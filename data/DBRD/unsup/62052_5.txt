'Het Gras van Londen' is een uitgave van 'Hard Gras', een naar mijn mening erg geslaagd initiatief van Henk Spaan, Hugo Borst en Matthijs van Nieuwkerk om een tijdschrift op de markt te brengen met daarin verhalen over voetbal. Vaak columns en korte verhalen van niemand minder dan bijvoorbeeld Herman Koch of Nico Dijkshoorn of Anna Enquist, maar soms ook een lang verhaal. In dit geval van Sjoerd Mossou.

Sjoerd wie? Mossou dus. Duikt af en toe op bij Studio Voetbal op tv en is verslaggever/columnist van AD sportwereld, maar is in eerste instantie bij mij beter bekend als de Bredase schrijver van het legendarische terecht prijswinnende boek 'Avondje NAC'. Mossou is dus een held. Allemaal lezen dat boek. Punt.

Ik was blij verrast deze speciale 95e Hard Gras april-editie in de winkel te zien liggen. En waar ik normaal gezien zo'n boekje (120 blz.) voor €0,50 of €1.00 meepak bij de Action of op een rommelmarkt, heb ik er nu zonder een moment te aarzelen gelijk de volle €8.95 voor neergeteld.

Omdattethetwaardis.

In dit verhaal neemt de keeper van het Bredase JEKA 4 je mee naar Londen waar hij samen met een flatgenoot zondagochtenden voetballend doorbrengt op troostloze regenachtige ('t is Engeland...) achterafknolleveldjes maar ook magistrale Londense voetbalademende parken en waarmee hij een obsessie deelt (stadion-autisme volgens eigen zeggen) voor het bezoeken/beleven van oude Engelse voetbalstadions.

Hij gaat ze allemaal af in Londen. Van reuzen als Chelsea en Arsenal naar lager geklasseerde goden als Leyton Oriënt en Brentford. En allemaal hebben ze hun eigen unieke typerende en historische verhalen. Verhalen over oud-spelers en over stamkroegen. Over muziek en over volksbuurten. Verhalen die Mossou als geen ander sfeerrijk, mooi en met een dosis humor, zo akelig doeltreffend weet te beschrijven.

Ik zeg superaanrader. Ok... als je iets met voetbal hebt dan...