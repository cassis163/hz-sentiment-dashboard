Verzin het maar als bron van inkomsten: stelletjes volgen die uit goedkope hotels komen in de verwachting dat het mensen zijn die vreemdgaan. En als dat zo is: hun contactgegevens achterhalen en beginnen met afpersen. Bruno heeft deze goudmijn ontdekt en exploiteert die samen met zijn vrouw Raquel en haar broer / halfbroer / (is het eigenlijk wel familie?) Cristian.

Het gaat niet altijd goed en zowel Bruno als Cristian moeten af en toe de nodige klappen incasseren. Dan verschijnt Max ten tonele. Ook hij gaat vreemd, maar hij wíl juist graag dat het bedrog uitkomt. Hij betaalt zijn afpersers om dat te regelen, met alle gevolgen van dien.

Gewetenloos  is na Broers in Barcelona  de tweede thriller van Carlos Zanón en speelt zich net als het eerste boek af in Barcelona. Tweede overeenkomst: de door het leven getekende personages, waarvan de meesten door prostitutie, verslaving en criminaliteit aan de zelfkant van de maatschappij staan. Het is in de boeken van Zanón zoeken naar iemand die ook maar enigszins deugt. En sowieso iedereen krijgt een portie ellende over zich uitgestort.

Zanón is een meester in het beschrijven van zijn personages en dat doet hij met zo min mogelijk woorden. In een paar verfstreken weet hij de figuren voor de lezers op te richten, waarbij je het idee hebt dat je weet hoe hun hele leven tot nu toe is verlopen.

Datzelfde geldt voor de omgeving waarin Zanón het verhaal laat afspelen. In plaats van ellenlange beschrijvingen richt hij zich op één opvallend of kenmerkend iets. Daarna ontrolt zich als vanzelf de hele buurt of wijk voor je ogen waar de scène plaatsvindt. Er zijn weinig schrijvers die dat met zo'n schijnbaar gemak kunnen.

Ook met de plot zit het wel goed bij Zanón. Zijn verhaallijnen schipperen tussen tragikomisch en licht absurdistisch, waarbij Zanón de regie strak in de hand houdt. Als slachtoffers van het noodlot laten zijn personages zich door hun bedenker leiden naar hun eindbestemming. Pas op het eind valt er wat op het verhaal af te dingen, als alles in een moordend tempo verloopt en er nog enkele onbeantwoorde kwesties overblijven.

Het is voor Carlos Zanón te hopen dat hij zijn internationale doorbraak doorzet met Gewetenloos. Een boek als dit verdient het om gretig aftrek te vinden bij een groot publiek, in plaats van de gemakkelijk geschreven niemendalletjes die je gedachteloos leest.