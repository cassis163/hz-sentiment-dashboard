De kleine muis Armstrong kijkt iedere avond met een telescoop naar de maan. Alle andere muizen zijn ervan overtuigd dat de maan gewoon een gigantische bol kaas is, maar Armstrong weet wel beter. Hij wordt uitgelachen en genegeerd, behalve door een oude muis die in een museum, het Smithsonian, woont. Van deze muis hoort hij over de manier waarop muizen vroeger het luchtruim verkenden en dat inspireert hem om de eerste muis op de maan te worden. Het wordt best spannend wanneer Armstrongs werkplaats en zijn tekeningen in vlammen opgaan. De pluizige held wordt achtervolgd door politieagenten met gevaarlijke honden. Zal hij de maan kunnen bereiken?  

In Armstrong vertelt Torben Kuhlmann een prachtig verhaal over moed en doorzettingskracht. Dit doet hij vooral met zijn gedetailleerde tekeningen. Pagina’s na elkaar vult hij ermee om het verhaal van de kleine muis tot in detail te vertellen. Bruin- en grijstinten overwegen en daarmee creëert hij een sfeer die oud aandoet. Het boek ruikt naar het verleden en neemt de lezer eensklaps mee naar ruim een decennium voor de mens zelf voet op de maan zette. De illustraties van Kuhlmann zijn niet zacht of lieflijk, ze doen erg realistisch aan en zullen daarom niet alleen het doelpubliek (6+), maar ook oudere kinderen en volwassenen aanspreken. Alles aan dit boek nodigt uit om erin te verdwalen. Elke prent is absoluut de moeite waard om rustig te bekijken.  

Muis Armstrong leeft niet in een beschermd of eigen wereldje. Kuhlmann laat hem deel uitmaken van onze wereld en erin opgaan. Hij wordt opgejaagd door mensen en gebruikt de voorwerpen die hij in de ruimte rondom hem vindt. Dat levert goede vondsten en herkenbare scènes op.  

De tekeningen primeren in dit boek, maar de tekst vormt een goede aanvulling. Soms staat de tekst in een hoek van de tekening en andere bladzijden bieden dan weer wat meer ruimte. Het is allemaal vlot leesbaar en voldoende groot gedrukt. De dosering is prima, nergens is het te veel om (voor) te lezen en er wordt ingespeeld op de tekeningen zonder te veel weg te geven.  

Illustrator en auteur Torben Kuhlmann kreeg fantastische kritieken voor zijn debuut én afstudeerproject Lindbergh over een andere muis die een vliegtuig in elkaar knutselt om zijn vrienden die ver weg wonen te kunnen bezoeken. Al wordt het niet letterlijk gezegd, de oudere muis die Armstrong in het Smithsonian ontmoet, zou best eens Lindbergh kunnen zijn. Met Lindbergh oogstte hij veel succes en ook Mollenstad werd warm onthaald. Armstrong past perfect in het rijtje knappe kinderboeken en sluit wat betreft vormgeving helemaal aan bij voorganger Lindbergh.  

Als extraatje is achteraan in het boek een beknopte geschiedenis van de ruimtevaart opgenomen. Enkele historische figuren die belangrijk waren voor de ruimtevaart en raketwetenschap worden even belicht. Torben Kuhlmann heeft ze allemaal van een portret voorzien. Het is leuke achtergrondinformatie voor de lezers met een aangewakkerde interesse.