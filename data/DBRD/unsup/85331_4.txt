Nederland leerde de Zuid-Afrikaanse thrillerauteur Deon Meyer in 2012 kennen toen zijn 13 Uur door de redactie van de VN Detective- en Thrillergids werd uitgeroepen als thriller van het jaar. Deon Meyer (ex-journalist, copywriter, creative director, webmanager, internet-strategist, merkenconsulent) schreef inmiddels 8 thrillers die wereldwijd verkocht en vertaald werden. Al zijn boeken spelen in Zuid-Afrika.
Onzichtbaar is het verhaal van de blanke en welgestelde Emma le Roux die vastbesloten is om haar broer te vinden die twintig jaar geleden gestorven zou zijn. Ze ziet hem in een flits op de televisie, als verdachte in een moordzaak. Emma gaat naar de politie waar ze te horen krijgt dat de verdachte haar broer niet kan zijn. Even later wordt in Emmas huis ingebroken en weet ze ternauwernood aan haar belagers te ontkomen. Om haar onderzoek te kunnen voortzetten heeft ze professionele hulp nodig: een bodyguard. Dat wordt Lemmer, een stugge, zwijgzame (blanke) man met een verleden dat hij zorgvuldig voor iedereen verborgen houdt, ook voor Emma, die sympathie koestert voor haar betaalde beschermer en meer over Lemmer wil weten.
De twee reizen naar Lowveld, in het noordoosten van het land, om Emmas broer te zoeken. Kennelijk is hun komst geen verrassing. Er vindt een aanslag plaats. Lemmer en Emma weten maar net aan de dood te ontsnappen. Lemmer weet maar één oplossing: in plaats van gejaagd te worden wordt hij de jager. Wat hij niet weet is dat de vijand veel machtiger is dan hij zich kan voorstellen.
Politiek, corruptie, rassen- en stammenspanningen, bedreigde fauna en ecologie. Zoals in al zijn boeken laat Deon Meyer ook in Onzichtbaar de lezer weten wat hij van de Zuid-Afrikaanse maatschappij vindt, maar hij doet dit zonder het verhaal storend op te houden. Gelukkig, want Onzichtbaar heeft een pakkende story. De zoektocht van Lemmer en Emma naar haar verdwenen broer is buitengewoon spannend. Dat komt door Meyers indringende stijl van schrijven. Mooie, korte zinnen. Scherpe observaties. Geen onnodige uitstapjes. Vanaf de eerste pagina zindert het boek en is de lezer gegrepen. Ik tenminste wel. Knap is ook hoe Meyer het verhaal vertelt vanuit het perspectief van de stugge Lemmer. Een intrigerend personage met een gewelddadige achtergrond, maar met een sterk moreel besef.
Jammer dat halverwege het boek, wanneer Lemmer de beslissing neemt om de jager te gaan jagen, het verhaal bijna stilvalt en Lemmers mijmeringen de hoofdtoon voeren. Dat wordt weer goedgemaakt door de finale, waarin blijkt hoe knap Deon Meyer een gecompliceerd verhaal kan plotten.
Onzichtbaar is voor mij geen nieuw boek van het jaar maar wel een bewijs waarom Deon Meyer als misdaadauteur bij de wereldtop wordt gerekend.