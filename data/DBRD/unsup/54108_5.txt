Wat is er voor nodig om een streng gestructureerd leven, wars van sociale contacten, volledig overhoop te gooien? Eleanor gaat dit ongevraagd en den lijve ondervinden. En wij leven met haar mee!

Eleanor leeft haar eigen, rustige leventje, totdat ze op een dag heel toevallig samen met een tot dan toe onbekende collega een man op straat in elkaar ziet zakken. Door deze twee ontmoetingen wordt Eleanor het leven buiten haar zelf zorgvuldig gecreëerde comfortzone ingetrokken. Ze laat zich in haar eigen tempo, op haar eigen wijze meevoeren en leert uiteindelijk dat ze niet “een halve gare” is, wat sommige mensen haar hebben doen willen geloven, maar een volwassen vrouw die haar eigen leven leidt, en die het waard is om echte vriendschap te ondervinden.

Dit prachtige verhaal verdient het om zonder teveel voorkennis, onbevooroordeeld te worden gelezen. Laat je meevoeren in dit verrassende, originele verhaal; lach hardop om haar wonderlijke gedachten, pink een traan weg en sluit Eleanor in je hart.