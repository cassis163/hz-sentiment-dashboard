In Bijna verliefd zie je als lezer het leven door de ogen van de 19-jarige Blaire die een moeilijke periode uit haar leven achter zich probeert te laten. Ze heeft lange tijd voor haar zieke moeder gezorgd die ernstig ziek was en nu is overleden. Ze stond er al die tijd alleen voor. Door tijdgebrek raakte ze al haar vrienden kwijt. Haar vader had hun gezin al eerder verlaten. Dit is iets wat ze haar vader moeilijk kan vergeven.

Hij liet Blaire en haar moeder achter toen Blaire’s tweelingzus kwam te overlijden na een auto-ongeluk.
Maar nu haar moeder overleden wordt Blair min of meer gedwongen om hun huis (een kleine boerderij in Alabama) te verkopen. Als ze dit niet doet dan kan ze de ziekenhuisschulden van haar moeder niet betalen. Nu ze op straat komt te staan besluit ze haar trots opzij te zetten en gaat ze tijdelijk bij haar vader wonen. Daar ontmoet ze het nieuwe gezin van haar vader. Daar ontmoet ze de zoon van haar vaders nieuwe vrouw: de 24-jarige Rush Finlay. Hij is bloedirritant, maar vreselijk knap en zodra Blaire hem zag was ze eigenlijk al verloren. Maar is de aantrekkingskracht wederzijds?

Bijna verliefd is het eerste deel van de licht erotische boekenreeks: De verboden vrucht. Een reeks waarbij de auteur zich vooral lijkt te richten op jongvolwassenen die houden van romantiek. Het boek is net even wat gedurfder dan de doorsnee feelgood roman, maar gaat nergens over de top. Een heerlijke roman om lekker bij weg te dromen en die bovendien vlot wegleest. Een luchtig verhaal van een onzeker en wat naïef, maar natuurlijk oh zo knap hoofdpersonage. De belangrijkste personages in het verhaal kregen echter net even wat meer inhoud dan in de voorspelbare streekromannetjes. Een goede zet, hierdoor is het goede van dit genre behouden gebleven, kun je heerlijk zwijmelen zonder dat het einde al snel te voorspelbaar wordt.