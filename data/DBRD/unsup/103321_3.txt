Amsterdam, 29 april 2013. De hoofdstad maakt zich op voor de inhuldiging van Koning Willem-Alexander. De vondst van een lijk in de Oude Kerk zet niet alleen de feestelijkheden onder druk, maar heeft ook alles te maken met een van de best bewaarde geheimen uit de vaderlandse geschiedenis.

De politie vermoedt dat de man, die een onbekende dichter blijkt te zijn, zelfmoord heeft gepleegd. Journaliste Maaike van Reede vertrouwt het echter niet; er vallen namelijk meerdere dingen op aan de vindplaats van de overleden dichter. Het lijk ligt op een grafschrift van Vondel, waarvan één letter is gemarkeerd met bloed, en daarnaast heeft de overleden man een mysterieuze tatoeage. Als er meerdere dichtregels met bebloede letters opduiken raakt Maaike, samen met Vondelkenner en historicus Olivier Huizinga, verstrikt in een eeuwenoud complot dat teruggaat naar de rederijkerskamers uit de zeventiende eeuw.

Frank van Pamelen balanceert in zijn thrillerdebuut De wraak van Vondel voortdurend op de scheidslijn tussen fictie en historische feiten. De complottheorie in het hedendaagse Amsterdam heeft namelijk alles te maken met gebeurtenissen uit de vaderlandse geschiedenis. Soms wordt een historisch feit overgoten met een fictief sausje; veel vaker wordt het plot ingenieus verweven met de geschiedkundige waarheid. Op deze manier kom je er langzaam achter wat Vondel, en vele andere beroemde rederijkers en staatslieden, te maken hebben met het hedendaagse koningshuis.

Het evenwicht tussen zeventiende-eeuwse historie en het hedendaagse thrillerplot helt soms iets te veel over naar het duiden van de geschiedenis. In het complot komen zoveel gebeurtenissen en personen aan bod dat in het eerste deel van het boek het plot soms van ondergeschikt belang lijkt. Het valt daarentegen te prijzen dat Van Pamelen bij het weergeven van zowel de vaderlandse literatuur als geschiedenis geen concessies doet. Fragmenten van Vondel, die als een rode draad door het boek lopen, zijn bijvoorbeeld allemaal in zeventiende-eeuws Nederlands opgenomen.

De wraak van Vondel zet de lezer dus op meerdere niveaus aan het werk; niet alleen in de ontrafeling van het complot, maar ook door de veelvuldige historische verwijzingen en het zeventiende-eeuwse Nederlands. Voor wie vastloopt in het oplossen van een van deze puzzels weet van Pamelen gelukkig de geschiedkundige kennis van de gemiddelde Nederlander ook regelmatig op humoristische wijze te relativeren, immers: ‘Voor de jeugd is De Ruyter de uitvinder van de chocoladevlokken.’