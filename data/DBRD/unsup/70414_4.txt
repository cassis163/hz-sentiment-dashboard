“Mathilde was haar hele leven eigenlijk een vuist geweest. Alleen bij Lotto was ze een open hand.”

Furie en fortuin vertelt het verhaal van een huwelijk. Een overweldigend portret van twee geliefden die voor de buitenwereld een perfecte relatie hebben. In werkelijkheid worstelen beide partners in stilte met hun eigen geheimen en (traumatische) ervaringen uit het verleden. Op onnavolgbare wijze weet Lauren Groff (1978) dit liefdesverhaal uit te werken tot een rauwe, emotionele en onvoorspelbare tragedie. Intrigerend tot de allerlaatste pagina. In 2015 werd Furie en Fortuin in de Verenigde Staten genomineerd voor de prestigieuze National Book Award. Het boek is in het Nederlands vertaald door Maaike Bijnsdorp en Lucie Schaap.

Er zitten altijd meerdere kanten aan een verhaal. Zo ook aan de beleving van een (langdurige) relatie. In ‘fortuin’, het eerste deel van dit boek, wordt Lotto (officiële naam: Lancelot) geïntroduceerd. Als zoon van gefortuneerde ouders brengt hij zijn jeugd grotendeels door op een kostschool, waar hij zich met medeleerlingen te buiten gaat aan drank en drugs, en ook volop experimenteert op seksueel gebied. Als rijkeluiszoon is Lotto geboren om grootse dingen te gaan doen. Al ziet hij zichzelf meer als het kunstenaarstype: een bohemien. Hij besluit om een carrière als acteur na te streven en dompelt zich volledig onder in het artistieke leven. Op 22-jarige leeftijd trouwt hij, na een romance van slechts een paar weken met Mathilde. In zijn ogen de zuiverste persoon die hij ooit heeft ontmoet. Een vrouw ‘gemaakt voor puurheid.’

In ‘furie’, het tweede deel van het boek, komt de achtergrond van Mathilde aan het licht. Haar ongelukkige jeugd, gekenmerkt door armoede en mishandeling, en de weg die zij heeft afgelegd om deze omgeving te ontstijgen. Naarmate haar geschiedenis zich verder openbaart, kom je als lezer ook steeds meer over Lotto’s diepere beweegredenen te weten. Langzaamaan vallen alle puzzelstukjes op zijn plaats.

Furie en fortuin is een complexe, gelaagde roman. Een ogenschijnlijk oppervlakkig begin mondt uit in een meesterlijk, onvoorspelbaar plot. ‘Fortuin’ is een kwestie van gestaag doorlezen, want in ‘furie’ wordt het verhaal pas écht interessant. De schrijfstijl van Groff is gedurende het gehele boek prachtig. Poëtisch en expliciet wisselen elkaar hierin af. Ook bevat het verhaal veel verwijzingen naar de Griekse mythologie en Shakespeareaanse tragedies. Vaak herkenbaar, maar soms ook afleidende elementen die niet direct te plaatsen zijn.

Bovenal is Furie en fortuin een schitterend liefdesverhaal. Vooral doordat de auteur onder de oppervlakte durft te kijken. Maar ook omdat dit boek aan het denken zet. Hoe goed kennen wij onze partner eigenlijk? En onze vrienden? Welke geheimen dragen zij met zich mee? Hoe presenteren wij onszelf aan onze omgeving? Het verschil tussen de binnen- en buitenkant kan zeer groot zijn. Dit grijze gebied is intrigerend. Het voortschrijdende inzicht in de schaduwkant van de levens van Lotto en Mathilde maakt deze roman zo verschrikkelijk interessant.

Groff is er absoluut in geslaagd om een originele en overweldigende roman af te leveren. Het kost wat tijd om helemaal in het verhaal te komen, maar na de 431 pagina’s te hebben uitgelezen ben je als lezer gegarandeerd verrast en ontroerd.