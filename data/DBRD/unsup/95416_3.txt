In “Wacht op mij” gaat Avery studeren aan een universiteit duizenden kilometers van huis. Al snel blijkt dat zij vlucht voor iets wat in haar verleden is gebeurd. Hoewel ze uit een welgesteld milieu komt, blijkt haar thuis situatie ook geen rozengeur en manenschijn te zijn. Op haar allereerste dag loopt ze letterlijk tegen Cam, de populairste en knapste jongen van de universiteit, aan. Hij is direct zeer geïnteresseerd in Avery, maar die houdt hem angstvallig op afstand. Wat haar betreft kunnen ze alleen goede vrienden zijn, hoewel Cam duidelijk meer wil. Hij is de droom van ieder meisje: liefdevol, grappig, verzorgend en beschermend. En wat een engelengeduld heeft die Cam zeg. Waar vind je tegenwoordig nog zo'n man? Wat Avery heeft meegemaakt wordt langzaam maar zeker steeds duidelijker. Maar hoe zit dat met Cam. Ook hij blijkt een geheim uit zijn verleden mee te dragen. De reden waarom Avery telkens zo afwijzend op Cam reageert is behoorlijk pittig, maar wordt niet te zwaar aangezet zodat het verhaal luchtig blijft en aangenaam om te lezen. Niet te ingewikkeld waardoor je het verhaal weer makkelijk kan oppakken als je het boek even weg moet leggen. Het was voor mij echter geen boek waarin ik koste wat kost verder wilde lezen om te weten hoe het verhaal verder zou gaan. Misschien komt dat ook omdat ik gezien mijn leeftijd niet in de doelgroep van New Adult val. Maar ondanks dat was het plezierig om te lezen en voor wie van het genre chicklit houdt een aanrader.