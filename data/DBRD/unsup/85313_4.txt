Corine Hartman typeert zichzelf in interviews als een schrijfster van regiokrimi's. Ze heeft er bewust voor gekozen om niet de hectiek en anonimiteit van de Randstad als setting voor haar verhalen te gebruiken, maar de rust en ogenschijnlijke vredigheid van het Achterhoekse dorpsleven. Na haar trilogie rond inspecteur Nelleke de Winter die zich afspeelt in Lichtenvoorde, heeft ze vijf 'losse' thrillers geschreven waarvan Hels verlangen haar meest recente is. Voor dit verhaal is ze niet ver uitgeweken: Boekenstad Deventer vormt de thuisbasis voor deze thriller.
Emma Korteling is moeder van drie kinderen en vrouw van biologieleraar Paul. Ze lijkt niet meer aan haar hoofd te hebben dan de dagelijkse beslommeringen van een fulltime moeder, maar zoals in iedere goede thriller bedriegt de schijn. Emma draagt de emotionele sporen met zich mee van een drama dat plaatsvond toen ze twaalf was. De nasleep van deze gebeurtenis heeft de rest van haar jeugd overschaduwd. Nu, jaren later, wordt op een zonnige dag in het vroege voorjaar haar oudste dochter Sophie aangereden door een auto. Als gevolg daarvan belandt Sophie in een coma. Dit trekt niet alleen een zware wissel op het huwelijk en het gezin van Emma en Paul, maar ook op de wankele psychische toestand van Emma...
Hels verlangen is een indringende thriller, die onder meer opvalt door z'n mooie, zorgvuldige opbouw. In eerste instantie lijkt het boek een dramatische vrouwenthriller te zijn waarin het verdriet van een moeder de hoofdrol speelt. Maar naarmate het verhaal vordert krijgt het steeds meer scherpe en duistere kanten. Corine Hartman beschrijft indrukwekkend de machteloze gedachten en gevoelens van Sophie. Zij verkeert weliswaar in een diep coma, maar kan alles wat er om haar heen gebeurt waarnemen zonder dat ze in staat is een teken van leven te geven. Minstens even goed wordt de ongebreidelde wraaklust beschreven die zich van Emma meester maakt, als ze ontdekt dat degene die haar dochter heeft aangereden een bekende van zowel Paul als Sophie is. Emma's wraak doet niet onder voor die van Lisbeth Salander op haar voogd in Stieg Larssons Mannen die Vrouwen haten.
Corine Hartman heeft met Hels verlangen een opvallende, originele thriller geschreven die langzaam maar zeker onder de huid weet te kruipen.