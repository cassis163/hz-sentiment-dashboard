Stille blik van Peter Robinson werd in 1987 uitgegeven. Het duurde lang voordat er een boek van deze auteur in Nederlandse vertaling verscheen. Dat was Nasleep en we schrijven het jaar 2002. In de tussentijd publiceerde Robinson aan de lopende band boeken en verhalen met hoofdpersoon Alan Banks in de hoofdrol. Het duurde dus nogal wat jaren voordat het in Nederland doordrong dat deze Engelsman, woonachtig in Canada, de moeite waard was om te vertalen. Inmiddels zijn 5 boeken in Nederlandse vertaling verschenen en het zesde en meest recente boek van Robinson verschijnt ook binnenkort en is getiteld Drijfzand (Strange Affair 2005). En nu is ook het debuut verschenen, het eerste verhaal met Alan Banks in de hoofdrol.

In Stille blik maken we kennis met inspecteur Banks. Hij is vanuit Londen verhuisd naar een rustig provinciestadje genaamd Eastvale. Hier woont hij met zijn vrouw Susan en zijn twee kinderen. Opvallend is - voor een debuut - dat Robinson zijn hoofdpersoon zeer overtuigend en met gemak neerzet. Banks is een serieuze politieman die in het provinciestadje te maken krijgt met een voyeur die vrouwen bespiedt en met kleine criminelen die inbraken plegen.

Robinson vertelt zijn verhaal vanuit verschillende perspectieven. Als achtergrond schetst hij een klein-stedelijke sfeer. Mensen kennen elkaar, de kroeg is prominent aanwezig en Banks probeert in het weekend tijd vrij te maken voor zijn kinderen. Zoals in alle boeken die ik tot dusver van Robinson gelezen heb, zit er een rode draad in het verhaal.  Deze keer is dat : loyaliteit tegenover je dierbaren. En zoals ik gewend ben van Robinson levert hij een verzorgd verhaal af over gewone mensen en hardwerkende speurders. De omgeving en personages zijn herkenbaar en hetzelfde geldt voor wat zich in hoofden en harten van mensen afspeelt.

Knap dat Peter Robinson in zijn debuut Banks zo eigen heeft neergezet. Het karakter is herkenbaar in de boeken die hij jaren later heeft geschreven. Er zijn onderwijl wel enkele toevoegingen bij gekomen. Banks liefde voor muziek is in dit eerste deel van de serie minder prominent aanwezig. Ook heeft Robinson aan Banks gaandeweg de reeks meer kennis en passies meegegeven. Dit was destijds een prima debuut en dat geldt ook anno 2005. Een goed initiatief dat dit boek alsnog in het Nederlands is vertaald en dat het voor een zacht prijsje in de boekhandel ligt.