Sarah Pinboroug, geboren in 1972 in het Verenigd Koninkrijk is met dit boek niet aan haar proefstuk toe. Zij schreef reeds vele andere werken in verschillende genres waaronder Young adult boeken, thrillers, fantasy en ook horror. Zij sleepte ook al verschillende nominaties in de wacht waaronder de World Fantasy Award in de categorie Short Fiction. Eveneens ontving zij de Britisch Fantasy Award for Best Short Fiction.
Ook al is het boek pas sinds januari 2017 in de boekhandel verkrijgbaar toch zijn er al onderhandelingen met verschillende filmstudio’s bezig voor de verfilming van dit werk.

Dit boek is een donkere psychologische thriller, een echte page-turner.
Behind her eyes vertelt het verhaal van de driehoeksverhouding tussen Adèle, Louise en David maar ook van Rob.
Adèle is een meester in het manipuleren. Louise is een gewillig slachtoffer met alle gevolgen van dien.
Het verhaal is geschreven in de ik-vorm en afwisselend komen Louise en Adèle aan het woord. Regelmatig worden er flashbacks ingelast waardoor we druppelsgewijs iets meer te weten komen over Adèle’s verblijf in de zorginstelling toen zij jong was. Maar ook onthult het iets over haar, weliswaar platonische, relatie met Rob, een jongen die ook in dezelfde instelling verbleef, en die met David.
De lezer wordt heen en weer geslingerd waardoor hij dan weer sympathie krijgt voor het ene en dan weer het andere personage. Een onverwachte wending brengt ons bij de laatste bladzijde van het boek en pas dan komen we de ware toedracht van het verhaal te weten. Het is een ‘fantastisch’ einde.
Dit verhaal is zo meeslepend geschreven en maakt je nieuwsgierig naar meer, je blijft lezen.

• "Behind Her Eyes is a dark, electrifying page-turner with a corker of an ending. Sarah Pinborough is about to become your new obsession." - Harlan Coben

Als een andere schrijver dit over jou werk schrijft wil dat toch wel wat zeggen en het is niet overdreven.