Deze recensie komt van mijn blog hillybillybeauty.nl

Mijn eerste recensie over een boek waarvan ik de auteur heb ontmoet! Toen ik bij het YA event bij ‘In de Wolken’ mocht zijn had ik daar de mogelijkheid om even te kletsen met Chinouk Thijssen. De auteur van het boek Fataal spel. Dit boek kocht ik een tijdje geleden omdat ik door het volgen van Chinouk op Social Media erg nieuwsgierig geworden was naar deze thriller. Tijdens het YA event las Chinouk het eerste hoofdstuk voor en toen besloot ik het boek zelf ook maar meteen te gaan lezen. De recensies zijn lovend over dit boek, dat maakte mij extra nieuwsgierig!
Achterflap
“Zusje, kom alsjeblieft terug. Pap en mam willen bijna de moed opgeven, dat voel ik. Maar dat mag je niet laten gebeuren, Jessie. Je moet snel terugkomen. Dan kunnen we erom lachen hoe je ons in de steek hebt gelaten. Ik beloof je dat we erom zullen lachen en niet boos zullen zijn. Echt. Kom je dan nu? Alsjeblieft?
Carmen en haar zus Jessie zijn twee handen op een buik. Ze lijken erg op elkaar – mensen denken vaak dat ze tweeling zijn, ook al schelen ze twee jaar. En soms weet Carmen precies wat haar zus denkt. Als Jessie op een dag opeens spoorloos verdwijnt, wordt die bijzondere band alleen maar sterker. Carmen voelt gewoon dat haar zus ontvoerd is, en dat ze in gevaar is. Maar de politie en haar ouders willen haar niet geloven. En waarom hebben ze juist haar zusje meegenomen? Carmen gaat zelf op onderzoek uit…”

De cover van het boek straalt al spanning uit. Ik begreep dat Chinouk deze cover zelf heeft gekozen en ik snap waarom. Deze cover nodigt zeker uit om bij de boekhandel op te pakken en de achterflap te lezen. Zeker voor een Young Adult boek zal dit absoluut aanspreken. Je wilt toch weten wat de cover uitbeeld!
Het verhaal begint bij een feestje waar de zussen Carmen en Jessie aanwezig zijn. Tijdens dit feestje komt Jessie ten val op een nogal fabelachtige wijze en moet naar het ziekenhuis. Meteen gebeurt er dus iets waardoor je door wil blijven lezen. Jessie moet in het ziekenhuis blijven en Carmen, die zich een beetje schuldig voelt omdat zij op haar jongere zusje had moeten letten, is erg betrokken bij Jessie. De twee huisgenoten van Carmen zijn tot steun en Carmen besluit haar zusje weer op te zoeken in het ziekenhuis. Aldaar aangekomen blijkt Jessie spoorloos te zijn verdwenen. Niemand weet waar ze is en Carmen voelt direct dat het niet goed zit. Ze vertrouwt het!
Chinouk neemt je vervolgens mee in de zoektocht naar Jessie. De personages worden niet héél erg uitgediept en sommige blijven wat vlak voor de lezer. Dit is echter niet storend omdat Chinouk door verschillende wendingen in het verhaal heel veel spanning weet op te bouwen. Spannende settings en intrige zorgen ervoor dat je dit boek in één ruk wil uitlezen.
Ik moet wel bekennen dat ik halverwege het boek een klein beetje een vermoeden begon te krijgen hoe het verhaal een beetje in elkaar zou zitten. Ik zat er inderdaad aardig in de buurt. Toch vond ik dit niet storend, en het plot was ook allesbehalve voorspelbaar! Chinouk weet ook heel goed een gruwelijke verhaallijn toe te voegen en dat wordt in het einde ook duidelijk naar voren. Damn!
Het onderwerp tweelingzielen wat in het boek voorkomt is voor Chinouk bekend terrein. Tijdens haar lezing bij het YA event vertelde ze dat zij dit ook een beetje met haar moeder heeft. Erg leuk dat ze dit “paranomale” aspect verwerkt heeft in haar thriller. Voor sommige mensen zal dit dan ook best herkenbaar voorkomen.
Fataal spel is een thriller die wat mij betreft perfect in het rijtje kan van YA thrillers zoals Knock-out (Cis Meijer), Snitch (Margje Woodrow) en Complot (Eva Burgers). Een thriller welke ook heel goed gelezen kunnen worden door de jeugd op de middelbare school. Even heerlijk wegduiken in een spannend boek is toch de beste ontspanning?! Ik kijk ook al uit naar het nieuwe boek van Chinouk, Truth or Dance, welke ik binnenkort zeker zal aanschaffen.