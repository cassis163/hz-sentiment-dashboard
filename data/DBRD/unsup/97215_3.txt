Titel: Zie me, hoor me (op de site van de uitgever, op Hebban.nl)
Auteur: Martine Glaser
Taal: Nederlands
Serie: nee
Soort uitgave: hardcover
Aantal pagina's: 304
Uitgever: Clavis
Jaar van publicatie: origineel 2015, mijn editie 2015
ISBN-nummer: 9789044823967
Trefwoorden: heksenvervolgingen, Spanje 17e eeuw, Nederland 21e eeuw
Waarom ging ik het lezen: Gekregen van Uitgeverij Clavis in ruil voor een recensie.
Aanrader: Ja. Dit is wel een boek dat je waarschijnlijk in één keer uit wilt lezen - dus zorg ervoor dat je geen dingen zoals boodschappen/koken/slapen tussendoor moet doen...

Korte samenvatting:
Om de een of andere reden heeft Audrey last van beelden, stemmen en "filmpjes" in haar hoofd. Haar rijke vader heeft haar naar een psycholoog gestuurd, maar zal ook niet aarzelen om haar naar een kliniek te sturen. Haar stiefmoeder, een zeer gelovige vrouw, denkt dat exorcisme nuttiger is.
Audrey komt er al snel achter waar de beelden in haar hoofd vandaan komen, maar weet niet wat ze eraan kan doen. Wanneer haar leven in Amsterdam heel erg overhoop gegooid dreigt te worden, vlucht ze naar haar grootouders in Spanje, waar het verhaal tot zijn conclusie komt.

Achterkanttekst:
Aan het rustige leven van de zeventienjarige Audrey komt abrupt een einde. Is ze schizofreen aan het worden? Komen trauma’s van vroeger opeens terug als visioenen en nachtmerries? Of is er iets heel anders aan de hand? Eén ding staat vast: haar vriendje mag er niets van weten, want voor hem moet ze perfect zijn. Haar vader stuurt haar eerst naar een psycholoog en wil haar daarna laten opnemen in een psychiatrische kliniek, haar erg gelovige stiefmoeder ziet meer heil in exorcisme. Audrey vlucht naar haar grootouders in Spaans Baskenland. Stap voor stap ontdekt ze dat haar visioenen flarden zijn uit het leven van Maite, een meisje dat lang geleden in handen viel van de Spaanse inquisitie. Hoe dichter Audrey bij de plek komt waar die geschiedenis zich afspeelde, hoe meer ze de controle over haar eigen leven verliest.

Een intrigerende en spannende Young Adult over een meisje van nu en een meisje van toen, en hoe hun levens zich vermengen.

Over de achterkanttekst:
Als je de achterkant hebt gelezen voordat je aan het boek begon, weet je al dat ze op een gegeven moment naar Spanje gaat. Het hoe en waarom hiervan zijn niet heel voorspelbaar, waardoor de achterkanttekst toch nog minder verraadt dan je zou denken.

Eerste alinea:
De spreekkamer van Ward - ik noemde hem toen natuurlijk nog meneer Leedeman - lag op de tweede verdieping van het smalle grachtenhuis. De eerste trap was echt indrukwekkend, een en al grijsgewolkt marmer en zo breed dat we gemakkelijk naast elkaar naar boven hadden kunnen gaan, maar dat deed ik natuurlijk niet; ik bleef netjes achter hem lopen. Uit respect, zal hij wel gedacht hebben. Nou, mooi niet, ik wilde gewoon zien wat voor vent het was. Wat voor sokken hij droeg. Of zijn schoenen afgetrapte zolen hadden. Of hij nog soepel en zonder gehijg naar boven kwam. Als hij jonger was geweest, had ik waarschijnlijk ook naar zijn lijf gekeken - van die uitgezakte types, daar ben ik meteen klaar mee.

Over de eerste alinea:
In de rest van het boek wisselen gedachten, beschrijvingen en dialogen elkaar wat meer af dan in deze eerste alinea, maar voor de delen waarin Audreys gedachten beschreven worden, is dit wel redelijk representatief.

Recensie:
Verhaal:
Het verhaal begint in de spreekkamer van de psycholoog waar Audrey naartoe moest van haar vader. Het tempo ligt hoog en voordat je op de helft van het boek bent, heb je alle gebeurtenissen van de achterkanttekst wel gelezen. Daarna blijft het echter interessant, omdat je steeds meer over Maite te weten komt en wil weten wat er met haar gaat gebeuren. Uiteindelijk vertelt Maite ook een deel van het verhaal.

Een verbinding tussen twee mensen uit verschillende tijden is geen nieuw idee, maar als de auteur er een originele draai aan geeft, is het toch een interessant onderwerp om over te lezen.
De verbinding tussen de Baskische Maite uit de zeventiende eeuw en Audrey, een zeventienjarig meisje uit een rijk Amsterdams gezin, is er als ze slaapt, maar ook als ze wakker is. Juist dat laatste maakt het verhaal interessant: de beelden belemmeren Audrey in haar dagelijkse activiteiten. Als haar eigen leven voortdurend onderbroken wordt door dat van Maite, hoe kan zij dan verder? Audreys vader stuurde haar naar een psycholoog, wat uiteindelijk een goede zet bleek te zijn om erachter te komen wat er aan de hand was - maar niet om de reden die haar vader had verwacht.

Er wordt visueel een duidelijk onderscheid gemaakt tussen de stukjes van Audrey (gewone tekst) en Maite (schuingedrukte tekst), maar de auteur doet ook haar best om Maite toch een iets andere stem te geven dan Audrey. Ook leeft Audrey echt nú: ze heeft bijvoorbeeld een smartphone waarop ze berichtjes krijgt en ze zoekt informatie op internet en Youtube.

Waarom Maite juist met Audrey een verbinding heeft, wordt in het verhaal zelf echter niet verklaard. Wel staan er een paar trefwoorden voorin het boek: "identiteit, heksenvervolging, reïncarnatie". Waarschijnlijk is dat laatste woord dus de verklaring, maar het is jammer dat dit niet echt uit het verhaal zelf blijkt.

Schrijfstijl:
Het verhaal wordt verteld vanuit het oogpunt van Audrey, waardoor je ook veel van Audreys gedachten leest. Zoals je in de eerste alinea hierboven kan lezen, worden Audreys gedachten op een echte spreekstijlmanier weergegeven. Omdat Audrey af en toe ook gedeelten van zinnen in het Engels denkt, staan er ook Engelse uitdrukkingen tussendoor. Een voorbeeld is "Het is de duivel himself" op pagina 12. Omdat het Engels maar af en toe langskomt, en de stukjes Engels op een natuurlijke manier tussen het Nederlands staat (zoals Nederlanders/jongeren het gebruiken), stoort het niet. De zinnen blijven makkelijk leesbaar. De Engelse woorden komen natuurlijk alleen voor in de stukken van de moderne Audrey, een extra element om het verschil tussen Audrey en Maite duidelijk te maken.

Spelfouten/Typefouten:
- Afbreking van het woord "poeslief" op bladzijde 41 staat er als poe-slief in plaats van poes-lief.
- Op bladzijde 119 staat er "Maite's leven" in plaats van "Maites leven" (volgens deze regel).

Conclusie:
Het verhaal leest lekker door en het onderwerp is interessant, al wordt de reden van de verbinding tussen de twee meisjes uit verschillende eeuwen niet echt duidelijk.

Herleesbaarheid:
Het is wel een boek dat je nog een keer kunt lezen.

Links:
- The Witch's Trinity, een Engels verhaal over heksenvervolgingen in de 17e eeuw in Duitsland, geschreven door Erika Mailman.
- De heksenoorlog-trilogie, drie boeken over heksen geschreven door Maite Carranza (vanwege de naam van de auteur en het personage Maite uit "Zie me, hoor me", moest ik aan deze serie denken... Juist omdat het personage Maite van hekserij beschuldigd werd, en de auteur Maite over heksen heeft geschreven!).
- Dromen zijn toch bedrog, een kinderboek van Yvonne Brill over een meisje dat droomt over haar vroegere leven als een Egyptische slavin.
- Borrowed Promises, een boek van Judith Ingram over mensen die van lichaam wisselen met iemand uit een andere tijd.
- Deze recensie op mijn weblog.