Als je door een jury unaniem als winnares van een schrijfwedstrijd wordt uitgeroepen, moet je verhaal wel heel fijn zijn. ‘Halsoverkop’ van Aline van Wijnen is geen hoogstaande roman, maar vooral een heerlijke feelgood- en zomerroman.

Ik kon me vooral heel goed inleven in Nicole, een echte boekenwurm die soms teveel met haar neus in de boeken zit. Hierdoor mist ze soms leuke mannen, maar als ze op een dag een fijne man ziet lezen, veranderd haar leven. Het verhaal van ‘Halsoverkop’ is prima in elkaar gezet, hoewel het einde mij een beetje stoorde. Er zit een beetje een plottwist in die ik niet helemaal snapte. Het was niet echt een toevoeging aan het verhaal, ik vond het meer een los erin geplakt stuk dat verplicht aanvoelde.

Behalve het einde vond ik het verder een prima zomerroman, heerlijk om te lezen als je een middagje naar het strand gaat. Het is goed opgebouwd, de personages zijn goed uitgewerkt en het einde is dan misschien een beetje raar, het liet me wel als een voldane lezer achter. Er waren geen losse eindjes en ondanks dat rare stuk was het verder ook geloofwaardig. Ik had vooral veel binding met Nicole en als je zelf veel leest, zul je veel in haar herkennen (vooral het stukje over dat boeken haar huis overnemen, eh hallo!).

‘Halsoverkop’ van Aline van Wijnen is een fijne zomerroman die heerlijk wegleest. Ik kon me vooral goed inleven in boekenwurm Nicole, maar het einde vond ik een beetje raar.