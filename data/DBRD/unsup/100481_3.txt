Voor het programma Niet te geloven gingen Streetlab-gezichten Daan Boom en Stijn van Vliet de uitdaging aan om binnen 48 uur een boek te schrijven. Spoiler alert: het is ze gelukt! In 2 dagen schreven zij het boek Polderglamour, een hilarische satire op de wereld van BN'ers.

Verhaal
Zanger Tjibbe Wammes droomt al van jongs af aan van een roemrijke carrière in de showbizz. Wanneer hij plots een telefoontje krijgt van de befaamde manager Jerry Armspek, lijken zijn gebeden verhoord. Van de ene op de andere dag staat hij ineens vol uitverkochte zalen te zingen onder zijn alias, Tjibz, en weet zelfs een plaat in te zingen met de populaire zanger Rikkie Krijtsnijder. Hij geeft alles op voor zijn grote passie, maar wanneer alles in de soep dreigt te lopen, ziet Tjibbe pas in wat écht van belang is in het leven...

Look & Feel
Een hele chique uitstraling door de witte achtergrond en de goudkleurige letters; het wekt echt het glamour gevoel op en past dus goed bij de titel én de inhoud. Klein minpuntje vind ik wel dat het 'polder'-gevoel niet terugkomt op het papieren omslag, terwijl beide keerpunten van showbizz in het verhaal van belang zijn. Het stofomslag van het boek vertegenwoordigt daarentegen wél de minder leuke kant van de showbizz door de zwarte kleur.

Het is duidelijk dat de vormgevers hun best hebben gedaan het boek dikker te laten lijken dan het in werkelijkheid is. Er is gekozen voor een hardcover, inclusief papieren omslag, grote letters met veel ruimte rondom de tekst en zelfs hier en daar wat lege pagina's tussen de hoofdstukken die altijd op de rechterpagina beginnen.

Oordeel
Met niet al te hoge verwachtingen sloeg ik deze roman open. Ik had er weinig vertrouwen in dat twee onervaren schrijvers binnen 48 uur een waanzinnige verhaal hadden geschreven. Nu moet ik eerlijk bekennen dat het in mijn ogen nog steeds geen literatuurprijs verdient, maar ze hebben mij zeker positief verrast! Ik heb geprobeerd het boek ook binnen 48 uur uit te lezen en dat is mij ruimschoots gelukt (slechts 1 uur heb ik erover gedaan!). Wat mij betreft mogen de mannen zeker genoemd worden in The Guiness Book of World Records, want volgens mij is het nog nooit eerder iemand gelukt om in zo'n korte tijd een boek te schrijven én om binnen dezelfde tijd een uitgeverij zo ver te krijgen om het ook nog eens te publiceren én een drie sterren-recensie in de wacht te slepen. Petje af!

Het verhaal voelt aan als een ingekorte versie van een dikkere roman van zeker 350 pagina's. De gebeurtenissen volgen elkaar in een razend tempo op en geven zowel de lezer als Tjibbe geen rust. Gelukkig verveel je je als lezer dus ook niet snel. Je voelt de tijdsdruk die de auteurs hebben gehad en je ziet dan ook voor je hoe het zweet op hun voorhoofd moet hebben gestaan om ervoor te zorgen dat het boek gevuld werd binnen de tijd. Veel keuzes die de schrijvers hebben gemaakt zijn dan ook voor de hand liggend, maar gelukkig bevat Polderglamour ook zeker enkele verrassingselementen, zoals het plotseling overlijden van een belangrijk persoon in het leven van de zanger. Leuk zijn ook de namen van de bijfiguren in het verhaal, waarbij gebruik is gemaakt van echte mensen uit onze showbizz wereld. De kleine grapjes in het boek maken het dan ook zeker de moeite waard om het te lezen!

Voor de lezer die niet houdt van een open einde: bereid je voor, want Polderglamour heeft dus een open einde. Best jammer, want ik had eigenlijk graag willen weten hoe het verder zou gaan met Tjibbe en zijn grote liefde Celine. Gelukkig volgt daarna nog een nawoord van Daan Heerma van Voss én een dankwoord van auteurs Daan Boom en Stijn van Vliet, die ook zeker de moeite waard zijn te lezen. Ik kan je zelfs aanraden te beginnen met het lezen van deze teksten achterin het boek, zodat je een nóg beter beeld krijgt van de situatie waarin het boek is geschreven.

Sterren: ***

Specificaties
Uitgever: Uitgeverij Boekerij
Uitgave: Gebonden met stofomslag, ook beschikbaar in e-book
Publicatiedatum: 12-10-2017
Pagina's: 128
ISBN: 9789022583630