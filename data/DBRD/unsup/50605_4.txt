Als er een beruchte crimineel meer dood dan levend in een schuur wordt gevonden, is dit het begin van een lange zoektocht naar de dader(s) door commissaris Carl Edson. Hij is gruwelijk toegetakeld en overlijdt in het ziekenhuis zonder de politie iets wijzer te kunnen maken. Er wordt meteen aan een afrekening in het criminele circuit gedacht. Maar is dit wel zo?
Naarmate het onderzoek vordert komt steeds meer naar voren dat de moordenaar zich vergeldt voor iets dat hem of haar in het verleden is aangedaan. De onderzoeksjournaliste Alexandra Bengtsson schrijft in de bekende Zweedse krant Aftonbladet over de wrede moorden en vraagt Carl regelmatig naar informatie over de moorden. Naarmate er meer gruwelijke moorden plaatsvinden, gaat het onderzoek echter een richting uit die Carl Edson niet voorzien had. Maar wat is eigenlijk de rol van Alexandra hierin?

Wie zint op wraak heeft korte hoofdstukken en is opgedeeld in drie delen.
Het eerste deel beslaat de helft van het boek en hierin vinden bestiale moorden plaats en kom je achter de identiteit van de dader. De spanningsboog staat zeer strak. Als lezer denk je voortdurend wat gaat er nu weer gebeuren en wat kan de auteur nog meer voor wreedheden bedenken. Het wordt verteld vanuit het perspectief van Carl Edson. Het onderzoek op de plaatsen delict wordt zeer realistisch beschreven.
In het tweede deel leer je de dader goed kennen en zijn motieven.
De mensen die ik dood, zijn geen slachtoffers, geen zielige mensen. Mensen die het verdienen om dood te gaan. Het zijn daders, slechteriken.
Het onderzoek dat de dader heeft gedaan voor de moorden wordt belicht. De moorden worden gezien als een soort project. Dit deel haalt wel een beetje de spanning eruit.
Het derde deel is het kortste en heeft een bijzondere (ongeloofwaardige) twist.
In de cursief gedrukte stukken lees je over de dader en zijn gedachten. Je gaat begrijpen hoe de dader in elkaar zit en wat de motieven zijn van de wrede moorden.
De personages zijn realistisch uitgewerkt. Carl Edson is door zijn jarenlange politiewerk uitgeblust en dreigt de grip op zijn prive leven te verliezen, doordat hij zich niet goed kan uiten. Alsof de warmte hem had verlaten, het gevoel van intens geluk, de felle verontwaardiging bij onrecht, het verdriet en het onbehagen bij alle onbeschrijfelijke verschrikkingen die hij had gezien en aanschouwd – van dat alles was niets meer over.
Hij is goed in zijn werk en gedreven om de moorden op te lossen. Zijn collega’s Simon en Jodie leer je niet heel goed kennen. Simon is de stereotype politieagent die alles beter weet te denken, gescheiden is en zich afbeult in de sportschool.
Alexandra Bengtsson is verslaggeefster met een chronisch tekort aan slaap. Ze is gescheiden, heeft een dalende carrièrelijn en een aangrijpend verleden.
Een mooi debuut waarin een stukje nicotine kauwgum een belangrijke rol heeft en met een onverwachte ongeloofwaardige twist op het eind. Het is een goed geschreven en spannende thriller die zeker in het eerste deel niet weg te leggen is. Je wordt in dit boeiende verhaal meegezogen en als je niet oppast berooft het je van je nachtrust.