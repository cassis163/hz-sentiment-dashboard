In ‘Alweer een bestseller’ geven literair agenten Paul Sebes en Willem Bisseling tips aan iedereen die de wens heeft om een boek te schrijven. Ze richten zich in een aantal hoofdstukken tot de beginnende schrijver, waarbij ze aandacht schenken aan de voorbereiding, advies geven dat nuttig is tijdens het schrijven en het selectie- en publicatieproces bespreken.

Het boek is een heruitgave van ‘Bestseller’ uit 2008. Deze nieuwe uitgave gaat hand in hand met het televisieprogramma ‘De pennen zijn geslepen’ en wie goed oplet hoort een aantal adviezen uit het boek letterlijk terugkomen tijdens het programma. De aangepaste versie van Alweer een bestseller’ geeft een goed overzicht van de huidige, maar snel veranderende boekenmarkt. Een aantal gegevens kregen dan ook een stevige update ten opzichte van de vorige versie.

De tips die Sebes en Bisseling geven in verband met de voorbereiding op schrijven en het schrijfproces zijn bondig. Ze stippen een aantal belangrijke punten aan en geven wat concrete voorbeelden. Bij de al wat meer gevorderde schrijver zijn deze tips wellicht al gekend. Het blijft boeiend, maar is weinig vernieuwend of diepgaand.

Echt interessant wordt het boek pas vanaf het hoofdstuk waarin de heren verder ingaan op hun eigen job en het selectie- en uitgeefproces bespreken. Hier geven ze een inkijkje in de boeiende wereld van de literair agenten en uitgeverijen. De auteurs zetten aspirant-schrijvers ook met beide voeten op de grond en tonen, zonder pessimistisch te zijn, aan dat een boek uitgeven niet vanzelfsprekend is. Handig zijn de bijlagen met voorbeelden van onder andere proposals en een modelcontract.

Waar het boek niet tegemoet komt aan de verwachtingen is de belofte van spannende belevenissen en hilarische gebeurtenissen uit het boekenvak. De auteurs geven weliswaar enkele voorbeelden van hoe het niet moet, maar ze gaan niet uitgebreid in op wat ze als literair agenten al meegemaakt hebben. Spannend wordt het dan ook nergens en hilarisch is toch wel wat overdreven.

Voor beginnende schrijvers is ‘Alweer een bestseller’ een goede start. De tips zijn degelijk en concreet. Toch is een goed boek dat zich louter richt op het schrijfproces ook aan te raden, dat zal meer houvast bieden en dieper ingaan op de problemen waar een auteur tekst en stijl technisch tegenaan loopt. Sebes en Bisseling doen in ieder geval hun best een realistisch beeld van het boekenvak te scheppen. Ze moedigen aan, maar verbloemen niet hoe moeilijk het is om voet aan wal te krijgen bij een uitgeverij.