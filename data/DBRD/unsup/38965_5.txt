Michelle en Vincent zijn journalisten en allebei bezig met een wetenschappelijk stuk. Michelle werkt samen met bioloog Moreau in Parijs, die ontdekt heeft hoe levende cellen hebben kunnen ontstaan. Vincent volgt de Londense antropoloog Mark Enquist tijdens zijn onderzoek naar een eeuwenoude beschaving. Als de wegen van Michelle en Vincent elkaar kruizen in Egypte, neemt hun journalistieke onderzoek plots een hele andere wending.

Auteur Han Thomas wordt nog wel eens vergeleken met Dan Brown, een logische vergelijking. Ook in ‘Het Darwin dilemma’ staan wetenschap en religie soms tegenover elkaar en wordt een ‘Silas-achtig figuur’ geïnstrueerd door een religieuze groep om het scheppingsverhaal koste wat kost te beschermen. Vooral de experimenten van Moreau, die uit levenloze deeltjes levende cellen wist te scheppen, komen ook letterlijk voor in ‘Oorsprong’ van Dan Brown.

‘Het Darwin dilemma’ is reuze spannend en bevat alles wat van een goede thriller verwacht mag worden. Achtervolgingen vol actie, ontvoering, moord, inbraken, eeuwenoude raadsels, een religieus genootschap, opzienbarende wetenschappelijke bevindingen en een cliffhanger aan het einde van bijna elk hoofdstuk. Vooral met dat laatste weet Thomas de spanning continue vast te houden.

Daarnaast is de achtergrond die Thomas zijn lezer voorschotelt enorm boeiend. De wetenschappers en journalisten uit het verhaal discussiëren geregeld over de evolutietheorie en de tegenhangende intelligent design theorie, over het ontstaan van leven, over een oude onbekende intelligente beschaving en over de draaiing die de aarde maakt. Deze informatie verveelt geen moment omdat het zo to-the-point gebracht wordt en is een goede aanvulling op de rest van het verhaal dat wegleest als een vlotte actiefilm. Ook leren we van alles over de piramide van Cheops die op de cover prijkt. Nader onderzoek leert dat al deze informatie berust op ware feiten en bewijst dat Thomas uitmuntende research heeft verricht voor het schrijven van zijn boek. Het onderzoek dat gedaan wordt door Mark Enquist in de piramide is een aantal jaar geleden daadwerkelijk uitgevoerd, en de bevindingen die Enquist doet zijn destijds ook echt aangetroffen.

Kortom, dit is een loeispannende thriller met een vleugje Dan Brown, maar ook heel veel boeiende wetenschappelijke informatie die voor iedereen goed te begrijpen is en het boek op een originele manier nog spannender maakt.