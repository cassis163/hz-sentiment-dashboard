In het boek ‘Wat is de Wat’ vertelt Dave Eggers het onvoorstelbare verhaal van Valentino Achak Deng. Als jong kind op de vlucht geslagen voor het toenemende geweld Zuid-Soedan maakt hij deel uit van een groep jongens, die later bekend zijn geworden als de "Lost Boys".
Het relaas is hartverscheurend: kinderen die tijdens hun vlucht worden verslonden door leeuwen... kinderen die uitgeput gaan zitten en de volgende seconde dood zijn… kinderen die voor het eerst een blanke mens zien en denken dat het een boodschapper van God is… kinderen die ontvoerd en verkocht worden voor de slavenhandel.
De uittocht van Valentino en lotgenoten uit Ethiopië terug naar Soedan over de rivier de Gilo is uitermate schrijnend. Ze worden onder vuur genomen, verdrinken of vallen ten prooi aan de krokodillen. Dave Eggers schrijft: 'De rivier had die dag veel kleuren: groen, wit, zwart, bruin en rood.'
Later zal Valentino het vluchtelingenkamp Kakuma in Kenia bereiken. Daar verblijft hij ruim 10 jaar. Uiteindelijk krijgt Valentino toestemming naar Amerika te vertrekken, het beloofde land, maar nooit een vaderland.
Dave Eggers heeft het leven van Valentino Achak Deng voortreffelijk en indrukwekkend beschreven. Het is aangrijpend en dramatisch. Door de schrijfwijze van Eggers wordt de geschiedenis van Soedan toegankelijk voor een groot publiek.