Een vlaag van waanzin is een bijzondere titel die je meteen aan het denken zet. Kun je iets doen in een vlaag van waanzin? Er zullen genoeg personen zijn die zeggen ooit iets gedaan te hebben in een vlaag van waanzin maar er zullen er net zoveel zijn die denken dat dit niet bestaat of hen nooit zal overkomen.

Anthonie en Romée zijn een koppel dat alles voor de windt lijkt te gaan. Hun drie kinderen, Thijmen, en de tweeling Cloë en Ciara zijn hun alles. Samen een gezin dat er voor elkaar is. De vader van Anthonie is dementerend en zijn zus heeft het familiebedrijf voorgezet. De echte kroonprins is Anthonie maar die zag er geen brood in. Hij is een reclameman. Zijn broer Stijn is kunstenaar en valt er een beetje buiten. Het hele gezin en de familie eromheen worden heel echt neergezet. Het kan iedereen zijn bij je in de straat. Elke gezin zou in dit verhaal passen.

Corine Hartman heeft een hele nieuwe soort thriller voor haar ontdekt. Niet de hardheid van haar vorige thrillers maar de rust en liefde van een gezin waar het zwaard van Damocles boven hangt. Je hebt het gevoel dat je door het keukenraam meekijkt met dit gezin.
Met poëtische zinnen, bijzondere wendingen en heftige scènes die je van Corine Hartman gewend bent neemt ze je mee in een spannend familieverhaal. Een vlaag van waanzin is een literaire thriller die je niet vaak zal lezen. Een thriller die zich in je nestelt en je niet meer loslaat. De personages kruipen onder je huid en lopen de hele dag met je mee. Het gewone leven dat ze leiden kan het jouwe zijn. Dat maakt het boek extra heftig.

Er komen woorden te kort om in deze recensie te schrijven. Een vlaag van waanzin heeft gewoon alles in zich wat je verwacht van een literaire thriller. Geloofwaardig, bijzonder en scènes die je niet meer loslaten.