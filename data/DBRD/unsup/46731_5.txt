Drakenbaby is het vierde prentenboek over Koosje Konijn en de Draak Djordjo van Esther Miskotte.
Van haar hand verschenen eerder Drakendonder, Drakenfeest en Drakensnot.
Het is haar weer gelukt om een prachtig verhaal te schrijven en te illustreren over Koosje Konijn en Draak Djordjo.
Wat doe je als je op een zonnige dag een groot ei vindt in het bos?
Koosje Konijn neemt het mee naar Vogeltje maar die heeft geen tijd om dit ei uit te broeden. Hij geeft Koosje het advies om het ei goed warm te houden. Koosje doet dat en vertroetelt het ei. Na lang wachten breekt het ei eindelijk open. Maar wat voor beest komt er tevoorschijn?
Ga mee met Koosje Konijn die naar zijn vriend Djordjo gaat om te ontdekken “wie” de drakenbaby is.

In Drakenbaby worden kinderen meteen meegenomen in een nieuw avontuur van Koosje Konijn. Ze gaan zich afvragen wat er in het ei zit en begrijpen dat je er heel voorzichtig mee om moet gaan.
Verrassend is het wat er uit het ei komt. Het is iets wat je niet verwacht!
Bij het verhaal staan prachtige illustraties in het boek. Ze zijn paginagroot en werkelijk schitterend van kleur. Esther heeft zachte natuurlijke kleuren gebruikt die voor een warme sfeer zorgen.
Als extraatje zit er achterin het boek een lied van Jeroen Schipper. Een vrolijk lied wat je zeker met de kinderen moet beluisteren. Ik weet zeker dat kinderen het refrein snel mee gaan zingen! Het is te vinden op www.koosje-konijn-en-draak-djordjo.nl.