In ‘Winterwereld’ verheugt Lara van Dam zich op een lang weekend met vrienden in een park in de Brabantse bossen. Lara en haar vriend Yves zijn al een aantal jaren bij elkaar en ze zijn klaar voor een nieuwe fase in hun leven: kinderen. Samen met twee bevriende stellen, Rianne en Caroline gaan Yves en Lara op pad. Caroline is het zusje van Lara, niet gelukkig in de liefde en soms op het depressieve af. Lara maakt zich zorgen over haar, Caroline eet volgens haar niet goed, heeft ze nu ook nog een eetprobleem? Rianne is de beste vriendin van Lara, ze hebben al veel lief en leed met elkaar gedeeld. Het weekend lijkt goed te beginnen, het heeft gesneeuwd maar in het huisje is het lekker warm en de alcohol vloeit rijkelijk.
Lara was het niet van plan maar als ze bij toeval de telefoon van Yves in haar vingers krijgt, gaat ze er toch in snuffelen. Dat had ze beter niet kunnen doen. Uit de apps op zijn telefoon blijkt dat Yves vreemd is gegaan met Rianne.
Lara’s wereld stort in, ze confronteert Yves en Rianne met de gegevens uit de telefoon en rent daarna de sneeuw in om zo ver mogelijk uit de buurt van haar vrienden te komen. Uren en uren dwaalt ze door de sneeuw.
Yves, Rianne en Caroline gaan naar haar op zoek. De andere vrienden blijven achter.
Gelukkig vindt Lara naar uren zoeken een dorpje in de buurt en een barmhartige Samaritaan die zich over haar ontfermt.
De volgende ochtend keert ze terug naar het huisje. Haar vrienden zijn er nog en ook Caroline is terug van haar zoektocht. Yves en Rianne nog niet, zouden ze samen weggegaan zijn?
Dan neemt de politie contact op met Lara. Yves blijkt door het ijs gezakt te zijn en daarna verdronken. Caroline neemt het heft in handen. Voor het eerst in haar leven neemt zij de rol van sterke zus op zich. Ze troost Lara, helpt de politie om Yves te identificeren.
Hoe heeft het zo ver kunnen komen? Wat is er toch gebeurd in die afschuwelijke winternacht. En waar is Rianne? Is ze gevlucht of wordt ze vermist? En is Lara wel zo onschuldig als de auteur je doet geloven?



Mijn mening: ‘Winterwereld’ is een heerlijk spannend boek. Linda van Rijn heeft een fijne schrijfstijl, ze neemt je al snel mee in de winterwereld in de Brabantse bossen. Je voelt mee met Lara die worstelt met haar gevoelens voor Yves die haar keer op keer bedrogen heeft zo schijnt het. Een boeiende intrige ontstaat, Linda van Rijn houdt de ontknoping lang verborgen. Een lekker boek om op een rustige zondagmiddag te lezen. Drie sterren dus.