Kim van Rijn heeft een relatie met Karel van der Zee. Zonder dat zij het weet heeft hij banden met de Amsterdamse onderwereld. Dan wordt hij een belangrijke getuige in de rechtszaak tegen een gevaarlijk en machtig crimineel. Kim en Karel moeten onderduiken via een getuigenbeschermingsprogramma. Kim schrikt van zijn betrokkenheid, maar houdt veel van hem en duikt met hem onder.

Joyce Vermeer leeft een luxe leventje met haar man Leonard Vermeer. Ze woont in een prachtig huis, hoeft niet te werken en kan naar hartelust shoppen. Wanneer ze ontdekt dat ze zwanger is, is ze in eerste instantie blij, maar ze weet ook dat haar man absoluut geen kinderen wil. Leonard wil dan ook dat Joyce een abortus ondergaat, maar zij wil het kindje juist graag houden. Dan wordt Leonard Vermeer neergeschoten. De politie denk dat hier mogelijk sprake is van een vergismoord, want de gelijkenis tussen Karel van der Zee en Leonard Vermeer is bijzonder.

Auteur Heleen van der Kemp heeft een toegankelijke schrijfstijl, waardoor deze thriller heerlijk leest. Het boek is opgebouwd in korte hoofdstukken met wisselende perspectieven, zodat het boek continu spannend en interessant is. In het begin van het boek worden veel verschillende personages geïntroduceerd, waardoor verwarring kan ontstaan. Bij het vorderen van het verhaal wordt duidelijk wie iedereen is en hoe zij met elkaar verbonden zijn. De auteur heeft dit allemaal prachtig verwerkt in het plot.

In Voor de meisjes draait het om verschillende vrouwen die een belangrijke rol in het verhaal spelen. Allemaal zijn ze op hun manier betrokken bij de gebeurtenissen en hun levens worden daardoor erg beïnvloedt. Alle dames gaan hier verschillend mee om. De één gaat de strijd aan en zet haar schouders eronder, terwijl een ander steeds meer in haar schulp kruipt. Het is interessant om te lezen hoe elke vrouw op haar manier met de situatie omgaat.

Een belangrijk thema dat in dit boek terugkomt is misbruik. Het verhaal laat zien dat mannen door bedreigingen te uiten en een sterk voorkomen, grote invloed kunnen hebben en angst kunnen veroorzaken, waardoor een meisje niet anders kan dan het misbruik toelaten. Dit schaadt hen levenslang en heeft grote invloed op hun leven. Een heftig onderwerp dat verweven zit door het spannende verhaal van Voor de meisjes. Verder gaat het boek over familieverhoudingen en de macht van kopstukken in de onderwereld.

Door de perspectiefwisselingen, een goed opgebouwd plot en een spetterend eind is Voor de meisjes een spannende thriller geworden. Heleen van der Kemp heeft met dit boek weer een prachtige thriller afgeleverd. Ik geef het boek 4 sterren.

@In de Boekenkast