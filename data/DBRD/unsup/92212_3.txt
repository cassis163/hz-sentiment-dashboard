Pavlova, zoete verleiding van luchtig en krokant schuim met room en fruit. Heerlijk om te eten, moeilijk om te maken, zegt men. Maar nu dan toch eens proberen? Pavlova & Meringues van Lene Knudson ziet er verleidelijk genoeg uit mini-merengues met room en fruit op de omslag en kleurige variaties erin.

Het kookboek begint met de basis, meringue maken. Zowel de Franse als de Italiaanse worden uitgelegd. Ook volgt een bonus recept voor zelf slagroom maken. In het kookboek wordt veel slagroom uit de spuitbus gebruikt.

Daarna gaan we snel verder met pavlova, in de varianten klassiek, mini, feestelijk en snel. Een apart hoofdstuk is gewijd aan pavlovatoeven, kleurige minischuimtoeven, gedoopt in jam of chocola en aan elkaar geplakt of zelfstandig als feestelijke snoepjes. In het hoofdstuk snelle pavlova wordt aandacht besteedt aan desserts. Voor een aantal ingrediënten moet je op zoek: groene theepoeder, pistachepoeder en kleurstof in gel- variant zijn mogelijk lastige ingrediënten. Met de kleurstofgel worden strepen geverfd op een spuitzak zodat je toeven mooie strepen krijgen.

Basis: Franse meringue
Voor 1 ronde platte meringue
3 eiwitten
Mespunt zout
100 gram fijne kristalsuiker
10 druppels citroensap
100 gram poedersuiker, gezeefd

1. Klop met de elektrische mixer of in een keukenmachine de eiwitten met het zout stijf. Begin op de laagste stand en zet de mixer steeds een standje hoger.
2. Voeg 2 tot 3 eetlepel kristalsuiker toe , blijf kloppen, en strooi vervolgens de rest van de suiker er in een straaltje bij.
3. Voeg de druppels citroensap toe zodra de eiwitten goed stijf zijn (stijve pieken).
4. Strooi de poedersuiker er in twee of drie keer bij (klop na elke toevoeging) en klop ten slotte nog 5 minuten.
5. Controleer of de suiker goed is opgelost. Zo niet klop dan nog even door tot dit wel het geval is.
6. Bekleed een bakpapier met bak- of vetvrijpapier (zet het papier vast met stipjes meringue).
7. Teken op het papier een cirkel van 20 cm en verdeel de meringue hierover. Afhankelijk van het recept kunnen zowel de grootte als de dikte als de eiwitlaag variëren.
8. Bak de meringue droog volgens de aanwijzingen in het recept (180 graden, 1 uur). De meringue moet droog aanvoelen als je hem aanraakt en de onderkant moet hard zijn. Laat de meringue afkoelen op een (taart)rooster voordat je hem vult of versiert.

Mijn allereerste meringue ooit was droog bovenop en vreselijk zacht van binnen; mislukt maar wel lekker. Ik heb alle droge randen van dit mierzoete spul zitten knabbelen tot de misselijkheidsgrens in zicht was. Het lijkt me geweldig om een mooie pavlova te maken maar ik vermoed dat er eerst meer geoefend moet worden voor ik me aan bonte meringuetoefjes kan wagen. Het oefenen, waar ik andere bakkers over hoor, wordt niet benoemd in het boek.

Maar als je meringue lukt, is het eindresultaat al snel mooi. Met een berg slagroom en vers fruit ziet het er al snel spectaculair uit. Andere variaties biedt dit kookboek; mascarponecrème, mango kokos of lemon curd. Allerlei ideeën voor een verleidelijke taart of dessert. Voor degenen die zich hier aan willen wagen is er nog tijd om te oefenen tot de Kerst. Of geef het cadeau aan een enthousiaste kok: Gezien de prijs en feestelijke inhoud is het een prima Sinterklaascadeau.