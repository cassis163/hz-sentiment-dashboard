Alex Berenson, schrijver van De betrouwbare terrorist, is op 6 januari 1973 geboren en woont in New York City. Nadat hij in 1994 zijn studie aan de Universiteit van Yale heeft afgerond, gaat hij als journalist bij de New York Times aan de slag. In die hoedanigheid beschrijft hij onder andere de gevolgen van de orkaan Katrina en de oorlog in Irak. Langzaam aan rijpt het plan om een roman te schrijven. Met wat hulp van zijn eveneens schrijvende broer David, ontstaat De betrouwbare terrorist. Nog voor publicatie van het boek zijn de filmrechten verkocht. Voor Alex Berenson het vroege bewijs van de hitpotentie van zijn boek.
De betrouwbare terrorist begint in de periode na de aanslagen op 11 september. CIA-agent John Wells heeft een eenzaam bestaan. Hij leeft al jaren tussen zijn medestrijders van Al Qaida. Contact met zijn Amerikaanse thuisbasis is onmogelijk. Buiten dit schizofrene leven, gaat hij ook nog eens gebukt onder een enorm schuldgevoel. Als enig lid van de CIA, dat kans heeft gezien te infiltreren bij Amerikaans volksvijand nummer één, heeft hij de aanslagen op het World Trade Center niet kunnen voorkomen. Iedere dag belooft John zich zelf weer er alles aan te doen om toekomstige aanslagen te voorkomen.
Dan wordt hij door Omar Khadri, tweede man van Bin Laden, naar zijn geboorteland gestuurd. Hij moet zich beschikbaar houden voor het helpen bij het plegen van een grote aanslag op Amerikaans grondgebied. Bij thuiskomst ziet John Wells kans zich bij de CIA te melden. Zijn directe chef vertrouwt hem echter niet meer. Na zoveel jaren niets van zich te hebben laten horen, is de kans te groot dat zijn loyaliteit is verschoven. Het feit dat de CIA-agent bekent overtuigd Moslim te zijn geworden, draagt ook niet bij aan zijn betrouwbaarheid.
John Wells ziet geen andere mogelijkheid de aanslagen in zijn eentje te voorkomen. Hij ontsnapt aan de CIA en beraamt een plan om Al Qaida te dwarsbomen. Zijn vastberadenheid moet het opnemen tegen de haast onbeperkte middelen en jarenlange voorbereiding van Omar Khadri. Een ongelijke strijd volgt, waarbij de CIA-agent hulp krijgt uit onverwachte hoek
De betrouwbare terrorist is een spannend boek. Voordat het eigenlijke verhaal begint, lukt het de schrijver de hoofdpersoon levensecht neer te zetten. De eenzame man, zijn leven opofferend voor het Amerikaanse vaderland, wekt ook in Nederland sympathieën op. Hij is de wreker in ons allen.
Het verhaal van de eenling die het tegen een overmacht moet op nemen is uiteraard niet onbekend.
Alex Berenson is echter in staat het op de juiste manier te brengen. Per hoofdstuk schroeft hij de spanning iets op, zodat je wilt blijven lezen. De voorspelbaarheid van het plot deert niet. Het past gewoon in de sfeer van het verhaal. Een prachtig debuut van een schrijver waar we meer van gaan horen.
Ik heb genoten van dit boek. Het is op een overtuigende manier geschreven, waarbij mijns inziens de invloeden van de serie 24 merkbaar zijn. De filmrechten zijn al verkocht, waarbij er gedacht wordt aan Keanu Reeves in de rol van John Wells. Als fervent lezer én filmkijker denk ik dat dit een perfecte keuze zou zijn. De betrouwbare terrorist is een aanrader.