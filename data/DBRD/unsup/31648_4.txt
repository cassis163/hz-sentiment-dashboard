Ik las dit boek, Ogen van de draak, met een van de leesclubs van Hebban.
Koning Roland de Goede, de wat suffige, lakse koning van het land Delain, wordt in zijn dagelijkse leven bijgestaan door de Magiër Flag als zijn adviseur. Flag wil eigenlijk het liefst zelf helemaal aan de touwtjes trekken.
Op latere leeftijd zorgt de toverdrank van Flag ervoor dat Roland toch nog een lieve vrouw, Sascha, trouwt. Zij krijgen twee zonen, de knappe, moedige, slimme, door zijn vader zeer geliefde Peter, en de jongere, gedrongen, minder knappe en minder slimme Thomas.
Als Sascha overlijdt ontstaat er een soort van verwijdering tussen Thomas en Peter, omdat Roland alleen oog en oor voor Peter heeft.
Flag ruimt op listige en gruwelijke wijze koning Roland uit de weg en zorgt ervoor dat Peter daarvan de schuld krijgt en dat de beïnvloedbare Thomas in diens plaats koning wordt.
Peter wordt levenslang opgesloten in een hoge toren.
Peter is vastberaden te ontsnappen en Flag te lagen boeten voor wat hij deed.
Mooi verhaal in een zeer prettige schrijfstijl.King fungeert als de verhalenverteller die de lezer bij zijn verhaal betrekt, door af en toe te zeggen wat hij als verteller van de situatie vindt en stimuleert je als lezer daarover na te denken er ook iets van te vinden. Hij schrijft korte hoofdstukjes die er voor zorgen dat je door wilt lezen en weten hoe het verder gaat. Zo houdt hij de spanning er goed in.
Heel goed bedacht vind ik het plan van Peter en de manier waarop hij wil ontsnappen. Tegen het einde van het boek komt het verhaal in een spannende stroomversnelling. Het is nog even de vraag of Flag de ontsnapping kan voorkomen of niet.
Dit verhaal heeft King geschreven voor zijn dochter Naomi. Zij heeft dan ook een rol in het boek als een van de vrienden van Ben, de trouwe knecht van Peter. Het karakter Ben is Ben Straub, zoon van Kings vriend Peter Straub.
Ik vond het erg leuk om dit boek te lezen, beslist niet kinderachtig. Het is heel anders dan de andere boeken die ik van Stephen King gelezen heb, maar zijn vertel- en schrijfstijl was zeker herkenbaar. Ook Flag is een karakter dag in meerdere boeken van King terugkomt. Ik kende Flag van The Stand.
Ik vind het absoluut een aanrader.
.