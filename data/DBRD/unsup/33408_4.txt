Na het overlijden van haar vader gaat Hester samen met haar moeder Lies terug naar Terschelling om daar samen alle spullen, die nog in hun vakantiehuisje staan, uit te zoeken. Het Waddeneiland was een plek waar ze altijd graag samen met haar vader vertoefde. Met haar zwaar-gelovige moeder heeft Hester echter nooit een goede band gehad, hun karakters en geloofsovertuigingen botsen daarvoor te veel. Ze heeft haar vader echter belooft de sterkste van de twee te zijn en lief te zijn voor haar moeder, maar dat valt nog niet mee.
Tijdens het opruimen van hun vakantiehuisje komen er bij beide vrouwen een hoop herinneringen naar boven, mooie maar vooral ook nare herinneringen. Het valt voor beide vrouwen dan ook zwaar om deze klus samen zonder ruzie te klaren. Wanneer Hester de mooie vrouw Merel ontmoet is zij voor Hester een welkome afleiding.

Bungelen in het niets is vooral een roman over stugge familiebanden, religie en seksuele voorkeur. Het vertelt het ontroerende verhaal van een iets wat rebelse jonge vrouw die op zoek is naar haar eigen identiteit, hierbij gehinderd door de opvattingen van haar standvastige moeder.
Willem Jongsma – de auteur van deze indrukwekkende roman – neemt de lezer mee naar het eiland Terschelling. Hij schrijft beeldend, zet het eiland gedetailleerd neer en schetst personages met inhoud. Willem Jongsma weet de worsteling tussen moeder en dochter mooi te verwoorden. De hardnekkige verschillen tussen moeder en dochter laat hij de lezer vanuit de optiek van beide zien. Zo voel je als lezer bijna de onmacht van de strenggelovige moeder Lies en diens onbegrip voor haar dochters filosofische overtuigingen. Vervolgens laat de auteur je hartstochtelijk meeleven met de inmiddels volwassen dochter Hester. Een succesvolle vrouw die zich na het verlies van haar vader erg eenzaam voelt en die worstelt met haar seksualiteit. Naarmate het verhaal vordert krijg je, door middel van de herhaaldelijk beschreven herinneringen, als lezer meer achtergrondinformatie en inzicht over de onderlinge familiebanden en vriendschappen van zowel Hester als Lies.

Bungelen in het niets is een pakkend verhaal over familie, liefde, onmacht, het leven en geloof. Willem Jongsma maakt indruk met dit succesvolle debuut.