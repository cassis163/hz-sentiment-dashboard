In De kracht van het bloed, de nieuwste van Bob Mendes, lijdt een van de hoofdpersonages aan ALS, een aandoening die ertoe leidt dat de spieren niet meer functioneren. De man in kwestie wordt behandeld door een Chinese arts, Huang. Ik zat net nog te bekomen van het lezen van De kracht van het bloed, en wat zie ik in De Standaard: een artikel over Huang, een vermeende wonderdokter op bezoek bij de Belgische ALS-liga. Zo zie je maar weer hoe sterk het toeval kan spelen, en vooral: hoe ver Mendes gaat in het juist krijgen van zelfs de kleinere details. Mendes wordt niet voor niets de factionmeester van Vlaanderen genoemd.

Op 4 november 1979 gijzelen Iraanse studenten het personeel van de Amerikaanse ambassade in Teheran. President Jimmy Carter gelast in april 1980 een elite-eenheid de gijzelaars te bevrijden. De missie draait uit op een fiasco: Teheran wordt niet eens gehaald nadat enkele helikopters verloren gaan. Tot zover de feiten, nu de fictie. In het zog van de bevrijdingsoperatie vliegt Simon Hofman naar Teheran, om er zijn vrouw Nina en zijn halfbroer Cyrus Razdi weg te halen. Cyrus is uit op het geld dat zijn vader vergaarde in de tijd dat die kanselier was van de shah, die door Khomeini verdreven werd van de macht. Het geld zou van Cyrus de machtigste man ter wereld maken, een idee waar hij door geobsedeerd geraakt, en waarin hij zijn halfbroer Simon meesleurt.
De strijd die volgt is vooreerst persoonlijk: de eenvoudige Simon, die niets liever wil dan zich enkel bezighouden met vliegen, tegenover de wrede en megalomane Cyrus, die voor niets terugschrikt om zijn doel te bereiken. In het middelpunt van de strijd zitten Nina en haar zoon Alexander, levensbelangrijk voor Cyrus voor de voortzetting van de mannelijke lijn. Maar er is nog een niveau: dat van de internationale politiek. Wat begint als een conflict tussen de Verenigde Staten en Iran, breidt zich uit tot de gespannen verhoudingen tussen Oost en West en daarmee verbonden de terreuraanslagen die we nu meemaken.
Bob Mendes, vroeger reeds winnaar van de Gouden Strop en de Diamanten Kogel, schreef met De kracht van het bloed een nieuw hoogtepunt in zijn carri√®re. De kracht van het bloed is doordacht, aangrijpend en ongelooflijk spannend, een perfecte mengeling van familiestrijd en wereldterreur. Leg die Gouden Strop al maar klaar.