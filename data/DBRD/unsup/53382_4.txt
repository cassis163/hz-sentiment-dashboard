De Engelse Daisy Goodwin is niet alleen schrijfster, maar ze heeft ook al verschillende tv-series geproduceerd. Zo produceert en regisseert ze voor de Engelse BBC. Ook schrijft ze elke week een column voor de Sunday Times. Haar man werkt ook in de televisiewereld, samen met hem en hun twee dochters woont Goodwin in Londen. Een onfortuinlijke liefde is haar eerste roman, die een groot succes werd in haar eigen land, maar ook in Amerika. Haar tweede boek zal vanaf april in Engeland te koop zijn.

1890. Op dat moment is Cora Cash het rijkste Amerikaanse meisje van het hele land. Als een van de rich and famous in Amerika in deze tijd leeft ze een luxueus leventje. Haar moeder wil dat Cora trouwt met een hertog om zo een adellijke titel in de wacht te slepen. Hierdoor komt moeder zelf hoger op de sociale ladder te staan en zal haar dochter kunnen zorgen voor adellijk nageslacht. Een afschuwelijk plan, vindt Cora, want zij is tot haar oren verliefd op de kunstenaar Teddy vander Leyden. Toch vervult ze de wensen van haar moeder en vertrekken zij samen naar Engeland om daar een man van adel voor Cora te vinden.

Als Cora nog maar net is aangekomen in Engeland valt zij tijdens het rijden van haar paard. Gelukkig wordt zij op tijd gevonden door Ivo, die toevallig de hertog van Wareham blijkt te zijn. Deze man kan wel wat financiële hulp gebruiken van dit Amerikaanse meisje. Dag en nacht verzorgt hij Cora op zijn landgoed en uiteindelijk besluiten zij te gaan trouwen. Maar is dit wel echte liefde? Of is hier sprake van opzet?

Je sluit de hoofdpersoon in je hart. Cora Cash is een bijzonder personage; het begin van het boek laat je geloven dat ze een verwend arrogant meisje is, terwijl je aan het eind van het boek deze vrouw in je hart zult sluiten. Cora komt uiteindelijk voor zichzelf op, een eigenschap die  respect afdwingt, gezien de moeilijke omstandigheden voor de vrouw in het algemeen in die tijd.

Het leven van Cora wordt door iedereen bepaald, behalve door haarzelf. Van haar moeder moet ze elke dag een paar uur vastgebonden zitten aan een martelwerktuig om hierdoor een rechte rug te krijgen. Van Ivo moet ze zich gedragen als een echte Engelse vrouw en moet ze haar Amerikaanse afkomst vergeten. Ze mag zelfs geen keuze maken met wie ze trouwt, omdat ze nu eenmaal rijk is. Het leven in de high society is lastiger dan je zult verwachten.

Een uniek boek, dat eruit springt tussen alle andere romantische boeken. Dat is Een onfortuinlijke liefde. Je waant jezelf daadwerkelijk in 1890; met de laatste mode uit Parijs, waar de rijke Amerikanen speciaal voor afreizen naar Frankrijk en waar de Engelsen juist op neer kijken. Zij dragen tenslotte niets wat in de mode is, maar laten hun kleren expres een jaar in de kast hangen en besluiten dit dan pas te gaan dragen. Dit soort feiten maken het boek interessant en de moeite waard om te lezen.

Een onfortuinlijke liefde wordt verteld vanuit Cora, maar ook haar persoonlijke en donkergekleurde werkster Bertha komt op diverse pagina’s aan bod. Het verschil tussen de rangen en standen wordt hierdoor duidelijk zichtbaar. Maar toch is de vriendschap tussen deze twee vrouwen niet te breken én zelfs de liefde kan hier niets aan veranderen.  

Over Een onfortuinlijke liefde kun je alleen maar zeggen: lees dit boek. Vergeet de wereld om je heen en duik in de wereld van de lange jurken, de Amerikaanse society en de verplichte huwelijken waarbij geld en titel een grote rol spelen. Vel je eigen oordeel over Cora Cash en de omgeving waarin zij moet leven en geniet vooral van dit heerlijke meeslepende boek!