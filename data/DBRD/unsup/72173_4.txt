Jeroen Haarsma (1986) is jurist en (sport)journalist en voetbalde bij de beloftenteams van FC Utrecht en FC Volendam. Hij werkt als chef sportredactie bij Holland Media Combinatie en is auteur van de biografie van Kees Verkerk Keessie (2018).  

Nederland is al jarenlang een echt sportland, met name in het schaatsen draait het land mee met de top van de wereld maar dat is niet altijd zo geweest. In de jaren 60 van de 20ste eeuw waren het vooral de Noren die het schaatsen domineerden. Maar de Noren kregen concurrentie. Met de komst van Kees Verkerk en Ard Schenk kreeg de schaatssport een nieuwe impuls.  

Kees Verkerk, geboren in Maasdam heeft, zo blijkt al snel, talent voor het schaatsen. Zodra het maar even kon ging hij het ijs op. Als hij zeven is, verhuist zijn familie naar Puttershoek, waar vader Pleun een café overneemt. Het is de plek waar Kees regelmatig achter de bar staat en zich weet te ontwikkelen tot een sociale man vol verhalen en grappen en waar later vele fans uit binnen- en buitenland hun opwachting maken om kennis te maken met hun held. Als hij niet werkt, is hij op de schaatsbaan te vinden. Hij rijdt regionale wedstrijden en start ook op NK's en valt al snel op. Zo wordt hij opgenomen in de kernploeg van Nederland en mag hij als talent in 1964 mee naar de Olympische Spelen en wint daar zeer onverwacht zilver op de 1500 meter. Dat is het begin van een bijzondere carrière.  

Uit het hele boek blijkt enorme waardering voor Kees Verkerk, iedereen die heeft meegewerkt aan dit boek is positief over zijn professionele houding wat het schaatsen betreft, maar vooral ook over zijn vriendelijke en dienstbare karakter. Hij heeft altijd de tijd genomen voor zijn fans, handtekeningen en foto's konden altijd en alle fanmail werd beantwoord. Als iemand een beroep op hem deed kon hij altijd op Verkerk rekenen. Maar hij was ook heel duidelijk naar anderen, als iemand hem een keer een loer draaide, dan was het vriendelijke contact ook direct over.  

Verkerk was buiten het schaatsen altijd joviaal, maar als het op wedstrijden en winnen aankwam, dan trok hij zich terug en ging vol voor de concentratie. Daarnaast wist hij psychologische spelletjes met zijn tegenstanders uit te halen, alles om maar enig voordeel te halen uit de race. Dat is in dit boek goed uitgewerkt en geeft een goed beeld het verschil tussen Kees de schaatser en Kees de mens.  

Verkerk was tevens een grondlegger voor het commerciële schaatsen. Alle jaren is hij amateur gebleven, verdienen aan schaatsen is constant tegengehouden door de schaatsbond. Kees wist de regels slim te omzeilen en werd vaak uitgenodigd om mee te doen met een wielertoer en wat handtekeningen uit te delen. Een envelopje onder de tafel zorgde ervoor dat er toch wat geld binnen kwam. Hij betrok altijd collega's bij zijn klussen. Vaak was het Ard Schenk die hem vergezelde, dan deed Kees het verhaal, en beantwoorde Ard naderhand de vragen. Het was een gestroomlijnd team en een hechte vriendschap die nog steeds voortduurt.    

Het boek is geschreven in een prettige en eenvoudige schrijfstijl, waardoor het erg vlot leest en een groot publiek zal aanspreken. Het feit dat Kees Verkerk een bijzondere en vriendelijke persoonlijkheid is, helpt daar ook zeker aan mee. Het boek heeft een chronologische opbouw met duidelijk omschreven hoofdstukken met korte alinea's en middenin een katern met foto's die het verhaal aanvullen.  

Keessie is een prettig te lezen interessante en boeiende biografie over een joviale praatgrage man die met zijn liefde en talent voor schaatsen Nederland als schaatsland op de kaart heeft gezet. En die een baanbreker was voor de commerciële schaatssport van nu.