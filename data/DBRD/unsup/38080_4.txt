Het bereiken van een gevoel van geluk is een precaire balans vinden tussen loslaten enerzijds en je doelen bewust nastreven anderzijds. Dat in wel zo ongeveer de hoofdgedachte van In één dag gelukkig van psycholoog Janneke Gaanderse. Met tientallen zeer nuttige en interessante oefeningen helpt de auteur je om stapjes te zetten richting dat persoonlijke geluk. Maar dat gaat (gelukkig) wel langer duren dan slechts één dag.

In één dag gelukkig – Leer lichter denken en de wereld is van jou leunt op dezelfde wetenschappelijke basis als het eerste boek van Gaanderse: Leren relativeren. Kort door de bocht zou je haar nieuwe boek kunnen zien als een praktisch werkboek bij haar eerste boek. In 200 pagina’s doorloop je een pittige reeks aan sessies bij de psycholoog, inclusief grondig en af en toe flink confronterend huiswerk. Maar dan heb je ook wat!

Het eerste deel van het boek zet op een rijtje hoe vastgeroest je waarschijnlijk zit in angsten en negatieve gedachten. Je ziet de wereld immers per definitie door een bril van aannames, die over het algemeen niet helemaal waar en al zeker niet constructief zijn. Zoals dat alle mannen vreemdgaan en dikke(re) mensen onaantrekkelijk worden gevonden. Met behulp van oefeningen onderzoek je je eigen aannames.

Het tweede deel van het boek focust meer op het vervolgens vinden van geluk en positief nastreven van doelen. Vooral in dit deel bevinden zich een aantal ware pareltjes aan tips. Jezelf positief ‘primen’ bijvoorbeeld: vind drie bewijzen van een positieve aanname en je gaat er vanzelf in geloven. Ook mooi: stel je voor welk gevoel je zult hebben als je een bepaald doel bereikt en leef alvast met dat gevoel. Deze manier van denken lijkt op het werken met positieve affirmaties, maar werkt krachtiger door omdat je je gevoel baseert op aantoonbare feiten.

In één dag gelukkig zal je niet in één dag gelukkig maken, maar is desondanks een heel fijn boek dat aanzet tot denken. Bijzonder prettig is de balans tussen mindfulness, zelfacceptatie en berusting enerzijds en actief verantwoordelijkheid nemen over je eigen geluk anderzijds. Andere boeken met dit thema slaan vaak door in een van beide richtingen. Enige ervaring met introspectie is wel vereist; het is zeker geen ‘my first self-help book’. De oefeningen zijn vaak best pittig, maar de lezer wordt goed begeleid door de auteur. Haar schrijfstijl is erg vriendelijk zonder overdreven amicaal te worden. Als een beschermende en begeleidende hand die je kunt vastpakken tijdens een fijne, maar toch ook spannende wandeling. Precies wat je wilt van een psycholoog.