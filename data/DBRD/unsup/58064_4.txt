Halverwege het boek heb ik de neiging om het weg te leggen. Om direct naar het tuincentrum te hollen voor zaden en plantjes vanwege acuut jeukende groene vingers.
Een smakelijke, oogstrelende opvolger van Puur koken met je eigen oogst is dit tweede boek van Natascha Boudewijn. Geheel gewijd aan het kweken en koken met kruiden & eetbare bloemen.
Na een uitgebreide inleiding waarom kruiden zo belangrijk zijn in de keuken en hoe makkelijk het is om ze zelf te kweken, volgt uitleg over de historie van het gebruik. Uit de visie van Natascha Boudewijn spreekt liefde voor de natuur: “gebruik goede ingrediënten, eieren van blije kippen en accepteer dat een deel van je oogst wordt opgegeten door andere wezens in je tuin”.
Het boek is in twee grote delen opgesplitst lente & zomer gevolgd door herfst & winter. Zeventien verschillende kruiden komen aan bod: van bekende peterselie (jawel krul- en platte peterselie, maar ook wortelpeterselie) tot onbekendere soorten als bergamot (met eetbare bloemetjes). Voor iedere plant zijn er gebruik- en teeltadviezen, gevolgd door meerdere recepten die variëren in moeilijkheid en gang.
Ravioli met geitenkaas & bieslook
wat heb je nodig?
voor het pastadeeg:
200 g Italiaans bloem (type ‘00’)*
2 eieren van blije kippen

voor de vulling:
100 g verse, zachte geitenkaas
15 g bieslook
20 g Parmezaanse kaas, geraspt
1 ei van een blije kip
extra Parmezaanse kaas en bieslook om mee op te dienen
* verkrijgbaar bij groothandels en delicatessenwinkels
Strooi de bloem in een bergje op een schoon aanrecht en maak een kuiltje in het midden. Breek de eieren erboven en strooi er een snuf zout over. Kneed het tot een stevig en soepel deeg door de warmte van je handen. Dat duurt zo’n 10 minuten. Dek het deeg af met vershoudfolie en laat even rusten.
Prak de geitenkaas los met een vork. Klop het ei los en meng met ½ theelepel zout, de versgemalen peper en nootmuskaat naar smaak, de fijngesneden bieslook en de Parmezaanse kaas.
Snijd een stukje van het pastadeeg, leg het op een met bloem bestoven oppervlak en rol het met een deegroller of pastamachine heel dun uit. Steek er rondjes uit met een vormpje of een glas.
Leg op elk rondje een kleine hoeveelheid geitenkaasvulling, bevochtig de randen, leg er een ander rondje op en vouw het deeg, zonder lucht erin, dicht. Leg de ravioli op met bloem bestoven bakpapier.
Kook de ravioli in een grote pan met ruim water in 3 à 4 minuten gaar.
Strooi de rest van de bieslook en wat extra geraspte Parmezaanse kaas eroverheen.
Een sfeervol kijk-, lees- en kookboek zo kun je Greendelicious Kruiden het beste omschrijven. Mooie vormgeving en foto’s gecombineerd met uitgebreide informatie per kruid over de kweek en natuurlijk ook culinaire toepassingen. Heel handig vind ik de twee registers, één op trefwoord en een aparte voor de ruim veertig recepten.
De invloed van haar Italiaanse schoonfamilie is goed merkbaar. Net als Natascha’s eerste boek zijn alle gerechten zonder vlees of vis. En nee, dat mis je absoluut niet!
Ze geeft zelf al aan dat ze op gevoel kookt en raad je dan ook aan om de recepten in het boek als leidraad te gebruiken. Toch vind je in het boek over het algemeen duidelijke omschrijvingen, het aantal personen, waar specifieke ingrediënten te koop zijn, of waar meer uitleg te vinden is - bijvoorbeeld hoe je een artisjok schoonmaakt. Lees de bereiding wel goed door want daar kom je soms nog nieuwe ingrediënten of benodigdheden tegen (zoals zout, versgemalen peper, nootmuskaat, vershoudfolie en bakpapier in de beschrijving hierboven). Niet alle recepten zijn even makkelijk, zeker niet voor beginnende koks. Daar is wel wat aan te doen. Het staat niet in het boek maar sinds mei 2014 kun je in Voorschoten terecht in ‘De Keuken van Greendelicious’. Bij Natascha zelf een workshop pasta maken volgen bijvoorbeeld. Dan lukt de ravioli met geitenkaas & bieslook zeker!