Op haar negentiende verjaardag begint prinses Kelsea Glynn haar gevaarlijke reis naar het kasteel waar ze ­geboren is. Ze komt haar kroon opeisen. Achttien jaar lang werd het koninkrijk geregeerd door Kelsea’s oom, een ­marionet van de Rode Koningin, die het buurland Mortmesme al decennia tiranniseert. Kelsea draagt de Tearlingsaffier, een juweel met immense ­magische krachten. Ze wordt beschermd door de Wachters van de Koningin, geleid door de raadselachtige en toegewijde Lazarus. Kelsea zal de ridders nodig hebben om te overleven. Haar vijanden zetten duistere moordenaars en duivelse bloedmagie in om te voorkomen dat zij gekroond wordt…

De kroon van de Tearling speelt zich af in de Nieuwe Wereld, een toekomst ver na onze beschaving. Toch doet het boek ook Middeleeuws aan, met ridders, zwaarden, kastelen,… Een origineel uitgangspunt dat ik wel kon smaken.

Het duurde wel even voor ik in het verhaal zat, het komt naar mijn mening wat traag op gang. Maar eens vertrokken is het boek niet meer weg te leggen. Erika Johansen heeft een vlotte en heldere schrijfstijl. Wat voor mij totaal niet storend is, maar misschien voor andere lezers wel, zijn de tamelijk lange hoofdstukken. Als je als lezer graag een hoofdstuk beëindigt kan het dus zijn dat je wat te laat komt op een afspraak :-)

Het boek is wat in de markt gezet als zijnde een boek voor Game of Thrones-liefhebbers, maar zelf vind ik dit een vergelijking die niet opgaat. Zo kent het boek slechts één grote verhaallijn met niet al te veel personages. Toch wat anders dan alle ‘Huizen’ en uiteenlopende intriges in Westeros. Ook is het verhaal veel meer ‘feel good’ dan de boeken van George RR Martin. Bij GoT doe je het bijna in je broek om de bladzijde om te slaan uit angst dat je lievelingspersonage mogelijk gruwelijk om het leven komt. Dit is in De kroon van de Tearling toch veel minder het geval. Hier is het meer een verhaal van de goeden tegen de slechten waarbij uiteindelijk de goeden winnen zonder al te veel dodelijke slachtoffers. Ik heb ergens gelezen dat het meer een GoT verhaal voor vrouwen is, en daar kan ik wel mee leven. Al wil ik hiermee niet gezegd hebben dat mannen het geen spannend boek kunnen vinden.

Want dat is De kroon van de Tearling zeker wel. Vooral het laatste deel is spanning ten top en een echte nagelbijter.

De kroon van de Tearling was het eerste boek van een trilogie én het debuut van Erika Johansen. Een debuut zoals we er niet al te veel kennen. Een aanrader!!!