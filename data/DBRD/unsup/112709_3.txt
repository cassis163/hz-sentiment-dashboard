Allereerst wil ik de Facebookgroep Kinderboeken bedanken dat ik mee mocht doen aan de leesclub van dit boek.

Het Goud van de Gelaarsde Kat van Liesbeth Jochemsen is een sprookje voor volwassenen. In 2016 kwam haar eerste boek en het eerste (los te lezen) deel van de serie uit: De Verdwenen prinses van Geografie.

In dit verhaal komen weer verschillende sprookjesfiguren langs, o.a. De Gelaarsde kat, Vrouw Holle en Repelsteeltje. Deze twisted fairytale is voor volwassenen en echt niet voor kinderen.

In dit boek zijn we 20 jaar verder dan de gebeurtenissen uit het eerste boek. Vrouw Holle heeft al een hele lange tijd last van Felix, hij steelt o.a. haar groenten uit de tuin. Nadat hij een ham van haar heeft gestolen is vrouw Holle het zo zat dat ze besluit hem te betoveren en zo ontstaat de Gelaarsde kat. Nu kan hij schapenwol tot goud spinnen en de betovering wordt pas verbroken als iemand tegen hem zegt dat die van hem houdt, hopelijk leert hij nu zijn lesje.
Malle Fidus wordt ingehuurd door prins Hamlet om hem te helpen koning te worden. Hier heeft hij alleen veel goud voor nodig. Wat prins Hamlet niet weet is dat Malle Fidus zijn eigen plannen heeft. Met de komst van de Gelaarsde kat denken Malle Fidus en prins Hamlet een manier te hebben gevonden aan goud te komen.

Kan vrouw Holle de Gelaarsde kat op tijd vinden en de gevolgen beperken? Wordt de gelaarsde kat weer een mens? Of is het te laat?

Ik verwachtte een volwassen hertelling van een aantal sprookjes, maar dit is het niet. Dit boek is ECHT voor volwassenen. Ik had veel moeite om er in te komen, maar als je er eenmaal in zit leest het wel goed door. Het boek is goed geschreven en het begon leuk, maar het was uiteindelijk niets voor mij. Het verhaal is voor mij net even te twisted, maar als je daar wel van houdt is dit een aanrader.