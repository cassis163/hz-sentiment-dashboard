Eindelijk is hij er dan: de vertaling van Divine Evil. Een boek van Nora Roberts dat in 1992 al werd uitgebracht. Nora Roberts is een succesvolle romanschrijver, maar ook onder haar pseudoniem J.D Robb zijn er ontelbaar veel boeken uitgebracht, allemaal binnen het misdaadgenre. De roman Duistere Harten hangt tussen deze twee genres in. Wie een feelgoodroman verwacht, zal wellicht wat bedrogen uitkomen. 

Duistere Harten speelt zich af in Emmitsboro, Maryland, waar sinds de terugkeer van Clare vreemde dingen gebeuren. Wanneer Clare een relatie krijgt met sheriff Cam, worden ze beiden ingehaald door hun traumatische verleden. Clare raakt verstrikt in een droom die ze al sinds haar kinderjaren heeft, maar is het wel een droom? En wie kan ze met haar verhaal vertrouwen?

Auteur Nora Roberts lijkt dol te zijn op tengere meisjes die een beetje getraumatiseerd zijn. In veel van haar verhalen zien we dezelfde soort hoofdpersonages terugkeren: de stoere man met een drankprobleem, en het tengere meisje dat zich niet wil binden. Blijkbaar krijgen zowel Roberts als het publiek niet genoeg van deze twee figuren. Toch hoeft dat helemaal niet erg te zijn. Duistere Harten is een verhaal met een perfecte spanningsboog en veel personages, waardoor de lezer van begin tot eind geboeid zal blijven.

Desondanks kun je je afvragen of al deze personages wel noodzakelijk zijn. De beste vrienden van Clare spelen een belangrijke rol in haar leven, absoluut, maar in Duistere Harten voegen ze weinig toe. Wanneer ze Clare opzoeken in Emmitsboro, vraagt zelfs de lezer zich op een gegeven moment af wanneer die twee nou in hemelsnaam weer ophoepelen, of wanneer ze een keertje iets zinnigs zullen doen. Toch kun je de twee beste vrienden van Clare daar niet op betrappen.

Hetzelfde geldt voor een aantal andere personages, maar toch blijkt dit niet ontzettend storend te zijn voor het verhaal. Roberts heeft een zeer spannend boek neergezet, maar om nou te zeggen dat Duistere Harten binnen het feelgoodgenre past: nee. De lezers die van crime houden en het leuk vinden om zelf de puzzel op te lossen zul je wél een groot plezier doen met dit boek.

Duistere Harten verrast de lezer ieder hoofdstuk opnieuw en elke keer als je denkt een ontbrekend stukje van de puzzel te hebben gevonden, is er weer een ander verdwenen. Sheriff Cam is intelligent en het is interessant om met hem mee te kijken. Nora Roberts is een zeer goede schrijver die precies weet hoe ze de hersenen van de lezer kan blijven kraken, maar toch heeft ze een aantal steekjes laten vallen.

Het verhaal zit prima in elkaar, maar het einde vertoont wat losse flodders. Zo zal de lezer er bijvoorbeeld niet achter komen hoe het nou verder gaat met Clare's carrière, terwijl deze toch een vrij essentieel onderdeel is van het verhaal. Door het einde, dat voor een groot deel open wordt gelaten, verlangt de lezer naar een vervolg. Er blijft iets kriebelen in de buik, maar een vervolg is er niet.

Duistere Harten is een boek voor lezers die niet te kritisch zijn en willen genieten van een bloedstollend verhaal. Er gebeuren gruwelijke dingen, die tot in detail worden uitgelegd. Ergens is het een beetje ziek en daarom zeker niet gepast voor de pure feelgoodlezer. Niettemin maakt de spanning in combinatie met het vleugje romantiek Duistere Harten een boek dat perfect is voor het aankomende najaar. Knapperend haardvuurtje, een goed glas wijn en lezen maar!