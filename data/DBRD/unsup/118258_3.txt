PS Ik hou nog steeds van je is het vervolg op Aan alle jongens van wie ik hield. Dit boek is geen standalone. Er wordt in PS Ik hou nog steeds van je veelvuldig verwezen naar wat er gebeurd is in het vorige verhaal. Daardoor is het zeer aan te raden om de boeken in volgorde te lezen.

Het verhaal gaat over Lara Jean, een Amerikaans-Koreaans meisje van 16 jaar. Het verhaal begint op 1 januari en eindigt zo'n 5 maanden later. De eerste 200 pagina's gebeurt er eigenlijk niet veel in het boek. Als lezer volg je Lara Jean, een zoetsappig lief meisje met lintjes in haar haar en waar totaal niets op valt aan te merken. Ze is een goede dochter, een zorgzame zus, houdt van koekjes bakken, doet vrijwilligerswerk in het bejaardenhuis en is ook nog eens een trouwe vriendin. Om het plaatje compleet te maken gaat ze uit met de knapste jongen van school, Peter. Kortom: een all American Girl. Niks bijzonders eigenlijk, maar na zo'n 200 pagina's gelezen te hebben, gebeurt er dan eindelijk iets waardoor je het boek eigenlijk niet meer wilt wegleggen. Helaas is het boek dan al bijna uit en zijn er nog minder dan 100 pagina's te gaan....

Om eerlijk te zeggen is het een beetje een nietszeggend verhaal wat pas op het laatst boeiend wordt. Wel leuk om te lezen, het heeft mij zelfs geraakt, maar omdat het verhaal dan al bijna ten einde is, vind ik dit boek niet meer dan 3* waard.

Naschrift: inmiddels heb ik Aan alle jongens van wie ik hield gelezen. Ik denk dat als ik dit boek eerst had gelezen en daarna Ps Ik hou nog steeds van je ik laatstgenoemd boek meer dan 3 sterren had gegeven. Heel belangrijk dus om eerst Aan alle jongens van wie ik hield te lezen en direct daarna dit boek!