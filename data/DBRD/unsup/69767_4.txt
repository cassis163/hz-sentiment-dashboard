Het derde en laatste deel van Gardams trilogie is opnieuw een topboek. Jane Gardam beschrijft heel mooi hoe de levens van al haar personages met elkaar verbonden zijn en hoe al die levens doordrongen zijn van het ophouden van de schone schijn.

Elk van die personages blikt hierdoor noodgedwongen terug op een weliswaar rijkgevuld maar ook eenzaam leven. Onder alle degelijkheid, onder al het conservatisme, onder de uiterlijke kalmte van deze bevoorrechte groep 'vrienden' schuilen immers grote emoties van jaloezie, verlangen en liefde waar een leven lang geen gehoor aan gegeven kan of mag worden.

Ik hou van de personages van deze boeken omdat ze al oud zijn ( in tegenstelling tot veel personages in andere fictie), omdat ze met heel veel humor en berusting terugkijken op hun levens, omdat ze helemaal tot leven komen dankzij Gardams onovertroffen stijl.

Volop genieten van deze fantastische boeken.