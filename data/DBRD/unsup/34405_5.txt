Het boek
In het boek vindt je twaalf mooie kijkplaten. Elke plaat is verspreid over twee bladzijdes. Een fijn formaat om lekker naar te kijken. En dat is nodig, want er valt op elke tekening heel veel te zien! Van herkenbare situaties in een supermarkt tot grappige tekeningetjes op een plaat. Zo moesten de kinderen erg lachen toen ze een hond op het strand zagen die net uit het water kwam, en zich uitschudde waardoor een strandgast wakker schrikt van de waterdruppels. Of het hondje dat in een hoekje van de straat staat te plassen. Dit zal een 3 jarige niet zo snel zien, maar een 7 jarige weer wel. En dat maakt dit boek ook geschikt voor verschillende leeftijden. Doordat het boek geen woorden bevat en de platen groot zijn kun je dit boek van jong tot oud gebruiken. Met een 2/3 jarige kun je beginnen met dit boek te lezen door zoekopdrachten te geven. Waar is de auto? Waar zie jij een hond? Onze 4 jarige dochter kan van deze zoekopdrachten ook erg genieten. Maar zij geeft ook weer opdrachten terug. ‘En nu jij mama, zoek de jongen met de bal maar’. Aan de binnenkant van de kaft zijn tekeningen van personages te vinden die je in elke plaat weer terug kan vinden. Zoals het cowboy jongetje, de mevrouw met het hondje, het kindje in de wandelwagen e.a. Soms moet je goed kijken, maar ze zijn er echt hoor! Ook is er in elke plaat een sprookjesfiguur verstopt. Kun jij deze figuur vinden en weet je ook uit welk sprookje de figuur komt?

Onze mening
Onze kinderen van 4 en 7 hebben dit boek enthousiast ontvangen en hebben ook hun mening over dit boek. Onze 4 jarige dochter: ik vind het boek mooi, alles is mooi. En de mening van onze bijna 7 jarige: ik vind de tekeningen heel mooi, je ziet er heel veel op. De voorkant van het boek is ook erg mooi. Je kunt er niet in lezen, want er staan geen woorden in. Maar dat is niet erg want je kunt er wel zelf wat bij verzinnen. Dat heb ik ook bij mijn zusje gedaan. Gewoon zelf een verhaal bedenken. Verder vind ik het ook erg fijn dat het een hardcover en gebonden boek is. Ze kunnen goed tegen een stootje en blijven langer mooi. Dit boek staat garant voor veel kijk- en zoekplezier.