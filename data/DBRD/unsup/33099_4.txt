Ter ere van de vijftigste verjaardag van Sean Jackson brengen een paar gezinnen een gezellig weekend door in een mooie villa. Tijdens dit weekend verdwijnt plotseling de dochter van Sean, de driejarige Coco, één van een tweeling. Rond de vermissing ontstaat een groot mediacircus, maar Coco wordt niet gevonden. Waar is ze? Wat is er met haar gebeurd?
Jaren later komen de families weer bij elkaar, dit keer omdat Sean Jackson is overleden. Bij de reünie komt ook de vermissing van Coco weer naar boven en lijken verschillende mensen van het gezelschap toch wel meer te weten dan ze in eerste instantie lieten blijken.

In wisselende perspectieven waarbij ook verleden en heden worden afgewisseld, brengt Alex Marwood langzaam de gebeurtenissen van het weekend in beeld. Dit lijkt een wat rommelige opbouw die de auteur heeft gekozen voor de opzet van haar boek, maar eenmaal in het verhaal wordt je erdoor meegezogen en wordt steeds verder duidelijk wat zich dat weekend heeft afgespeeld.

Sean Jackson, zijn gezin en hun vrienden leiden een sjiek leven met heerlijke diners en feesten waar alcohol en drugs rijkelijk aanwezig zijn. Sean Jackson is vier keer getrouwd geweest en heeft met drie van deze vrouwen kinderen gekregen, waardoor ingewikkelde gezinsconstructies zijn ontstaan. Door alle gebeurtenissen rond de verdwijning van Coco zijn de onderlinge verhoudingen veranderd en gespannener geworden en dat is zeker in het hedendaagse verhaal zeer duidelijk.
Door de wisselende perspectieven leer je de verschillende personages die aan het woord komen goed kennen. Als lezer krijg je met name sympathie voor Seans dochters Mila en Ruby, die na het overlijden van hun vader nader tot elkaar komen.

Het boek is in vloeiende zinnen geschreven, waardoor het boek vlot leest. Waar is ze? is geen echte bloedstollende thriller zoals de cover en de achterflap misschien doen vermoeden, maar het is meer een spannende roman. Langzaam en goed gedoseerd legt Alex Marwood alle puzzelstukjes op de juiste plek zodat voor de lezer inzichtelijk wordt wat er gebeurd is. Hierdoor is spanning in het boek aanwezig, omdat je wilt weten hoe het verhaal verder gaat. Het boek eindigt met een plottwist die je als lezer niet aan ziet komen, waardoor dit boek tot het eind verrassend is.