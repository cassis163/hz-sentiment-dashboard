Onder het ijs is de tweede misdaadroman die in Nederland is verschenen van de Duitse auteur Gisa Klönne. Haar debuutroman was getiteld En het woud zwijgt. In dit boek introduceerde ze haar speurdersduo Manni Korzilius en Judith Krieg.

Het eerste boek heb ik niet gelezen, maar ik denk wel, dat er iets is gebeurd, waar de schrijfster af en toe naar teruggrijpt in dit boek. Hoofdcommissaris Judith Krieg komt na een lang verlof terug bij de politie in Keulen. Commissaris Manni Korzilius is op een zijspoor gezet bij de afdeling Vermiste personen.

Een veertienjarige jongen, Jonny, een gymnasiast, is verdwenen met zijn hond Dr. D tijdens een soort indianenkamp. Terwijl Manni bezig is om deze vermissing uit te zoeken, is Judith op verzoek van een vriend van Charlotte, die ook een vroeger klasgenootje van Judith was, naar Canada vertrokken om haar daar te zoeken. Er is al een tijd niets van Charlotte vernomen. Judith heeft er nog steeds schuldgevoelens over, dat zij Charlotte links liet liggen, toen ze jonger waren. Charlotte is biologe en erg geïnteresseerd in de Canadese ijsduiker, een vogel, die volgens een mythe duiken tussen het rijk van de doden en de wereld van de levenden. Als Judith daar aankomt, klikt het gelijk tussen haar en een man, die tochten organiseert met zijn vliegtuigje naar de wildernis. Ze werkt zich hiermee echter erg in de nesten. Als er dan een tweede jongen wordt vermist in Keulen, wordt de druk opgevoerd om de jongens te vinden. Manni werkt dag en nacht. Gelukkig is Judith heelhuids uit Canada teruggekomen. Samen met Manni proberen ze de zaak van de vermiste jongens op te lossen.

Ook in Onder het ijs wordt er weer een jongen gepest, Tim, een vriend van Jonny. Pesten heeft zoveel impact op een kind, dat het in zijn latere leven er nog last van heeft. De gevoelen van onmacht worden goed beschreven door Gisa Klönne. Zij heeft een boeiend misdaadverhaal geschreven. Het duo Judith Krieg en Manni Korzilius van de Keulse recherche is echt de moeite waard om te volgen. Gisa Klönne komt op mijn lijst met favoriete auteurs, dat is zeker.