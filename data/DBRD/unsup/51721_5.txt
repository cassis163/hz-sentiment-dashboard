Al sinds ze klein is zit het leven Lizzie allesbehalve mee. Toch lijkt ze het als volwassene voor elkaar te hebben met een goede baan, een eigen flat en een relatie. Maar dan maakt ze een domme fout waardoor ze wordt ontslagen en haar relatie beëindigt. Ze is gedwongen om Londen te verruilen voor haar ouderlijk huis in een dorp. Tegen haar zin in gaat Lizzie in het verpleegtehuis in de buurt werken, waar ze mevrouw Dallimore ontmoet, die een grote indruk maakt op Lizzie door haar aangrijpende levensverhaal te vertellen.

In Een onverwachte wending worden de hoofdstukken over het leven van Lizzie afgewisseld met de levensverhalen die mevrouw Dallimore aan haar vertelt. Terwijl Lizzie worstelt met de fouten die ze heeft gemaakt, put ze moed uit het leven van de oude vrouw, die haar laat beseffen dat het nooit te laat is om opnieuw te beginnen. Zo vertelt ze over haar spontane keuze om van Amerika naar Engeland te reizen, waar niet veel later de Tweede Wereldoorlog uitbreekt. Het grootste deel van haar verhaal speelt zich dan ook af in deze periode waarin ze veel liefheeft, maar ook veel verdriet voelt. Ondanks de pijn die een oorlog met zich meebrengt weet de dan nog jonge Clarissa Dallimore altijd een reden te vinden om weer door te gaan. Dat de oorlog een zware periode is geweest weet iedereen, maar door de persoonlijke ervaringen van de oude vrouw wordt deze in dit boek alleen maar indrukwekkender.

De verhalen worden verteld door mevrouw Dalllimore aan Lizzie, maar zijn niet vertellend beschreven, waardoor het hele boek dezelfde kenmerkende stijl van Erica James (1960) behoudt. De ruim vierhonderd pagina's lezen erg plezierig. Hierdoor zijn de heftige delen van het verhaal niet deprimerend, maar wekken wel verschillende emoties op die variëren van een lach tot een traan.

Als Lizzie thuis is wordt ze niet alleen geconfronteerd met zichzelf, maar ook met de problemen van haar omgeving. Zo stuit Lizzies succesvolle broer op problemen met zijn vrouw en moet hun zoontje door schade in het kinderdagverblijf een tijdje bij zijn ouders blijven. De rust is in Lizzies ouderlijk huis als sneeuw voor de zon verdwenen, vooral als iedereen dingen voor elkaar lijkt te verzwijgen. Er komen hierdoor heel wat personages aan bod, maar ze zijn allemaal uniek en voegen waarde toe aan het verhaal, waardoor Een onverwachte wending een roman is die van begin tot eind blijft boeien. Toch is het vooral mevrouw Dallimore die niet alleen bij Lizzie, maar ook op de lezer de meeste indruk maakt.

Dit boek van Erica James, vertaald door Ans van der Graaff, vertelt niet alleen het indrukwekkende levensverhaal van Mevrouw Dallimore, maar toont ook het belang van het om leren gaan met tegenslag in het leven. Een onverwachte wending laat zien dat de instelling van een persoon in moeilijke tijden meer zegt over iemand dan de fouten die iemand maakt. Maar bovenal laat deze roman zien dat wanneer je openstaat voor een nieuwe kans, deze dan ook zeker komt.