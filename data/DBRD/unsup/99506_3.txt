Britt Hulsman is horecaondernemer. Samen met Richard met wie zij al 26 jaar gelukkig is getrouwd heeft zij drie dochters. Haar vier koffiebars brengen goed geld in het laatje. Om even bij te komen van hun drukke bestaan heeft Richard een romantisch tripje geregeld. De volgende ochtend staat Britt voor een groot mysterie, Richard is verdwenen. Op zoek naar de waarheid komt zij voor steeds grotere raadsels te staan.

Mara Weststrate gaat door een moeilijke periode in haar leven. Zij draagt de zorg voor haar invalide moeder. Niet alleen eist dat veel tijd en aandacht, ook moet zij financieel alle zeilen bijzetten. Haar baan in een hotel zorgt niet voor voldoende geld. Als zich een kans voordoet om haar financiële problemen te boven te komen grijpt zij deze met beide handen aan.

De erfgename is de vijfde thriller van Ellen De Vriend. Niet alleen thrillers kwamen van haar hand. Ook schrijf zij enkele reisboeken. Naast haar auteurschap is zij journalist voor diverse kranten en tijdschriften en heeft ze haar eigen tekstbureau.

De subtitel op de cover “hoe goed ken je de persoon van wie je houdt echt?” geeft al veel weg van wat het verhaal in petto heeft. Dit beperkt de spanning al voor ook maar een bladzijde is gelezen.

Het boek is opgedeeld in de dagen die volgen op de verdwijning van Richard. De perspectieven van Britt en Mara wisselen elkaar af. De verhaallijnen verlopen vlot. Langzaamaan wordt duidelijk dat niet alleen Richard de gemeenschappelijke factor tussen de vrouwen is.

Echt spannend wordt het verhaal niet. De personages reageren vlak en rustig op de gebeurtenissen. Met uitzondering van het verrassende plot gebeurt er weinig onverwachts. De prettige schrijfstijl zorgt ervoor dat de bladzijden voorbij vliegen. Na een paar aangename leesuurtjes kan het boek worden dichtgeslagen.