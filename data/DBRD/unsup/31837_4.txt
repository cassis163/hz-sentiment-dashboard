Dit is het verhaal van Paul en Arianne Trossèl. Hij is net begonnen aan 'n mooie baan bij Nestlé in Bulgarije. Ze hebben 'n zoontje Hugo van 2 jaar en Arianne is zwanger van hun tweede kindje.

Op 'n zonnige zondagmorgen in januari krijgt Paul een herseninfarct. De gevolgen zijn desastreus: hij ligt weken in coma en als hij ontwaakt kan hij niets meer, behalve met z'n ogen knipperen. En z'n verstand en gehoor werken ook nog uitstekend.
Paul heeft aan z'n herseninfarct het "lockedinsyndroom" overgehouden. Maar hij wil en zal er alles aan doen om weer beter te worden. Hij gaat de strijd aan samen met zijn vrouw en hun familie en vrienden.

Paul en Arianne hebben hulp gehad met het schrijven van dit boek van Laura van der Burgt. Zij had Paul al eerder geïnterviewd voor de LINDA. Het verhaal van Paul en Arianne is beangstigend, omdat het echt is en iedereen het kan overkomen. Maar het is zeker ook mooi, omdat het over liefde en vriendschap, wanhoop en vertrouwen, hoop en berusting gaat.

Aan het begin vond ik het boek te emotieloos; dan werden dingen erg zakelijk verteld. Maar dat kan ook aan Paul en Arianne hebben gelegen. Ik heb op de middelbare school bij Arianne (meisjesnaam Brouwer) in de klas gezeten. Ik las "Oogwenk" vooral om er achter te komen hoe Arianne zich erdoorheen slaat. Hoe zij zich emotioneel houdt. Ik heb haar al ruim 30 jaar niet gezien en was benieuwd of ik nog iets van de vroegere Arianne Brouwer zou herkennen.
Naar het einde van het boek toe nemen de emoties verdriet en boosheid toe. Maar de trouw en de liefde ook.

Een indrukwekkend verhaal.