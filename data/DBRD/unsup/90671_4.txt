Een afspraakje in het bos sluit mooi aan bij de eerdere boeken van de auteur Sylvia Vanden Heede. Weer spelen dieren de hoofdrol. Aan de ene kant praten en doen en voelen ze net zoals mensen, maar aan de andere kant zijn ze toch ook heel erg een dier. Haar werk werd onder meer bekroond met een Zilveren Griffel en de Gouden Uil Prijs van de Jonge Lezer. Bekendheid verwierf ze vooral met haar boeken over Vos en Haas.

De vleermuis heeft het hoog in haar bol. Ze heeft een afspraakje. Met niet zomaar iemand. Met een gevleugeld hert! Ze droomt nu al over zijn mooie gewei, zachte pels en grote gestalte. Vanavond zal ze hem voor het eerst zien. Ze date wel vaker met andere gevleugelde dieren, in plaats van soortgenoten. De ijsvogel, een eerdere vlam van de vleermuis, ziet haar opwinding met ergernis aan. Waarom houdt ze zich niet gewoon bij haar eigen soort? De vleermuis trekt het zich niet aan. Ze maakt zich klaar voor haar afspraakje. Er staan kaarsen op tafel om haar bunker in het bos gezellig te maken en ze heeft een lekkere salade gemaakt. Want herten eten toch groenvoer? Ongeduldig wacht ze op haar bezoek. Dan gaat de bel. En staat er een smakelijke tor voor de deur. Waarom is haar afspraakje er nog niet? Maar misschien kan ze in de tussentijd wel een snack nemen? De smakelijke snack blijkt haar afspraakje te zijn – een gevleugeld hert is immers ook een insect. De vleermuis nodigt hem met tegenzin uit in haar bunker. Geeft ze hem een kans of eindigt hij toch als een sappig hapje voor haar? De ijsvogel kijkt al die tijd nieuwsgierig toe.

Het illustratiewerk is gemaakt door Benjamin Leroy. Hij maakt van elk dier in het verhaal een opvallend karakter. De vleermuis ziet er grappig en ook wat schattig uit. Ook het gevleugelde hert ziet er grappig en karakteristiek uit. Bij het illustreren gebruikt Benjamin gekleurde lijnen en grote priemende ogen. De afgebeelde dieren zijn dieren die normaal niet of niet vaak op de voorgrond treden van kinderboeken. Zo komt in een bijrol ook een kamsalamander voorbij. De rijkdom van flora en fauna in het bos is mooi weergegeven in kleurige en mooie vormgegeven spreads. De dieren zijn een grappige mix tussen dierlijke en menselijke eigenschappen. Zo drinkt de reiger aan de waterkant een kopje thee en kletst met een kikker, een dier dat hij normaal graag in zijn bek zou laten belanden. En de vleermuis heeft een bunker in het bos waar ze woont, een door de mensen gecreëerde kunstmatige plek waar vleermuizen zich thuis voelen bij gebrek aan natuurlijke grotten. Maar dan wel met een ‘welkom’-matje voor de deur, een eettafel en een slak als huisdier. Er zit zowel fantasie als informatie over de dieren in het bos verwerkt in de platen.

Qua tekst zit dit boek meer tegen een kinderboek aan dan een prentenboek - bij een prentenboek is de tekst ondergeschikt aan de prenten en is er relatief weinig tekst -, al krijgen de illustraties naast de stukken tekst veel ruimte. Het is een leuke wisselwerking. De tekst is zorgvuldig en met humor geschreven. Het verhaal is origineel bedacht en bevat een positieve boodschap.      

Dit boek is in samenwerking met het Agentschap voor Natuur en Bos gemaakt. Dit verklaart de visuele aandacht voor de overige dieren op de spreads naast de hoofddieren van het verhaal. En ook waarom er in de tekst soms een kleine zijsprong wordt gemaakt om over andere dieren te vertellen, terwijl dit niet van belang is voor het hoofdverhaal. Dit valt gelukkig niet erg op en alle informatie is op een speelse en interessante manier gegeven.

Achter in het boek staan vragen om het boek samen met je kind te bespreken, en een URL naar een pagina waar je meer over de dieren te weten kunt komen.  

Het is er vanaf te zien dat Een afspraakje in het bos met veel aandacht en zorg is gemaakt. Een leuk boek voor kinderen met een liefde voor dieren en de natuur.