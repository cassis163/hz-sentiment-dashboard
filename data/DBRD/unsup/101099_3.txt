In de jaren vijftig bracht ze haar jeugd door in het gehucht Lynn Cox. Als volwassene vestigde zij zich in Fort Worth, Texas. Haar leven lang zag zij de corrumperende macht van geld om zich heen. Sandra Brown (1948) beschreef haar indrukken en ervaringen op geromantiseerde wijze in haar nieuwste thriller De Confrontatie.

De Confrontatie speelt zich af in het gehucht Destiny in het drassige gebied van Louisiana. Hier heerst de steenrijke familie Hoyle met ijzeren hand. De tirannieke vader Huff, eigenaar van een grote ijzergieterij, zijn amorele zoon Chris en hun sluwe advocaat Beck zorgen voor een schrikbewind waarbij geweld en moord niet worden geschuwd. Vrijwel elke bewoner van het dorp is afhankelijk van de familie. Men wordt gechanteerd, gecorrumpeerd en uitgebuit. Wanneer het buitenbeentje van de familie, Huffs brave zoon Danny, vermoord wordt aangetroffen in een vishut, komt het andere buitenbeentje, Huffs weggelopen dochter Sayre, voor zijn begrafenis naar Destiny. Zij haat haar familie en wil zo snel mogelijk terug naar haar eigen zaak in San Francisco. Maar als het erop lijkt dat haar meedogenloze broer Chris zijn broer Danny heeft vermoord, begint zij een speurtocht naar de waarheid waarbij steeds meer donkere familiegeheimen boven komen drijven.

De Confrontatie heeft de structuur van een jaren vijftig western. Een stadje dat geterroriseerd wordt door een rijke familie die zich boven de wet waant, wacht op een dappere en rechtvaardige held die het stadje van de familie bevrijdt. In dit geval is de ridder op het witte paard Sayre, de dochter die haar familie tien jaar eerder vol weerzin de rug heeft toegekeerd, maar die er desondanks toch deel van uit maakt. Zij wil nu koste wat het kost orde op zaken stellen
Inhoudelijk gezien lijkt De Confrontatie veel op soaps als Dallas en Dynasty. Sandra Brown heeft rijkelijk geput uit de ingrediënten die dergelijke series zo populair maakten: het Kaïn en Abel motief, moord, chantage, overspel, abortus, gepassioneerde seks, de heerszuchtige vader, de foute & de onkreukbare zoon, de omgekochte sheriff, de wraakzuchtige bajesklant, de aan lager wal geraakte jeugdliefde, de ontrouwe huisvrouw, de opstandige werknemers, rijk vs arm, goed vs kwaad, haat vs liefde.

Sandra Brown mixt dit alles op professionele wijze. Ze weet wat romantisch drama is en hoe ze het vorm moet geven. De sfeer is broeierig, de dialogen venijnig. De emoties liggen aan de oppervlakte. Brown speelt de personages razend knap tegen elkaar uit. In zinderende scènes en korte flash backs schetst ze de opkomst en ondergang van een scrupuleuze dynastie in een veranderend tijdsbeeld. Een spannende supersoap die erop wacht verfilmd te worden.