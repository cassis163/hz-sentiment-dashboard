‘Zomermeisjes’, het debuut van Jobien Berkouwer, begint sterk met een vrouw die totaal in paniek op de vlucht is. Voor wie en waarvoor is nog onduidelijk, maar tijdens het lezen van dit eerste hoofdstuk, voelde ik me door haar manier van schrijven zelf bijna opgejaagd. En eenmaal begonnen wil je weten hoe het verhaal verder gaat en de relatief korte hoofdstukken verleiden je om nog een hoofdstuk te lezen, en daarna nog een, en nog een en voor je het weet ben je een uur verder en is het boek bijna uit.

Het boek wisselt tussen twee verhaallijnen. In de eerste verhaallijn volgen we Lot en haar onderzoek naar de moorden. Als na een storm het lijk van een jonge vrouw in een zouthuisje in het bos wordt gevonden, probeert profiler Lot vol jeugdig enthousiasme haar specialisme in te zetten. Haar collega’s en directe leidinggevende zien daar het nut helemaal niet van in en hechten weinig waarde aan het profiel dat zij van de dader schetst. Als het onderzoek vordert wordt er een tweede slachtoffer gevonden waarna Lot zich nog meer vastbijt in de zaak om deze met behulp van haar kennis als profiler op te lossen en meer slachtoffers te voorkomen.

De andere verhaallijn vertelt het verhaal van de dader. Door flashbacks in zijn verhaal kom je langzamerhand te weten waarom hij geworden is tot de moordenaar die hij nu is. Een afschuwelijke jeugd met een ijskoude, afstandelijke en liefdeloze moeder die al vanaf zijn vroege jeugd geen goed woord voor hem over heeft. Door Berkouwer zo beschreven dat je, hoewel zijn daden natuurlijk nooit goed te praten zijn, wel gewoon medelijden met hem krijgt.

Al zijn er meer dan genoeg verdachte personen die de revue passeren, blijft het lang onduidelijk wie uiteindelijk de moordenaar is. Pas helemaal op het eind wordt dat uit de doeken gedaan.

Als debuut is ‘Zomermeisjes’ veelbelovend. Met haar hoofdpersoon Lot heeft Berkouwer haar eigen expertise als hoofdinspecteur van politie en profiler kunnen gebruiken zodat ze weet waarover ze schrijft. Het resultaat is een lekker weglezende whodunnit en ik ben benieuwd of de persoon Lot terugkomt in het volgende boek van Jobien Berkouwer. Ik denk dat er voor Lot nog meer dan genoeg te onderzoeken valt, in Twente of elders.