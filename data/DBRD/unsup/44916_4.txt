Fictie, het is allemaal fictie. Tijdens het lezen van dit vlot geschreven Engelstalige boek moet je jezelf af en toe even in de arm knijpen. Een kleine kortdurende pijniging om jezelf eraan te herinneren dat alles is bedacht en opgeschreven door Neil Adam Armon, het alter-ego of pseudoniem van Naomi Alderman.

Het verhaal speelt zich af in onze huidige tijd. Fictie, realiteit en actualiteit lopen door elkaar, niet in de laatste plaats door het benoemen van sociale media zoals YouTube, Instagram, Facebook en Twitter.

Het verhaal wordt vertelt vanuit de belevingswereld van vier jonge mensen, drie vrouwen en een man. Het beschrijft het ontstaan van ‘The Power’. Een genetische evolutie die plotseling tot leven komt. Het gebruik van deze kracht, die alleen bij vrouwen voorkomt, heeft echter directe en indirecte gevolgen op de gehele maatschappij.

The Power gaat over gewone mensen die gevoelig zijn voor macht, geld, angst, wantrouwen en religie. De vrouwen die de kracht in zich hebben moeten keuzes maken. Hoe gaan ze het gebruiken, en waarom? Voor de mannen is het de omgekeerde wereld. Voorheen waren zij het sterke geslacht, maar nu moeten zij zich schikken in hun lot.
Het mag duidelijk zijn dat de auteur met dit verhaal de huidige wereld op zijn kop zet.
Het is wel iets om over na te denken. Stel dat? Wat dan?


Nota: Dit boek bevat veel verzonnen religieuze uitingen en symbolen.