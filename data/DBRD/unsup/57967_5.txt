Mazzel tov vertelt het verhaal over Margot Vanderstraeten die in een modern orthodox Joodse familie studiebegeleiding geeft. Maar eigenlijk focust het verhaal vooral op de familie Schneider, een modern orthodox gezin. Margot gaat er als student lesgeven. Eerst stelt de familie zich gesloten op, maar steeds meer laten ze Margot een kijkje nemen in hun wereld. Op een bijzondere manier leer je de familie Schneider kennen en ontstaat er een bijzondere vriendschap tussen hen en Margot. Het boek is gebaseerd op waargebeurde feiten enkel de namen werden aangepast. Je leert doorheen het verhaal dat zich in een ruime tijdspanne afspeelt het hele gezin kennen. Inclusief hun, op het eerste gezicht, vreemde gewoonten. Maar wat voor ons vreemd overkomt is voor hun heel gewoon en omgekeerd.
Persoonlijk vind ik dat het boek ons zeker een spiegel voorhoudt. Moeten we niet leren samenleven met verschillende culturen? Wat zich in het boek afspeelt in de jaren negentig is weer razend actueel. Het conflict tussen Israël en Palestina, terreur en verschillende religies die conflicteren. Maar ook thema’s als liefde, onverwachte vriendschap en heimwee komen aan bod.
Vanderstraeten kan zo mooi schrijven, je leest het boek en het lijkt alsof ze naast je zit en het verhaal vertelt. Ook de woordkeuze is top. Je leert de internationale cultuur kennen die leeft, zinnen aangevuld met Frans, Engels en soms zelfs Jiddisch. Je zou denken dat Jiddisch een onbegrijpelijke taal is maar ons Nederlands heeft ook wat mooie woorden van de Joden kunnen overnemen. Maar ook de personages zijn goed uitgewerkt, je ziet ze opgroeien, wijzer worden en krijgt voeling met ze. Dankzij de schrijfstijl lijkt het alsof je de familie Schneider zelf gekend hebt en sluit je deze personages in je hart.
Het enige minpuntje was Margot zelf, het lijkt soms dat ze van zichzelf (onbewust) minder blootgeeft dan van de familie Schneider en haar partner.
Het verhaal zelf was interessant in verschillende opzichten, natuurlijk leer je de Joodse traditie kennen. Maar ook problemen om ‘erbij’ te horen, die eigenlijk in elke cultuur thuishoren, wil niet iedereen in het plaatje passen? Verder komen vriendschap, liefde en familie ook sterk aan bod.
Mazzel tov vond ik een geweldig boek en heb ik met veel plezier gelezen, ik kan het boek, net zoals Koningin Mathilde (van België), aanraden. Ik begrijp ook zeer goed waarom deze titel zoveel nominaties kreeg.