Wow....geen goed idee om dit boek 's avonds om 10 uur te starten. Het boek begint direct heftig en ik kon er eerlijk gezegd niet van in slaap vallen. De schrijfstijl was zo beeldend, dat de inval van de Duitsers echt binnenkwam.

Het boek begint nl. in 1939 en start met een Joodse familie die wordt lastig gevallen door de Duitse Soldaten. Lisa wordt door haar moeder op de trein gezet naar Engeland (een kindertransport) om zo veilig te zijn. Haar vader is op dat moment vermist en haar moeder kan niet weg, omdat het broertje van Lisa blind is. Hij mag om die reden niet mee met het Kindertransport.
Lisa wordt in Engeland ondergebracht bij een kinderloos echtpaar die toch liever een jonger meisje hadden gehad, maar uiteindelijk erg dol op haar worden.
En daar ben je dan, in een vreemd land, de taal niet sprekend; zonder je familie. Het dagelijks leven moet weer opgepakt worden, maar ook in Londen is Lisa niet veilig. Londen wordt al snel gebombardeerd waarbij Lisa gewond raakt en als ze wakker wordt weet ze niet meer wie ze is.

Het meisje zonder naam gaat hier verder. Het boek is geschreven door Diney Costeloe. Ik kende de schrijfster nog niet, behalve van de prachtige kaft van haar boek de verloren kinderen. Omdat ook dit boek weer zo'n prachtige kaft had, had ik mij aangemeld voor de #hebbanbuzz.

Je zat direct in het boek en kan je door de beeldende schrijfstijl van de schrijfster volledig inleven. Ik vond het geweldig dat het boek ook vanuit meerdere gezichtspunten geschreven is, zoals van haar pleegouders die denken dat Lisa is omgekomen bij het laatste bombardement.

Het boek heeft 494 paginaâ€™s en hier en daar had het van mij wel iets korter gemogen maar dat was niet storend. Lisa verandert langzamerhand in Charlotte en Charlotte maakt de rest van de oorlog mee. Schrijnende stukken maakten dat ik ook moest denken aan al die kinderen in het midden oosten die nu ook als vluchteling in een vreemd land een bestaan weer moeten opbouwen. Hoeveel van hen zijn wees?

Kortom een prachtig boek! Ik ga op zoek naar het andere boek van deze schrijfster want ze behoort echt nu tot mijn favourieten.