Ian Hamilton (Canada) is van oorsprong journalist, maar hij is ook diplomaat geweest en heeft als zakenman jarenlang over de hele wereld gereisd. Die ervaringen en kennismaking met andere culturen vormen de basis voor en inspiratie bij het schrijven van de Ava Li-serie. Nadat de eerste vier boeken binnen 8 maanden uit zijn pen vloeiden, schrijft hij nu verder aan deze serie. Delen 5 en 6 zijn inmiddels klaar.

Ava Li is een jonge, Aziatische vrouw die is opgeleid als forensisch accountant, wat zoveel wil zeggen als dat ze probeert geld op te sporen dat op frauduleuze wijze is verdwenen. Ze werkt voor de in Hong Kong gestationeerde organisatie van 'Oom', die haar vraagt om op zoek te gaan naar vijf miljoen pond dat een vriend van hem afhandig is gemaakt. Als pikant onderdeel van haar karakter blijkt ze een meester in Bak Mei te zijn, een niet zo bekende variant van martial arts, die haar bij haar onderzoeken goed van pas komt  wanneer de dieven het geld niet zonder slag of stoot af willen staan.

Het verhaal is redelijk boeiend, maar wordt helaas nergens echt spannend. Doordat het boek in een prettige en vlotte stijl is geschreven, is het echter geen straf om het uit te lezen. De personages zijn over het algemeen goed gevonden, maar ze worden onvoldoende uitgediept. Daardoor blijft het geheel vrij vlak. En dat is jammer, want in potentie kan een protagonist als Ava Li knallen. Dat gebeurt helaas niet en na een goede introductie van het verhaal verzandt het boek in veel details van hoe ze reist, wat ze eet, en hoe ze wacht op verdere acties. En de lezer wacht met haar mee.... De plotontwikkeling blijft haperen en het verhaal kabbelt voort.
Ik had meer kracht, passie, spanning verwacht. Temeer waar op de cover van het boek de vergelijking wordt gemaakt tussen Ava Li en Lisbeth Salander (één van de hoofdpersonen uit de welbekende trilogie van Stieg Larsson). Juist door die vergelijking is het boek uiteindelijk een tegenvaller omdat Ava Li niet aan Lisbeth Salander kan tippen. Salander is veel scherper, veel mysterieuzer, veel gevaarlijker.

Met Dans van de Tijger ontstijgt Hamilton (nog?) niet het niveau van een redelijke thriller. Daar is niks mis mee; het leest prettig weg en als je de opzwepende vergelijkingen buiten beschouwing laat is het boek een aardige spannende roman. Maar niet meer dan dat.

Dans van de Tijger (The Water Rat of Wanchai) is de winnaar van de Arthur Ellis Award 'Best First Novel 2012; een prijs die door de organisatie van Canadese misdaadschrijvers wordt toegekend aan de beste Canadese thrillers in verschillende categorieën, waaronder dus Best First Novel. Ik beschouw het daarom maar als een aanmoedigingsprijs en geef Ian Hamilton graag de kans zijn eerste indruk te verbeteren met het tweede deel in de Ava Li-reeks: Spel van de draak, welke op 4 oktober 2012 zal verschijnen.