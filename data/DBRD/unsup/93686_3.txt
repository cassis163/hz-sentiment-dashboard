Blind vertrouwen is het tweede deel in de serie met Chantal Zwart, die zich in Frankrijk afspeelt. Chantal heeft een Nederlandse vader en spreekt daardoor zowel Frans als Nederlands, een origineel en belangrijk element in dit boek. Ik las eerder al recente titels van Michael Berg, maar ook in dit boek van bijna tien jaar geleden valt op hoe soepel hij schrijft, dit boek is een plezier om te lezen, hoewel het lang niet echt spannend wil worden. De hoofdpersonages krijgen allemaal een eigen gezicht, vooral Tamara zie je zo voor je. Het boek is goed opgebouwd, maar van de uiteindelijke ontknoping ben ik niet helemaal overtuigd. Blind vertrouwen van Michael Berg is zonder twijfel een boek voor een breed publiek.