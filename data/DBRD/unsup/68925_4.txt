Erg leuk om dit boek na 20 jaar nog eens te herlezen en er dan steeds aan te denken dat het geschreven is in de jaren 60. Net als Jules Verne had Clarke ook een verbazingwekkend vooruitziende blik. Wat te denken van het volgende stukje: "... sloot hij zijn grootformaat Niewslezer aan op het boordinformatienet en nam het laatste nieuws van de Aarde door. Een voor een toverde hij de grote elektronische kranten van de wereld te voorschijn ..." vervolgd door " ... elk artikel had een code van twee cijfers; door die cijfers aan te slaan kon hij het rechthoekje ter grootte van een postzegel uitvergroten totdat het het gehele scherm vulde en hij op zijn gemak kon lezen." Vergeet niet: 1968! Leuk detail: Samsung heeft dit fragment in een proces gebruikt om aan te tonen dat Apple niet de uitvinder is (en dus niet het alleenrecht heeft) van de tablet.
De kracht van dit boek zit natuurlijk in het moment dat de boordcomputer HAL9000 in opstand komt tegen de bemanning. Jammer genoeg beslaat dit in totaal maar zo'n 30 pagina's en wat mij bij herlezen ook opvalt is dat er maar heel weinig gesproken tekst voorkomt in het boek. Dat is raar want dit boek is min of meer ontstaan als filmscript uit de samenwerking tussen schrijver/uitvinder Clarke en filmregisseur Kubric.
Afijn: plezierig om deze klassieker die de tand des tijds goed heeft doorstaan weer eens te lezen.