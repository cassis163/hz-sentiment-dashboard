De hoofdrol in deze novelle is weggelegd voor Charlie Quinn die de fans van Karin Slaughter zullen herkennen uit haar thriller ‘Goede dochter’. In ‘Laatste adem’ gaat Slaughter een stapje terug in de tijd en vertelt het verhaal van een hele jonge Charlie die moet meemaken dat twee gewapende mannen haar ouderlijk huis binnendringen om wraak te nemen op haar vader die advocaat is.

De jaren verstrijken en Charlie treedt in de voetsporen van haar vader. Wanneer de jonge Flora Faullkner mr Quinn om hulp vraagt, is het Charlie onmogelijk om te weigeren aangezien het verhaal van Flora haar erg doet denken aan haar eigen traumatische ervaring. Flora’s situatie is echter complexer dan Charlie kon bevroeden. Kan Charlie Flora bijstaan en berust alles wat haar verteld wordt, op waarheid? Je leest het in ‘Laatste adem’.

“Charlie deed een stap naar voren, hoewel elke spier in haar lijf zich ertegen verzette. Het was niet alleen de vunzigheid. Er hing een weeë, chemische lucht om hem heen die ze herkende van cliënten die afkickten in de cel.”

Deze novelle is weliswaar de ‘voorloper’ van ‘Goede dochter’, toch is het boekje ook prima los van deze thriller te lezen.

Over de schrijfkwaliteiten van Slaughter hoeven wij het niet te hebben; die zijn immer goed. De personages komen goed uit de verf en dat is best knap wanneer je slechts beperkte ‘ruimte’ tot je beschikking hebt. Bovendien ziet Slaughter kans om de spanning goed op te bouwen en met een onverwacht plot op de proppen te komen.

“Nee, de lap werd aangestoken voor de fles door het raam werd gegooid. De fles viel kapot, de benzine verspreidde zich en vatte vlam door de brandende lap, en tegen de tijd dat de brandweer verscheen, was er van het huis alleen nog een smeulend gat over.”

Het verhalend vermogen van de auteur wil nog wel eens wisselen. ‘Laatste adem’ behoort echter tot een van de betere van Slaughter. Het heeft feitelijk maar éen groot nadeel… het is te kort.

Over de auteur
Karin Slaughter (Georgia, 1971) is een Amerikaanse thrillerauteur. Ze verwierf bekendheid met haar zesdelige Grant County-reeks, waarin kinderarts en lijkschouwer Sara Linton haar hoofdpersonage is. Het eerste deel Blindsighted (Nachtschade ) verscheen in 2001, het laatste deel Skin Privilege (Onaantastbaar ) in 2007. Slaughter schreef ook de tweedelige Atlantis-reeks met special agent Will Trent in de hoofdrol. Ze verweeft haar beide protagonisten in de in 2009 gestarte Georgia-reeks, waarvan het eerste deel Genesis onder de gelijknamige titel in Nederland werd uitgebracht.



Uitvoering
Uitgever: HarperCollins
ISBN 9789402753530
Paperback, 126 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/