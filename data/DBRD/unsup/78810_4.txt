‘De geluksprofessor’ gaat over een 42-jarige man Cuno Groen die professor is aan Nyenrode. Cuno houdt erg van seks, geld en status. Als Cuno niet de gewenste promotie krijgt waar hij op rekent en zijn vriendin het laat afweten stort zijn wereld in. Wanneer hij wordt gevraagd om een presentatie over strategische marketing in Cambridge te gaan geven grijpt hij dat met beide handen aan en reist af naar Cambridge, het walhalla voor wetenschappers.
Wanneer Rob, Cuno’s baas, vraagt hem te vervangen als dagvoorzitter van een summer course in Cambridge, neemt hij de opdracht na enige overwegingen aan. Uiteindelijk besluit Cuno langer in Cambridge te blijven onder het mom van een ‘burn-out’.
Cuno leert een aantal vrienden kennen die hem een andere kijk op het leven geven en komt door Michelle, het barmeisje, in aanraking met het fenomeen ‘night-climbing’, een eeuwenoude traditie waarbij studenten ’s nachts stiekem de hoogste en gevaarlijkste gebouwen beklimmen.
Door een val komt een van zijn vrienden om het leven en Cuno besluit om te laten voorkomen dat hij overleden is. Hij reist undercover af naar Nederland en maakt daar zijn eigen crematie mee en komt hier diep van onder de indruk.
Dit alles zet Cuno aan tot nadenken over zijn eigen geluk en waar het in het leven eigenlijk om draait. Hij start zijn zoektocht naar het geluk en gaat daar een boek over schrijven.

‘De geluksprofessor’ leest vlot en heeft een prettige schrijfstijl. Het boek bevat veel mooie quote’s en dialogen. Ook wordt de stad Cambridge heel mooi beschreven en kun je je daardoor goed inleven in de omgeving. Het triggert mij om deze stad te gaan bezoeken en die pracht met eigen ogen te gaan aanschouwen.
Ik vind Cuno in het begin een zielig figuur die veel bezig is met daten, geld en auto’s, een echte yuppie. Maar gaandeweg ging ik van hem houden en zag ik de veranderingen die hij in zijn leven doorvoert.
Het heeft mij ook op een prettige manier aan het nadenken gezet over het geluk in mijn eigen leven en wat ik daar zelf aan kan doen.
Al met al is het een roman met een diepere boodschap. En wie wil dit nu niet, het ultieme geluk ervaren!
Een echte aanrader!