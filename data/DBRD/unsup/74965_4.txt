Op een mooie zomeravond krijg ik in Utrecht de heerlijkste hapjes voorgeschoteld. Een gegrild auberginerolletje met zachte geitenkaas, balletjes met Parmezaanse kaas, witlofschuitjes en spiesjes. Allemaal feel good food van cateraar Annemarije. De aanleiding is de boekpresentatie van Eet Meer! geschreven door Karine Hoenderdos.
Kijk zo’n titel ‘Eet Meer!’ spreekt direct aan. Je vraagt je af waarom voedingscommunicatie nog steeds (of in ieder geval te vaak) de nadruk legt op negatieve zaken; we eten te veel zout en vet, te weinig groenten en vis. Karine Hoenderdos laat zien dat een boek over gezonde voeding mogelijk is zonder geboden, verboden en opgeheven vingertje. Ze praat over gewoon eten in plaats van voedingsstoffen, want eten is meer dan alleen een optelsom van nutriënten. Ben je benieuwd naar de kracht van voeding, de dooreetfactor, nutritionisme of HALT-eten? Eet Meer! legt het uit.
Het boek gaat trouwens ook over leefstijl en er is aandacht voor duurzaamheid in het hoofdstuk “verklein je voetafdruk”. Er is zelfs een hoofdstuk met smoezen “wat houdt je tegen”. Je kunt Eet Meer! van voor naar achteren lezen, maar grasduinen gaat evengoed; alle hoofdstukken zijn op zichzelf staand en worden afgesloten met een aantal recepten. Fijn dat er een aparte receptenindex is opgenomen. Verwacht lekkere huis-tuin-en-keuken recepten die vooral bedoeld zijn om je te helpen PuurGezond te eten.
Frittata met zoete aardappel (pagina 23)
Ingrediënten
2 grote zoete aardappelen
1 aubergine
1 courgette
2 rode paprika’s
2 eetlepels olijfolie
6 eieren
2 eetlepels kwark
geraspte (geiten)kaas
Schil 2 grote zoete aardappelen en snij ze in stukken. Snij ook 1 aubergine, 1 courgette en 2 rode paprika’s in stukken. Hussel de groenten met 2 eetlepels olijfolie en laat ze ongeveer 20 minuten roosteren in een hete oven (ca. 220°C). Klop 6 eieren los met zout en peper en een paar lepels kwark. Doe de geroosterde groenten in een platte ovenschaal (bijvoorbeeld een quiche-vorm) en giet er het eimengsel over. Bestrooi de frittata met wat geraspte kaas (bij zoete aardappel is geitenkaas heel lekker!) en bak dit nog een keer 20 minuten in de oven, nu op 200°C. Met sla erbij is dit een complete maaltijd en een restje is de volgende dag heerlijk als lunch.
Eet Meer! biedt hulp hoe je meer kunt eten, want als je niet gewend bent om drie stuks fruit en 300-400 gram groenten per dag binnen te krijgen lijkt dat best veel. Met zo doe je dat voorbeelden en zelfs een aantal dagmenu’s; fruit bij het ontbijt, salade of soep bij de lunch en groente als tussendoortje kom je een heel eind. En dus ook 70 recepten en maar liefst 88 tips voor een PuurGezond leven. Haal er zelf uit wat bij je past, elke gezonde maaltijd is winst. En passant ontfabelt Karine populaire beweringen. Bijvoorbeeld over het vitaminegehalte van onze huidige groenten, natuurlijke suikervervangers (die dezelfde hoeveelheid calorieën bevatten als suiker uit de suikerpot) en superfoods.
De PuurGezond aanbevelingen zijn onderbouwd zowel op basis van kennis, Karine is diëtist, als op grond van eigen ervaringen maar wel met een eigen geluid. Eet Meer! kiest voor volle melkproducten en roomboter wat past in de ‘onbewerkt’ en ‘verzadigend’ uitgangspunten, terwijl de huidige aanbeveling van het Voedingscentrum is om halvarine te smeren en magere melkproducten te drinken. Peulvruchten, noten en zaden krijgen een prominente plaats naast veel groenten & fruit (meer dan de huidige aanbevelingen).
Kortom, een welkome no-nonsense aanvulling als je op zoek bent naar positieve, praktische informatie om je eetpatroon aan te passen met als bonus lekkere pure recepten. Het is te bestellen op www.puurgezond.nl en via Bol.com.