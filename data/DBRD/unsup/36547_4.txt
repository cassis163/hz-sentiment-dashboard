Genre: Non Fictie
Uitgeverij: Meulenhoff
ISBN: 9789029092470
Uitvoering: paperback
Aantal pagina’s: 288
Verschijningsdatum: oktober 2018

Met grote dank aan Uitgeverij Meulenhoff voor het recensie-exemplaar.

Inhoud
Teun van de Keuken neemt de lezer op zijn zo herkenbare manier mee in de wereld van de supermarkt. Net als bij zijn columns in de Volkskrant als bij zijn televisieprogramma’s ‘De Keuringsdienst van waarde’ en ‘De Monitor’ legt hij de wereld van de voedingsindustrie, vol beïnvloeding en verleiding op tafel.

Mijn mening
Een boek waaraan auteur en uitgever veel tijd en aandacht hebben geschonken. Het ziet er geweldig uit, heeft een supermarkt synchrone indeling, van groenteafdeling tot de kassa, en heeft een columnachtige opmaak waardoor je ofwel het hele boek ineens uitleest of af en toe een artikel zoekt en leest. Een speciale dank aan Ingrid Bockting verantwoordelijk voor de geweldige illustraties, de omslag en de vormgeving. De winkelplattegrond van Jan Rothuizen binnenin de achter-omslag krijgt hier ook een eervolle vermelding. Herkenbaar en grappig.

Dit boek had voor mij evengoed ‘De Shop-Shock’ kunnen heten. Op iedere afdeling in de supermarkt waar de auteur ons mee naartoe neemt, krijg ik een harde les over mijn eigen gedrag op basis van de commerciële overtuigingen van onze grootgrutters. We worden erin geluisd en niet eens altijd figuurlijk.
Soms wist ik het al wel zo ongeveer, maar veel vaker krijg ik allerhande schokkende bewijslast om mijn oren geslingerd. Ik knijp in onrijp fruit, koop de verkeerde meloenen, vleesproducten en broodsoorten. Ik laat mij daadwerkelijk knollen voor citroenen verkopen en belazeren waar ik zelf bij sta.

Naast dat stuk genadeloze feedback op mijn koopgedrag, krijg ik ook nog als bonusaanbieding een breed scala aan productkenmerken en eigenschappen. Het is mij duidelijk dat het niet de klant is die het zo makkelijk mogelijk gemaakt is, maar de winkelketen zelf. Nog een voorbeeld wil je? Vooruit, er zijn er meer dan genoeg over in het boek. Het plastic bakje waarin kip wordt getoond in de winkel is bepalend voor de levensduur van de kip die erop ligt. Schokkend. Wanneer je denkt jouw supermarkt te kennen, daag ik je uit. Door dit boek te lezen. Ik denk dat hij als audioboek nog smaakvoller is, mits voorgelezen door Teun zelf natuurlijk.

Eindoordeel
Een boek vol feedback op ons eigen gedrag. Confronterend en inspirerend. Nooit meer loop ik de Albert Heijn binnen met dezelfde open houding die ik had voordat ik dit boek las. Nu ik alle verleidingen zie, herken en kan weerstaan is ieder supermarktbezoek een wedstrijd geworden waar ik als winnaar door de kassa-finish wil gaan. Ik ben mij ervan bewust dat ook de supermarktmarketingafdelingen (scrabblewoord) nu weten dat wij het weten, waarop ze nieuwe verleidingen zullen bedenken. Daarom wacht ik zonder zorgen tegen die tijd op de tweede survivalgids van Teun. Wij hebben de langste adem.

Dit boek mag op geen enkele boekenplank ontbreken, in ieder gezin dient dit boek te staan tussen het Basis Kookboek en de Enkhuizer almanak. Verplichte kost voor iedere Hollander en Vlaming. Het Nieuwe Testament voor het winkelen in de Supermarkt. Het boek krijgt van mij vier blinkende (ingesmeerd met luizenpuree) sterren.

Peter van Bavel - recensent De Perfecte Buren

Mijn persoonlijke songtekst
‘I'll tip my hat to the new constitution
Take a bow for the new revolution
Smile and grin at the change all around
Pick up my guitar and play
Just like yesterday
Then I'll get on my knees and pray
We don't get fooled again
Don't get fooled again
No, no!’

(The Who – Won’t Get Fooled Again)