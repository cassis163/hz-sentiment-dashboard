Nu nog een recensie schrijven van Home Baked, het nieuwe bakboek van Yvette van Boven is haast overbodig. Nu nog een positieve recensie schrijven zo mogelijk nog overbodiger. Het is een beetje als tegen iemand zeggen "Ik heb nu toch een goede actrice ontdekt. Meryl Streep heet ze. Die is goed, joh! Moet je eens een film van kijken." Maar goed, een recensie dus. En ja, het wordt een positieve.

Yvette van Boven en echtgenoot Oof Verschuren, kunnen boeken maken als de besten. Warme, uitnodigende boeken waarin je een middag kunt doorbrengen. Je hoeft er eigenlijk niets uit te bereiden om je er toch mee te vermaken. Tegelijkertijd zijn de boeken ook uiterst functioneel en geven ze u het gevoel dat alles u zal lukken, dat wil zeggen, op culinair gebied en binnen -en soms ook buiten- de grenzen van de receptuur. Verder moet u zelf voor dat gevoel zorgen, helaas.

De toon van het Home Baked is gemoedelijk, droog en losjes, zonder dat er geprobeerd werd om die toon te vinden en dus werkt het. Zo staat er in het recept voor een -overigens geweldig- zuurdesembrood na een vrij lange en ingewikkelde beschrijving van het doorwerken van het deeg "Omdat het op de foto duidelijker is, moet u daar even naar kijken, dan ziet u meteen wat ik bedoel." Wie daar de humor niet van inziet, heeft wel een beetje pech.

De recepten zijn origineel en veelzijdig. In Home Baked vindt u basisrecepten voor bijvoorbeeld pâte brisée, bladerdeeg, crème pattisière, ganache en custard, maar ook ambitieus klinkende schepsels als de matcha-theerol met limoenricotta en aardbei. Ik bereidde zowel de kardemommopjes, het zuurdesembrood als de chili en alle drie vormde een bevestiging van wat ik al vermoedde: Ze smaken bijzonder goddelijk. Dat zuurdesembrood was misschien nog wel het bijzonder goddelijkst. Had Yvette dit brood omhoog gehouden en gezegd "Dit is het lichaam van Christus", dan zou ik geneigd zijn die opmerking heel letterlijk te nemen en me aan te sluiten bij haar genootschap.
Het is dus zaak dat dit boek niet in verkeerde handen valt, want de gevolgen zijn niet te overzien, voorspel ik u.

Nog een kleine opmerking over de kleurstellingen in het boek: Die kloppen. Foto's en illustraties -Yvette van Boven maakte goed gemikte aquarelvlekken- complementeren elkaar. Een fotografisch hoogtepunt is de foto van de roggecrackers op pagina 105 -ja er staan ook heel gezonde recepten in het boek!. Wie had ooit gedacht dat een foto van uitgerekend een groepje roggecrackers zo interessant kan zijn. Kijkt u maar eens naar de kleuren en schaduwen in die foto. En waarom houdt één van de crackers zich afzijdig van de andere vier? U ziet, zelfs al heeft u alle recepten uit dit boek herhaaldelijk bereid, u heeft dit boek nooit uit.

Lees hier het interview van Potaatoo met Yvette van Boven over het maken van dit boek.

Kardemommopjes
Shortbread-kardemommopjes die smelten in je mond

Voor 50 stuks - voorbereiden 10 min. – wachten 1 uur – bereiden 15 min. – bakken 12 min.

Dit recept voor shortbread is zó romig, nee: smeuïg haast. Echt verrukkelijk. OH! En: gebruik nooit kant-en-klaar gemalen kardemom uit een potje, die heeft totaal geen smaak meer. Kardemom die net in de vijzel is gemalen, is gewoon een totáál andere specerij. Doe zelf een testje, u zult schrikken.
In combinatie met deze boterzachte moppen, is het hemels.

200 gram bloem
60 gram maïzena
¼ theel. zout
225 gram boter, op kamertemperatuur
50 gram poedersuiker, plus wat extra om te strooien
het merg uit 1 vanillestokje
de zaadjes uit ongeveer 8 kardemompeulen, gemalen in een vijzel

Zeef de bloem, maïzena en zout boven een mengkom en zet opzij.
Klop mét uw handmixer de boter met de suiker luchtig en romig, echt een minuut of drie kloppen dus. Voeg de vanille en kardemom toe. Schep dan met een spatel het bloem erdoor tot het net samenkomt, meer niet. Het deeg moet straks als het gebakken is bros blijven dus kort kneden of scheppen is hiervoor het geheim.
Rol het deeg in plasticfolie en laat het 1 uur in de koelkast rusten.
Verwarm de oven voor op 175 graden. Leg bakpapier op een bakplaat en zet deze klaar.
Ik gebruik voor deze koekjes een meloenbolschepje, zo kneed ik het deeg niet al te erg en krijg ik perfecte bolletjes. Heeft u niet zo'n tangetje doe het dan zo: verdeel het deeg in 3 of 4 delen, rol er worsten van en verdeel die worsten snel in kleine balletjes. Druk ze op de bakplaat iets uit.
Bak de koekjes in het midden van de oven in 12 tot 14 minuten tot de randen van de koekjes net gaan kleuren. Laat ze even afkoelen op de plaat en daarna verder op een rooster. Herhaal tot alle deeg op is.
Deze koekjes kunt u enkele weken goed bewaren in een luchtdichte doos of pot.
Merel Kamp Potaatoo.com