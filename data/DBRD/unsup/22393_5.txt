Een heerlijk boek, ik kan er niets anders van maken.

Ik heb genoten van de intense liefdesrelatie tussen Razi en Andrew, welke met zorgvuldige pen is beschreven en bijna poetisch te noemen is. Een bonus vond ik het inkijkje in het leven van de twintiger jaren van de vorige eeuw in New Orleans, de tijd waarin de vooruitstrevende Razi en karaktervolle Andrew elkaar lief hadden. Een tijd waarin blank en zwart alleen in relatie tot elkaar stonden als meneer en bediende en het niet gangbaar was dat dames studeerden, want het levensdoel voor vrouwen toendertijd was om te trouwen en kinderen te krijgen.

De vervlechting met het verhaal van Amy en Scott verloopt soepel, al was het in het begin even opletten wie er nu 'sprak'. Naarmate je verder komt in het verhaal hoef je hier niet langer over te twijfelen en herken je met name Razi's stem uit duizenden.
Het verhaal van Amy & Scott speelt in het nu en dat biedt een leuke afwisseling tussen de 2 verhalen. Als de verhalen bij elkaar komen en Razi gaat spoken bij (en grapjes uithaalt met) Amy en Scott krijgt het verhaal een dringender wending en wordt het mysterie rondom Andrew (en Amy) groter. Dit zorgt ervoor dat je maar door en door wilt blijven lezen tot het gehele plaatje duidelijk is. Subliem hoe de puzzelstukjes dan op zijn plek vallen.

Als je niet van zweverigheid houdt en denkt/gelooft dat er niets tussen hemel en aarde is, dan kan ik me voorstellen dat deze roman niet in je straatje past. Maar als je houdt van een goed geschreven en intelligente roman waarin emoties puur verwoord worden (zonder vals sentiment) en je geinteresseerd bent in een eventuele vorm van 'tussen' dan raad ik je dit boek van harte aan.