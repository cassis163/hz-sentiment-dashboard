Normaal lees ik eigenlijk nooit Harlequin achtige boeken, maar ik lag op de spoedeisende hulp, dat zou nog wel even duren en ik had geen e-reader maar alleen een telefoon. Dus bladerde ik door Apple-books en koos een boek waarvan ik wist dat ik hem wel in een dag uit zou krijgen en ik had wel wat behoefte aan leeghoofdig gezwijmel (en dan in de positieve, niet neerbuigende zin van leeghoofdig) want ik had al wel even genoeg aan mijn hoofd.

En dat werd deze.

Willa, mooie vrouw volgens het boek, heeft een groot hart voor dieren en runt een dierenwinkel cq daycare. Ze vangt niet alleen dieren op maar ook meiden die net als haar een rotjeugd gehad hebben. Die laat ze werken voor een goede toekomst. Nog voor openingstijd, ergens in december, staat er een bijzonder knappe man met roze reismand voor de deur....

De introductie van het boek belooft, ondanks dat het eigenlijk een flodder-romannetje is (zo omschreven ze dat vroeger bij Nederlands) veel goeds. De schrijfster is zeker niet onbekend op het romantische vlak en weet de sfeer in het boek goed vast te leggen. Stiekem ga je langzaam maar zeker meer hopen op een romantische uitbarsting.

Er is ook duidelijk goed gebruik gemaakt van achtergrondverhalen, niet alleen bij de main maar ook secondary characters. De achtergrond van de personages maakt dat je meer en beter met ze mee kan voelen en hun handelen goed kan verklaren. En uiteraard, zoals je kan verwachten bij een romannetje a-la deze geniet je van het einde.

Ik heb het in één ruk uitgelezen, en stiekem heb ik er onwijs van genoten. Je zou het niet zeggen maar het zit voor een Harlequinromannetje erg goed in elkaar. Ik raad hem wat dat betreft wel aan, en ben zelf ook benieuwd naar de andere boeken die zich rondom deze vriendenclub afspelen.