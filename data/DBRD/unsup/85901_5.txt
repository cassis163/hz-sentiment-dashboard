Spuitende Slagaders en Overstromende Oceanen is een geweldig geschreven (kinder)boek over wat te doen bij kleine en grote rampen. Het boek is onderverdeeld in twee delen: "Rampen in en om het huis" en "Grote rampen". Bij het deel "Rampen in en om het huis" is elk hoofdstuk onderverdeeld in een stukje 'opmerkelijk', 'Wist je dat.....' en 'Dit moet je doen'. Zo weet je precies welke stappen je moet doorlopen als iemand zich verslikt, is flauwgevallen, bloed verliest en nog veel meer. Bij het deel "Grote rampen" zijn de hoofdstukken onderverdeeld in 'Het ergste', 'Wist je dat....' en 'Dit moet je doen'. Door het makkelijke taalgebruik en prachtige tekeningen brengt dit boek op een prettige en rustige manier over wat je moet doen bij welke ramp. Tevens is in het boek beschreven hoe je een 'eerstehulpkit', een 'noodpakket' en een survivalkit kunt maken en wat zich hier allemaal in hoort te bevinden. Het boek is gelezen door mijn 11-jarige dochter, die het omschrijft als: 'een super leuk en leerzaam boek en zo leuk dat je ook alles wat je kunt maken'. Een absolute aanrader voor mensen met (jonge) kinderen. Een handig naslagwerk wat een must is voor je boekenkast.
Het boek is geschreven door Jesse Goossens met illustraties van Linde Faas. Het boek is gemaakt in samenwerking met het Nederlandse en Internationale Rode Kruis. Van elk verkocht boek wordt een deel van de opbrengst geschonken aan het Rode Kruis.