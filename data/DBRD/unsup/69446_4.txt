Dokter Pol, De wereldberoemde dierenarts uit Nederland is een boek vol herinneringen van Jan Pol over zijn leven als dierenarts, opgetekend door David Fisher. Jan Pol praat vol passie en enthousiasme over zijn werk dat tegelijkertijd zijn hobby is. En hoewel hij met zijn 72 jaar de pensioengerechtigde leeftijd al ruim overschreden heeft peinst hij er niet over om te stoppen. Het liefst sterft hij in het harnas met zijn hand in het achterwerk van een koe.

In een waterval van herinneringen blikt hij terug op zijn rijke carrière als dierenarts. Weliswaar begint het boek met terugkijken op zijn studie in Utrecht en zijn kinderjaren als jongste van zes kinderen op een boerderij in Drenthe, maar het is geen chronologische weergave van zijn leven geworden. Al ‘pratende’ blikt hij dan eens vooruit en dan weer achteruit. Het ene verhaal wekt herinneringen op aan weer een ander verhaal met als resultaat dat hij een beetje van de hak op de tak springt. Dat hij daarbij dan soms in herhalingen vervalt, is hem vergeven.

Hij doet zich niet anders voor dan hij is: een no-nonsense nuchtere Drent die het beste voor heeft met de dieren, maar daarbij het economische belang van de boeren ook niet uit het oog verliest. Dat dat hem niet altijd in dank wordt afgenomen stipt hij ook in zijn boek aan. Een boer moet zijn bedrijf winstgevend houden en nu eenmaal de kosten tegen de baten afwegen. Ook zijn manier van werken wordt niet door iedereen gewaardeerd. Hij zegt hier het volgende over: 'Maar sommige mensen begrijpen niet hoe het is om een plattelandspraktijk te runnen. Ze klagen dat de zorg onder de maat is, dat we niet beschikken over de moderne apparatuur die je in een dierenziekenhuis hebt, en dat we niet in volstrekt steriele ruimten werken. Ik gun iedereen het allerbeste, maar niet elke klant kan zich dergelijke – peperdure – zorg voor zijn dier veroorloven'. Dat de klant zijn zorg weet te waarderen blijkt wel uit het feit dat hij zijn klanten jaar in, jaar uit aan zich heeft weten te binden en ze steeds weer bij hem terugkomen.

Dr. Pol dankt zijn grote bekendheid aan de realityserie The incredible Dr. Pol die wordt uitgezonden door National Geographic. Hij was wel de laatste die verwacht had dat zijn leven als, zoals hij zelf zegt - 'wat stugge dierenarts met een vreemd accent die soms nogal bot uit de hoek kan komen' - interessant zou zijn voor een groot publiek. Gelukkig dacht zijn zoon Charles daar anders over. Nadat Charles de promo vruchteloos had aangeboden bij een aantal kabelbedrijven, kwam hij uiteindelijk terecht bij National Geografic die het avontuur durfde aan te gaan. Het resultaat is een goedlopende realityserie met een vaste hechte crew die niet te beroerd is om een handje mee te helpen als de nood aan de man is. Zijn vrouw Diane is zijn grote steun en toeverlaat. Behalve dat zij zorgt voor het administratief reilen en zeilen van de praktijk is zij ook degene die grotendeels de zorg voor het gezin op zich heeft genomen.

Het boek is net één grote tv-aflevering. Hij vertelt op beeldende wijze hoe magen van koeien gedraaid moeten worden, hoe dode kalveren soms (op nogal lugubere wijze) uit de baarmoeder verwijderd moeten worden en over het uitvoeren van drachttests. Hij vertelt open over het euthaniseren van dieren als er geen enkele hoop op genezing is. Hij vertelt over allerlei zaken waar hij in zijn werk mee te maken krijgt van de allerkleinste cavia tot een paard van 1.000 kilo. Uit alles spreekt zijn liefde en respect voor de dieren en het plezier waarmee hij zijn beroep uitvoert en dat waarschijnlijk tot aan zijn dood zal blijven doen. Voor de fans van The incredible Dr. Pol een regelrechte aanrader. Voor wie niet bekend is met de serie is het een aardig inkijkje in het leven van een dierenarts op het platteland.