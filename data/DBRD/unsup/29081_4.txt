Tom Mitchell is 19 en frontman van een band uit Schiedam. Zijn droom? Beroemd worden. Als zijn vader overlijdt, verliest hij meteen de persoon die het meest achter deze droom stond. Zijn moeder en broertje vinden dat hij zijn studie niet moet opgeven voor deze droom. Als zijn moeder op een dag thuiskomt met een nieuwe man, zijn Tom en zijn broertje geschokt. Zo vlak na het overlijden al een nieuwe vriend? Tom stort zich op de muziek, terwijl de wereld om zich heen in sneltreinvaart veranderd.

Auch, wat lijkt mij dat een klap! Eerst verlies je jouw vader en dan verdwijnt alles wat ooit aan hem deed denken, doordat er een nieuwe man in het leven van je moeder komt. En dan heb je ook nog een knipperlichtrelatie van niets en een carrière dat niet wil vlotten. Ik kan mij Tom’s frustratie wel begrijpen. Ik kan begrijpen waarom hij zijn woede uit op nogal extreme manieren. En toch begrijp je ook de moeder wel, als ze uitlegt waarom ze al zo snel een nieuwe vriend heeft. Het boek zit boordevol keuzes die mensen maken in de nasleep van rouw, verdriet en moeten en willen loslaten van wat ooit was.

Het is een origineel verhaal, waar ik regelmatig woede én tegelijkertijd verdriet voelde voor het leven van de hoofdpersonen. Als lezer doorloop je ook die vijf fases van rouw. Een heftig jaar in een speels verhaal vol liefdes, intriges en muziek.