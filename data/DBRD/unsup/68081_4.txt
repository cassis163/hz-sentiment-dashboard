Cotton Malone is een voormalig agent van de Magellan Billet. De voormalige vechtersbaas c.q. revolverheld brengt zijn dagen tegenwoordig door in een boekenwinkel met zeldzame boeken in Denemarken. Wanneer hij door zijn vroegere baas wordt gevraagd te helpen in een verdwijningszaak aarzelt Malone geen moment. De stoere en onverschrokken held laat zijn comfortabele leventje voor wat het is en waagt zich in allerlei gevaarlijke situaties. Hij begeeft zich al snel in een wereldje waarmee zelfs hij niet eerder kennis heeft gemaakt. Tot zijn grote verbazing is de liefde van zijn leven daar ook bij betrokken. Cassiopeia blijkt een agenda te hebben die Malone’s plannen kan dwarsbomen. Is hun relatie bestand tegen deze uitdaging? Verleden en heden komen samen en vormen een waar gevaar. Niet alleen voor hen maar ook voor hun geliefde vaderland.

In een politiek onrustige periode heeft Lincoln alle hulp nodig die hij kan krijgen. De Verenigde Staten staan zwaar onder druk. De zuidelijke staten staan op het punt zich van de Unie af te scheiden en dat zou grote gevolgen hebben. De macht van de mormoonse kerk is enorm en is een doorn in het oog geworden van de president. Onredelijke verwachtingen en eisen uit allerlei richtingen aan zijn adres verhogen de druk dusdanig dat wat Lincoln gaat doen misschien later weleens een heel grote inschattingsfout blijkt te zijn.

Lincoln ziet zich genoodzaakt een deal te sluiten met de leider van de mormoonse kerk, zo wanhopig is hij, bang dat zijn Unie uiteen zal vallen. Als blijk van vertrouwen deelt hij informatie met profeet Brigham Young, iets wat hij nooit had moeten doen. Een brief, alleen bestemd voor presidentsogen, lijkt de inzet van een groot vertrouwensdilemma. Heeft deze beslissing van Lincoln een rol gespeeld in het ontstaan van de Amerikaanse Burgeroorlog? Zou dat de heftige strijd tussen de president en de leider van de mormoonse kerk in Utah verklaren?

Er is in het verleden een stoet koetsen met zijn berijders en kostbare lading spoorloos verdwenen. Dit gebeurde op het moment dat de leiding van de mormoonse kerk aanvoelde dat de politieke situatie weleens spannend zou kunnen gaan worden en hun manier van leven zwaar onder druk zou komen te staan. Men vertrok met spoed en nam hun meest waardevolle spullen mee. Ergens anders opnieuw starten, Utah was de plaats van bestemming. In plaats van een veilige aankomst lag er een ander lot op hen te wachten. Pas veel later wordt er duidelijk wat dat is door een bizarre vondst in het gortdroge landschap. Zowel Malone en Cassiopeia zullen hiermee worden geconfronteerd en hun uiterste best moeten doen om intussen alles in het werk stellen de Verenigde Staten in hun huidige bestaansvorm te beschermen. De strijd tussen de mormoonse kerk en het Witte Huist blijkt niet tijdsgebonden.

De reden dat Malone door bazin Stephanie wordt opgeroepen is flinterdun. Eerlijk gezegd past zijn personage helemaal niet in dit verhaal. Het voelt aan alsof het verhaal er al was, en gedeeltelijk klopt dat ook want veel zaken in het verhaal blijken echt gebeurd, en Malone is er gewoon ingeschreven. Want laten we eerlijk zijn, hoe aannemelijk is de rol van één man nou in een bedreiging van wereldformaat? Berry schrijft lekker en het verhaal heeft ware Indiana Jones achtige overeenkomsten. Echt origineel is het dan ook niet, vermakelijk is het zeker wel. Als je een keer googelt dan zul je zien dat de meeste gebeurtenissen in dit boek ook echt hebben plaatsgevonden. De koetsen, het goud, de machtsstrijd, de personages zoals Joseph Smith etc. En dat maakt een verhaal extra fascinerend. Jammer is dat het fictieve stuk soms wat onwerkelijk en té James Bond gerelateerd is. Ook zijn diverse zaken met betrekking tot Lincoln echt overtrokken en onwaarschijnlijk, daar is dan ook niets over terug te vinden. Oké, het is een fictief verhaal maar het is moeilijk filteren wat er nu geschiedenis is en wat niet, opzoeken is dan de enige optie. Het verhaal is met vlagen te geforceerd, neigend naar namaak. Neemt niet weg dat dit boek vlot leest en met vlagen zelfs leerzaam is. De combinatie van historische feiten met fictie is een goede keuze. Ook nu weer.

Dit boek is het negende deel met Cotton Malone. Het is prima te lezen als standalone maar je voelt dat er een geschiedenis vooraf is gegaan. Je mist gewoon wat doorlopende verhaallijnen en informatie. Voor de rode draad in dit verhaal, het stuk met Lincoln, mis je niets want dat is alleen aan dit boek voorbehouden. Het was bijzonder interessant om de geschiedenis in te duiken en een allesbepalende fase in het verleden van de VS zoals wij het nu kennen, te ontdekken. Malone is een grappig karakter met humor en actie. Cassiopeia heeft duidelijk een geschiedenis, die je dus niet kent, maar is geen personage dat je echt vastpakt. Ondanks dat ze best iets spannends moet doen komt dat niet echt overtuigend over. Dit verhaal is ook behoorlijk religieus getint, daar moet je wel van houden. De auteur schrijft behoorlijk stigmatiserend en of je het daar nu mee eens bent of niet, het is wel bepalend voor het verhaal. Zoals Dan Brown de katholieke kerk op de korrel neemt, zo doet Berry dat in dit boek met de mormoonse. Je vindt het iets of je vindt het niets.

De research voor dit boek moet enorm zijn geweest. Er is echt ontzettend veel te vinden over Joseph Smith, de mormoonse kerk, Abraham Lincoln en de Amerikaanse Burgeroorlog. Daar vind je ook duidelijk veel informatie terug, als zijnde waargebeurd, die ook in het verhaal opgenomen is. Minpunt was het gebrek aan originaliteit en daarmee wordt bedoeld het te hoge gehalte aan Jones en Bond, het lag er echt te dik op. De auteur heeft te veel willen vertellen, het te mooi willen maken en gevoelsmatig heeft hij niet kunnen kiezen wat hij wel en niet moest schrijven. Het was ook veel, vooral het godsdienstige aspect was behoorlijk. En dat was precies de oorzaak dat het verhaal maar niet op snelheid kwam, het bleef aan de trage kant en echt spannend was het ook niet. Wat ook jammer is dat er op de flaptekst veel essentiële informatie weggegeven wordt. Less is more zou beter zijn. De positieve kanten waren dat Malone best grappig is, Luke Daniels een intrigerend en brutaal figuur is die nergens van onder de indruk lijkt te zijn, met vlagen een grappig ongeleid projectiel, en dat tijdens actiemomenten er de nodige humor bij kwam kijken. Opvallend waren de overeenkomsten met verhalen van Dan Brown, het genre is ook nagenoeg hetzelfde. Groot pluspunt is de geschiedkundige kennis en de informatie over de mormoonse kerk. Al bij al is ‘De Lincoln Mythe’ een prettig en leerzaam boek om te lezen en de vraag; ‘zou het nou echt zo zijn gegaan’, houdt je flink bezig. Prachtige cover ook. Lincoln is en blijft intrigerend.

3,5 ster