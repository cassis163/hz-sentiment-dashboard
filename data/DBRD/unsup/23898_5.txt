In de Oekraïne is het leven voor Anna zonder vooruitzichten. Ze is alleenstaande moeder en zorgt voor haar eigen moeder. Wanneer er de gelegenheid is om naar Nederland te kunnen en daar in de bloemen veel geld te gaan verdienen, neemt ze die kans dan ook meteen aan. Maar wat er ook gebeurt, het leven gaat vervolgens alles behalve over rozen. Eenmaal in de handen van Sertan, voor haar op dat moment de liefde van haar leven, is er geen ontkomen meer aan. De titel zegt het al……..er is sprake van gedwongen liefde. Anna begeeft zich al snel in een ware hel en zij blijkt niet de enige.

Gedwongen liefde is in korte hoofdstukken geschreven, opgesplitst in het verhaal van Anna en daarnaast de bevindingen van Maria. Anna vertelt haar ervaringen aan Maria, en aan de lezer, en geeft hiermee een exclusieve kijk in haar turbulente leven. Het is waargebeurd maar leest als een beklemmende thriller. Meteen vanaf het moment dat ze thuis vertrekt, haar reis naar Nederland en vervolgens de in eerste instantie gouden bergen die haar zijn beloofd komen aan de orde. De manier waarop dit verhaal wordt verteld is behalve angstaanjagend en bizar soms ook gewoon ongeloofwaardig. Dat komt niet omdat er twijfel bestaat aan het waarheidsgehalte maar puur omdat het als buitenstaander, en vrouw, niet is voor te stellen dat Anna heeft meegemaakt wat ze heeft meegemaakt. Haar manier van overleven, want dat is het geweest, is soms gewoon te gek voor woorden. Des te meer is het bijzonder dat deze twee dames een manier hebben gevonden dit verhaal op papier te krijgen, want dat is er niet eentje zonder dreiging of risico’s. Anna vertelt haar verhaal als slachtoffer en Maria probeert dit objectief te benaderen en te beredeneren. Maria stelt de vragen die bij jou als lezer te binnen schieten, een bijzonder iets. Samen met Maria heb je soms de neiging Anna eens bij d’r donder te pakken en haar eens goed door elkaar te schudden, wordt nou eens wakker! Vervolgens ebt dat gevoel weg wanneer je haar reactie leest, ga er zelf maar eens aan staan…..

Het boek leest snel, als een soort van dagboek. De confronterende en ijzingwekkende details in combinatie met de vloeiende schrijfstijl maakt dit boek tot een echte pageturner. Je moet gewoon weten hoe het Anna verlopen is, je wilt weten hoe de loverboy in kwestie wordt aangepakt, óf hij wordt aangepakt! Het verhaal van Anna is op zich niet uniek. Maria heeft, door het leven van Anna, ook andere vrouwen in het verhaal opgenomen. Het ene verhaal is nog schokkender dan het andere. De vrouwen weten heel goed dat hun situatie niet gezond is en dat de manier waarop ze worden behandeld geen recht doet aan hun leven. Toch is ontsnappen of stoppen geen optie. De loverboys zijn als gladde alen die overal wel een oplossing en antwoord voor hebben, zolang in hun voordeel. Lees dit boek en huiver mee……..

Tijdens de rechtszaak tegen Sertan vallen Anna en Maria van de ene verbazing in de andere, en jij als lezer met hen. Ongekend wat zich daar afspeelt! Het Nederlands strafrecht is een lachertje en dat weten die loverboys maar al te goed en dus is het nemen van risico’s het allemaal waard. Zoveel geld is er mee gemoeid en de strafmaat is bijzonder laag, áls je wordt gepakt. Het gegeven loverboys is inmiddels een maatschappelijk gevaar, iets van ons allemaal! Want ondanks de legalisering van de prostitutie is het percentage vrijwillige prostitutie erg laag. Dat wil dus zeggen dat de gedwongen prostitutie bizar hoog is. De wetgeving zorgt voor een schijnveiligheid in plaats van werkelijke zorg voor deze kwetsbare groep vrouwen. Het is een soort van publiek geheim want er heerst nog steeds een taboe op deze schimmige wereld. Raar, want het gevaar is heel dichtbij en de vrouwen in kwestie zijn bij lange na niet allemaal uit het buitenland gehaald. Nee, ook schoolgaande jeugd en ‘the girl next door’ zijn hun doelwit. Het lijkt wel of de loverboys het tot een kunst hebben verheven dat vrouwen verliefd op hen worden en vervolgens in een val lopen, eentje waaruit ontsnappen haast onmogelijk is. Waarom doen de vrouwen dan geen aangifte of stappen ze niet gewoon op? Misschien dat deze vicieuze cirkel daar antwoord op kan geven: “Geen aangifte-geen vervolging-vrij bewegen van loverboys-ronselen van meisjes-bedreiging-angst-geen aangifte…….”

‘De pijn went, de vernederingen wennen, alles went, behalve de angst.’

De modus operandi van de loverboys vandaag de dag is er eentje die zwaar onderschat wordt. Het naïeve gebruik van internet door jonge meisjes (vanaf 10 jaar!!!), maar ook zeker door volwassen vrouwen, is een gevaar op zich. Verliefd worden gaat via de digitale snelweg niet zonder risico’s. Webcams, sexting en social media zijn in deze context een groot gevaar! Met verbazing wordt in het boek gesproken over een nieuw fenomeen: lovergirls! Vrouwen die werken voor loverboys en onder dwang (of niet) vrouwen ronselen voor de prostitutie………ongekend! Gezien de actualiteit, de zaak in Valkenburg is daar een voorbeeld van, is je kop in het zand steken een luxe die je je vandaag de dag niet meer kunt veroorloven. Het lezen van dit boek heeft dat wel duidelijk gemaakt! Ondanks speciale politieteams en goedbedoelde ideeën van gemeentes is dit probleem bij lange na nog niet in de buurt van een oplossing. Bij gebrek aan internationale samenwerking is er voorlopig nog geen sprake van verbetering t.a.v. moderne slavernij.

‘Haar vrijheid is als een zandkasteel aan de vloedlijn.’

Een gesprek met de vrouwen in je omgeving een absolute aanrader. Een stuk bewustwording is van essentieel belang. Want het gevoel is achtergebleven dat men, politiek en samenleving, dit probleem bij lange na niet serieus genoeg neemt. Het is een potentieel gevaar voor iedere vrouw! Ongeacht achtergrond en opleiding, leeftijd of afkomst. De loverboy ruikt geld en gaat daarbij ongekend ver dat te innen. Vraag het maar eens aan Anna, zij was alleen maar op zoek naar een beetje geluk in haar leven en wie is dat niet?

Dan de waardering voor dit boek. Alle boeken van Maria Genova zijn bijzonder. Door haar lef en gedurfde onderwerpen stelt ze behoorlijk gevoelige zaken aan de orde. 'Duivelskind' is toch wel een boek dat je gelezen moet hebben! Kippenvel! 'Komt een vrouw bij de h@cker' is misschien maar beter dat je dat niet leest.......je bent je gevoel voor veiligheid op het internet per direct kwijt om het vervolgens maar heel moeilijk weer terug te vinden.

Terug naar 'Gedwongen liefde'. Want hoe kun je sterren hangen aan een waargebeurd drama? Behalve indrukwekkend, verrassend en bizar is dit vooral ook een leerzaam verhaal, een wake up call. Eentje die het absoluut verdient om gelezen te worden! Op scholen zou dit verplichte kost moeten zijn, heel simpel. Behalve dat is het ook goed geschreven, leest het gemakkelijk weg en hoort het op een ieders NTL stapel te liggen. En dat vertaalt zich naar vijf sterren!