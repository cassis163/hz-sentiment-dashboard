Peter Geelen eist met Zittend Naakt definitief zijn plaats op in het clubje van Vlaamse misdaadauteurs. Nog meer dan in zijn vorige boek, Volbracht, is Zittend Naakt het bewijs dat Geelen het als schrijver van misdaadromans aan het maken is. Zijn schrijfstijl is een perfecte combinatie van korte, krachtige zinnen, herkenbare personages en leuke wetenswaardigheden, wat het leesplezier enkel maar bevordert.
In New York worden op korte tijd drie lichamen gevonden van Joden die telkens op dezelfde manier om het leven zijn gebracht. Hun ogen zijn uitgestoken en hun lijken werden in de Hudson gedumpt. Een van hen, Chain Rosenbaum, hield zich tot grote verbazing van de speurders bezig met het kopiëren van schilderijen van de Italiaanse schilder Modigliani. Modigliani, zelf ook van Joodse afkomst, is bekend om zijn avant-gardistische schilderijen van vrouwelijk naakt. De kopieën van Rosenbaum zijn nagenoeg perfect.
Jennifer Byron, een FBI-agente die zich bezighoudt met kunstcriminaliteit, en tevens het ex-liefje van inspecteur Steve Foster die deze moorden onderzoekt, doet al snel een baanbrekende ontdekking. Alle werken van Modigliani zijn als kopie terug te vinden in Rosenbaums appartement, behalve één, het werk met als titel 'Zittend Naakt', waarvan het origineel enkele dagen voor de moord op Rosenbaum gestolen werd uit het Museum voor Schone Kunsten in Antwerpen. Het team van Foster besluit af te reizen naar België. Samen met de Antwerpse politie probeert het binnen te dringen in de gesloten Joodse gemeenschap om het gestolen werk terug te vinden en een doorbraak te forceren in het onderzoek naar de moorden in New York: een bijna onmogelijk opdracht...
Net als in Volbracht kiest Peter Geelen voor New York als decor voor de aanvang van zijn nieuwste verhaal, Zittend Naakt. Geen evidente keuze, omdat zowat het hele verhaal zich afspeelt in Antwerpen en Geelen dus de Amerikaanse speurders constant moet voorzien van tolken, Engelstalige figuranten en een Antwerpse politie die zich door de Amerikaanse FBI en het NYPD de levieten laat lezen. Dit is echter een verrijking voor het verhaal. De Amerikanen worden geconfronteerd met het logge Belgische politiesysteem, ontdekken de Belgische gastronomie en zetten na de werktijd graag een stapje in de Antwerpse uitgaanswereld. Het geeft het verhaal ook meteen een meer internationaal karakter.
Geelen heeft ook aardig wat tijd gestoken in grondige research voor zijn boek. Hij laat ons kennismaken met enkele specifieke Joodse gebruiken en is duidelijk op de hoogte van het werk van Modigliani. De personages zijn echter vrij simpel en iets te clichématig neergezet, en vertonen weinig eigen karaktereigenschappen. Op dit vlak heeft Geelen duidelijk nog wat groeimarge over.
Zittend Naakt is de eerste echte misdaadroman van Geelen, en vormt voor mij het bewijs dat de auteur eindelijk zijn genre gevonden heeft. Qua verhaal, plotwendingen en stijl is Geelen een verrijking voor thrillerlezend Vlaanderen en Nederland. Als hij in de toekomst zijn personages hier en daar nog wat kan bijschaven en zijn verhaal naar het einde toe iets beter kan uitwerken, is Geelen klaar om door te stoten tot de top van de hitlijsten.