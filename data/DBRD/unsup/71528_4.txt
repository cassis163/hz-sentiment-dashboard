8 Ik vind het moeilijk, zo niet onmogelijk om deze boeken subjectief te beoordelen, aangezien het ooit mijn favoriete boeken waren. En dan vooral dit boek. Als volwassene zie ik heus wel de tekortkomingen, de vlakke stereotype karakters, wetenschappelijke onnauwkeurigheden en hier en daar herhalingen van woorden die wellicht onnodig waren. Wat ik me als heel indrukwekkend herinner van vroeger blijkt nu maar enkele paragrafen in de tekst te beslaan. Ik denk dat een hele punt in mijn beoordeling op nostalgie terug te voeren is, dus als je daarvoor niet gevoelig bent, moet je die maar aftrekken.
Leuk in dit deel van de Euro-serie is de verkenning van een andere planeet. Ten eerste is er de discussie over wat er gebeurt bij het reizen sneller dan het licht, dan is er een dubbelster, die beschreven wordt in termen die bij mij in elk geval een 'sense of wonder' oproepen. Vervolgens is er de lage zwaartekracht op het planeetoppervlak, die bijzondere effecten heeft. Tenslotte is er de biologie van de planeet, waar geen planten groeien, maar alleen zwevende wezens voorkomen, die zich vastklemmen aan gesteente en dat verteren. Aan meerdere interessante details is gedacht, bijvoorbeeld hoe groepen van deze wezens zich oriÃ«nteren en waar ze de nacht doorbrengen. Ik vond ze nog steeds fascinerend. Ook leuk is hoe een technische innovatie die aan het begin getest wordt uiteindelijk goed van pas komt. Een paar spannende actiescenes complementeren het geheel en er is de suggestie van een niet geheel vriendelijke relatie tussen Europa en Amerika - wat opvallend actueel is in het huidige klimaat. Ik vond het erg leuk om dit boekje opnieuw te lezen en ik snapte heel erg goed dat ik dertig jaar geleden zeer onder de indruk was van het verhaal.