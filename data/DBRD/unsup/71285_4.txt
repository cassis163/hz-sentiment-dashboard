Een bijzonder boek, boeiend en verrassend! Het boek begint met de mooie openingszin “We krijgen niet allemaal wat ons toekomt…..” en gaat m.i. over hoe inspiratie door een persoon of verhaal je talent tot leven brengt en dat leven gevormd wordt door toeval, kansen en keuzes.

Het boek start in Londen, jaren 60, bij Odelle, een schoenenverkoopster afkomstig uit India. Als ze thuiskomt ligt er een brief van Marjorie, die haar de kans geeft op een nieuwe loopbaan. Ze hoop dat dit de start is van meer nieuwe kansen omdat ze kunst, geschiedenis en cultuur belangrijk vindt. In haar verhaallijn volgen we haar terwijl ze thuisraakt in haar werk als typiste bij het Skelton. Op de bruiloft van haar vriendin ontmoet ze Lawry, die rouwt om zijn moeder en haar een bijzonder schilderij laat zien. Als hij weken later het schilderij meeneemt naar het Skelton, begint haar baas een speurtocht naar het verhaal van het schilderij.

Ondertussen loopt er een verhaallijn vanuit Olive in Spanje, jaren 30. Een jonge vrouw, die door haar ouders niet wordt gezien. Haar vader is kunsthandelaar en vaak afwezig. Haar moeder is psychisch uit evenwicht en meer met zichzelf bezig. Olive is getalenteerd, maar pas als Isaac en zijn zus Teresa op hun finca aankomen, ontluikt haar talent volledig en heeft ze een liefdesavontuur met Isaac, terwijl zij ’s avonds op zolder de mooiste taferelen schildert. Teresa is als enige deelgenoot van haar geheime schilderkunst, aangezien Olive er van overtuigd is dat haar vader en de tijdsgeest geen ruimte hebben voor een vrouwelijke kunstenares. Als Isaac in opdracht van Sara een portret presenteert heeft Teresa een ander plan, in de hoop een podium voor Olive te creëren.

Beide verhaallijnen ontwikkelen zich verder om uiteindelijk samen te komen in een onvoorspelbare ontknoping, waarbij meerdere muzen een rol spelen. Mooi hoe het geheel ook de inspiratie wordt voor de ontluiking van het talent van Odelle.