Zo'n verhaal als in dit boek, ben ik nog niet eerder tegengekomen. De kaft liet me niet vermoeden dat dit toch ook deels science-fiction is (wat ik over het algemeen niet niet lees).
Persoonsverwisselingen komen wel vaker voor, maar dan lijken de personages qua uiterlijk op elkaar, in dit geval wordt de machine “aangepast”. Dat gebeurt door middel van technologie. In dit boek is de wetenschappelijke kennis van vroeger verboden en wordt verborgen in databases. Men moet zich aan het Helonitische geloof houden, als men dat niet doet wordt men verbannen naar het heelal.
Er zijn ook nog actuele/orginele onderwerpen verwerkt in dit boek vind ik, jezelf genetisch manipuleren (en dan meerdere keren per week), virtual reality, drugs/neurotoxische middelen en ook nog politieke spelletjes die niet onderdoen voor Game of Thrones.
Het personage Nemesis, een Diabolic, begint als een machine zonder gevoelens behalve angst, maar gaandeweg in het boek verandert dat op een subtiele wijze en toch blijft het een krachtige vrouw. Sidonia (op de kaft staat Sydonia, jammer dat dit in het boek niet zo is) vind ik wat minder uit de verf komen, ik heb bij haar het beeld van een klein meisje terwijl ze beiden op een gegeven moment zo rond de 20 jaar zijn.
Het verhaal heeft ook nog wat plotwendingen, het sterrenstelsel wordt meerdere keren omschreven net als de planeten en de ruimteschepen, dat kon me niet altijd bij de les houden misschien omdat ik geen sci-fi lezer ben.
Ik heb het boek 4 van de 5 sterren gegeven omdat ik het een origineel (en spannend) verhaal vind, het lijkt ook niet op een ander boek wat ik gelezen heb. Ik weet dat er een tweede deel komt, maar ik ben bang dat de originaliteit dan weg is en twijfel of ik dat boek dan zal gaan lezen.
De cover heeft overigens een heel mooi ontwerp, een vlinder wat een lief wezen is, maar de onderkant van het diertje bestaat uit gekartelde messen en is een mooie verwijzing naar Nemesis.