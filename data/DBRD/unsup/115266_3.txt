Julia Crouch creatieve carrière kent een grillig verloop. Ze begon als toneelregisseur en -schrijver. Na een aantal jaren viel de hectische toneelwereld niet meer te combineren met haar privéleven, en dus koos ze voor een rustiger bestaan als grafisch ontwerper. Toen ze zich wilde gaan toeleggen op het schrijven en illustreren van kinderboeken, kreeg ze van uitgeverijen te horen dat haar werk te duister zou zijn voor kinderen. Crouch besloot haar duistere kanten verder te ontwikkelen met het schrijven van thrillers. Verbroken belofte is haar tweede.
Een zomer in Trout Island, een dorp ten noorden van New York, moet Lara Wayland en haar man Marcus weer wat dichter bij elkaar brengen. Hun huwelijk heeft te lijden onder een recente abortus waar Marcus Lara toe gedwongen heeft. Bovendien is hun financiële situatie niet rooskleurig en knaagt het feit dat zijn acteercarrière nooit echt van de grond is gekomen, aan Marcus gevoel voor eigenwaarde.
Hun relatie komt echter alleen maar verder onder druk te staan omdat Marcus zich uitsluitend lijkt bezig te houden met het repeteren voor een toneelstuk van de Trout Island Theatre Company en Lara op een feestje haar oude liefde Stephen na jaren weer ontmoet. Hij is rijk en succesvol en blijkt nog steeds warme gevoelens voor Lara te koesteren.
Verbroken belofte heeft alle elementen in zich van een typische vrouwenthriller. Zo is er veel aandacht voor huiselijke beslommeringen en is Lara het type vrouw dat zich volledig en uitsluitend in dienst stelt van haar man en kinderen, die zich op hun beurt erg weinig aan haar gelegen laten liggen. Vooral echtgenoot Marcus is een gevoelloze, egocentrische snob. Lara piekert door het boek heen heel wat af over hem en de staat van haar huwelijk. Dit alles komt de spanning en vaart in het verhaal niet ten goede. Toch zijn er ook lichtpuntjes: de verzengende hitte van de Amerikaanse zomer versterkt de dreigende sfeer in het boek, Lara's minnaar Stephen blijkt een stalker te hebben en tussen dochter Bella en zoon Olly zijn forse spanningen die uiteindelijk escaleren. Daarmee heeft Verbroken belofte net voldoende duistere kanten om zich als volwaardige thriller staande te houden.