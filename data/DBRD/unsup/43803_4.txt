Evy van Hemelen, 19 jaar, woont bij haar oma in Hulshout en studeert Toegepaste Economische Wetenschappen in Antwerpen, waar ze ook een studentenkamer huurt. Althans, dat is wat iedereen denkt.
Wanneer Evy op een vrijdagavond niet terugkeert uit Antwerpen wordt er een onderzoek opgestart waaruit blijkt dat zij er een verborgen leven op nahield.
Dit is de vierde thriller van Danny Beyens, een misdaadauteur uit BelgiÃ«. Tot nu was de auteur voor mij onbekend. Het wordt echter tijd dat Beyens bij het grote publiek bekend wordt.
In het boek is een grote rol weg gelegd voor het inspecteursduo Coppens en Degraaf, bijgestaan door Veronique Leys. In eerdere boeken spelen zij ook een rol. De diverse personages zijn goed uitgewerkt, de diversiteit is groot.
Tijdens de zoektocht naar Evy passeren diverse mensen de revue die allemaal in relatie tot elkaar staan, soms net iets te toevallig maar het houdt de vaart wel in het verhaal. Soms word je op het verkeerde been gezet en gebeuren er onverwachte dingen. We krijgen te maken met malafide boekhoudpraktijken, het paganisme en babyhandel. Het boek is op een vlotte manier geschreven met een prettig vleugje humor. De verhaallijnen komen op het eind mooi bij elkaar en dan is duidelijk hoe de puzzelstukjes op de juiste manier in elkaar passen. Danny Beyens heeft er wat mij betreft zeker een fan bij!