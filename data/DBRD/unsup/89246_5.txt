In één weekend uitgelezen en nu aan het afkicken van dit geweldige verhaal. Uiteraard was de aanleiding om het te lezen de archeologische tentoonstelling die nu (2018) te zien is in Assen.
Tom Holland schrijft aan het eind van zijn geweldig goed verhaal, dat hij het al heel lang wilde schrijven. Blij dat hij het gedaan heeft ... een tijdje geleden.
De goedkope Rainbow pocket is namelijk een heruitgave en niet up-to-date. Holland heeft het over Bin Laden, die nog leefde toen hij dit boek schreef. De vertaling bevat ook wat missers, maar het verhaal, het boek? Fantastisch! Uitstekende research en een indrukwekkende lijst van geraadpleegde literatuur. Goede uitleg met voetnoten per hoofdstuk, waarbij duidelijk wordt gemeld hoe betrouwbaar zeg Herodotus of Plato zijn op één bepaald punt.
Tom Holland waarschuwt zijn lezers: als er al bronnen zijn, weten we niet hoe betrouwbaar deze zijn. Daarnaast zijn experts het ook niet altijd met elkaar eens. Vervolgens gaat hij in op het wantrouwen tussen de Arabische en Westerse wereld en waar een mogelijke oorzaak ligt.
Vóór hij aan het eigenlijke verhaal begint, een periode uit de Klassieke Oudheid, neemt hij de tijd om de achtergrond, geschiedenis en situatie van de belangrijkste betrokkenen te schetsen. Dat zijn de Meden en Perzen en hun wereldrijk; en Griekse stadsstaten als Sparta en Athene aan de andere kant.
En vervolgens de aanleiding, het verloop en de afloop van de confrontaties. Het verhaal van Maratahon kent iedereen? Vergeet het maar: Holland legt uit wat er werkelijk gebeurde en nog een hele, hele boel meer.
Holland weet niet alleen de spanning erin te houden en te boeien; hij heeft een uiterst vlotte pen. Zijn gevoel voor humor zorgt dat dorre geschiedenis naar veel, veel meer maakt.
Absolute aanrader!