De Belgisch-Limburgse schrijfster Anja Feliers heeft al vanaf haar zevende levensjaar veel belangstelling voor het lezen van boeken. Toen ze elf was, stierf haar moeder aan de desastreuze gevolgen van een ziekte. Feliers maakte zichzelf de belofte ooit een boek te schrijven over het verlies van haar moeder. Jaren later verscheen haar debuut: Donkere Kamers, een fictief verhaal over een meisje van twaalf dat een ernstig zieke moeder heeft. Anja Feliers koos expres voor fictie, omdat het haar anders te persoonlijk werd.
In Hou van mij staat een heel ander onderwerp centraal. Hoofdpersonage Kathleen Verlinden, psychologe en docente van beroep, en alleenstaande moeder van tienerdochter Julie, wordt al enkele maanden gestalkt middels nietszeggende telefoontjes. Een gegeven dat ze echter moeiteloos negeert. Pas wanneer de bedreigingen een serieuze wending nemen, schakelt Kathleen de politie in. Ondertussen gaat ze zelf op onderzoek uit. Ze heeft haar zinnen gezet op Matthias, een van haar studenten die zich verdacht gedraagt en een relatie aangaat met haar dochter. Hoewel ze denkt te weten wie dit spel met haar speelt, weet Kathleen op een gegeven moment niet meer wie ze kan vertrouwen. Iedereen in haar omgeving lijkt een motief te hebben om haar geestelijk te pijnigen. Wanneer Kathleens stalker haar afpakt wat haar het liefste is, neemt haar eigen opgezette onderzoek een wending waarvan ze zelf de afloop niet kan inschatten.
Hou van mij is een heerlijke vrouwenthriller. Anja Feliers heeft een vlotte schrijfstijl en kleedt haar boek aan met mooi verwoorde zinnen. Ze heeft aandacht voor details en laat haar personages goed uit de verf komen door ze realistisch te omschrijven. Hoofdpersonage Kathleen is een sterke, slimme vrouw die altijd voor iedereen in haar omgeving klaarstaat, zowel voor vrienden en familie, als voor haar klanten en studenten. Een prettige vrouw om je als lezeres mee te identificeren. Een hoop personages in Kathleens omgeving wordt door de auteur verdacht gemaakt als haar stalker. Als lezer vraag je je af of Kathleen het wel bij het juiste eind heeft met haar vermoedens. Dit heeft de auteur goed en subtiel aangepakt, hoewel het op een gegeven moment voor de lezer wel overduidelijk is wie er achter al die gemene spelletjes zit, lang voordat het in het verhaal bekend gemaakt wordt. De omgeving is mooi geschilderd, ook hier is de auteur absoluut in geslaagd. De spanning is op correcte wijze over het verhaal gedoseerd, hierdoor wil je als lezer graag verder lezen. Slechts de laatste paginaÂ’'s doen een beetje afbreuk aan de rest van het verhaal. Onrealistische gebeurtenissen passeren de revue en wel in sneltreinvaart. Dat is jammer, daar het niet nodig was geweest. Dit neemt echter niet weg dat Hou van mij een goed geslaagde thriller is.