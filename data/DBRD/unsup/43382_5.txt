Georgia staat op het punt te trouwen met Ben als ze erachter komt dat hij iets voor haar verzwegen heeft. Ze vlucht naar haar ouderlijk huis en daar komt ze erachter dat zij niet de enige is met problemen.

Laura Dave heeft de personages heel leuk uitgewerkt. Ze geeft je het gevoel alsof je er zelf bij bent en de personen bijna kent. Ondertussen geeft ze ook nog wat weetjes over de (biologische) druivenkweek- en pluk en over het wijn maken op zich. Ook zit er hier en daar een verrassingselement in het verhaal verwerkt met soms wat humor.

Voordat ik dit boek heb gelezen had ik nog nooit gehoord van Laura Dave, maar het verhaal sprak me wel aan. Bij Elly's Choice was er een aanbieding van dit E-book, dus besloot ik het erop te wagen. Ik heb er geen moment spijt van gehad en zou zeker nog wel meer boeken van haar hand willen lezen.