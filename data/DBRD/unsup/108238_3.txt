De Zweedse Malin Persson Giolito (1969) is advocate en schrijfster en heeft twee boeken geschreven, waarvan alleen het tweede in het Nederlands is verschenen onder de titel Tussen twee vuren. Momenteel werkt ze bij de EU in Brussel. In een interview zegt ze dat, waar haar eerste boek, Double Life uit 2008, gaat over de advocate die zij is, Tussen twee vuren gaat over de advocate die zij zou willen zijn.
Die advocate is Sophia Weber die zich ontfermt over de zevenjarige, uit huis geplaatste Alex. Alex is driftig en wordt op school steeds onhandelbaarder; hij bijt en slaat iedereen om zich heen in razende woede. Wanneer zijn lerares vermoedt dat hij door zijn vader mishandeld wordt, schakelt ze Bureau Jeugdzorg in en krijgt Alex onderdak bij een pleeggezin. Wanneer hij na verloop van tijd weer naar huis mag, gaat het alsnog mis: tijdens het midzomerfeest krijgen zijn ouders ruzie. Als de politie erbij gehaald wordt, blijkt Alex' vader dood te zijn en zit Alex naast hem met een bebloed mes in zijn handen.
In het boek worstelt iedereen om het goede te doen voor Alex. Ze zitten allemaal tussen twee vuren: zijn advocate die haar werk uiterst serieus neemt, maar zit haar verleden haar niet in de weg? Zijn lerares wil Alex koste wat het kost terug hebben in de klas, maar is dat wel een reële optie? Alex zelf zit klem tussen iedereen die hem wil redden  maar is hij wel te redden? En hoewel Alex de moord op zijn vader heeft bekend, zijn er bij sommige betrokkenen veel twijfels. Waarom zegt hij niks?
Tussen twee vuren is een indringende en aangrijpende familieroman. De auteur weet de onmacht van iedereen die Alex zou moeten beschermen treffend te verwoorden. Je voelt hun onzekerheid en de machteloosheid en net als Alex zou je willen schreeuwen, schoppen en slaan om die gevoelens de baas te worden. De thema's in het boek cirkelen rondom pijn, machteloosheid en loyaliteit. Malin Persson Giolito heeft deze thema's op fraaie wijze woorden gegeven in drie verschillende verhaallijnen, waaronder die van de moeder van Alex. Een sterke maag is aanbevolen.
Het boek wordt op de achterkant aangeprezen als 'een psychologische thriller verweven met een aangrijpend familiedrama'. Het thrillerelement komt niet echt uit de verf. Daarvoor gaat het boek meer over de sociale verhoudingen dan over het oplossen van de moord op de vader van Alex. Ik zou het daarom willen typeren als een spannend, psychologisch familiedrama. Dat daargelaten zullen ook liefhebbers van spannende boeken zich helemaal kunnen verliezen in deze pageturner.