Sara Linton, medisch specialist, keert terug naar het plaatsje Heartsdale in Grant County voor de viering met haar familie van Thanksgiving Day. Deze korte vakantie haalt bij Sara een heleboel bittere en verdrietige herinneringen boven omdat haar man in deze plaats is omgekomen. In haar ogen had zijn dood voorkomen kunnen worden en Sara Linton houdt Lena Adams, een politierechercheur, verantwoordelijk.

Een knappe studente verdrinkt en Sara wordt tegen haar zin met deze dood geconfronteerd. Het lijkt moord te zijn en de verdachte, een zwakbegaafde man en ex-patiÃ«nt van Sara, wil met haar praten. Bij aankomst in het politiebureau blijkt dat de man zelfmoord heeft gepleegd en met bloed heeft hij op de muur van zijn cel de woorden 'Ik Niet' geschreven. Lena Adams is de rechercheur die zich met deze zaak bezighoudt en omdat Sara Lena totaal incompetent vindt, roept zij de steun in van Will Trent, een politie-inspecteur met wie zij wel vaker heeft samengewerkt. Hij neemt de zaak op zich en dat wordt hem niet in dank afgenomen door het plaatselijke politekorps en hij stuit al gauw op een muur van stilte en een vastberaden onwil om niet aan het onderzoek mee te werken.
Karin Slaughter is een uitstekend schrijfster en zij heeft in het verleden een aantal fantastische misdaadromans afgeleverd. In Verbroken werkt zij opnieuw de personages goed uit en Sara Linton, Lena Adams en Will Trent zijn geloofwaardige en levensechte personen maar ook de personages met een kleiner aandeel in het verhaal krijgen hun eigen plaats en komen goed uit de verf. Het verhaal is redelijk spannend en nodigt uit om door te blijven lezen. De ontknoping is onverwacht en verrassend maar mist de scherpte die zo kenmerkend is voor Karin Slaughter.
Karin Slaughter was bij de beschrijvingen van moord, verkrachtingen, autopsies etc. altijd heel erg expliciet en dat vereiste een sterke maag, de meest gruwelijke details bleven de lezer niet bespaard. Ook ontbrak het deze boeken niet aan zinderende spanning, verrassende wendingen en beklemmende ontknopingen. In Verbroken zijn al deze elementen nog steeds aanwezig maar het is net ietjes minder dan bij voorafgaande boeken.
Sara, Will en Lena slagen er voor een gedeelte in af te rekenen met de beschadigingen die zij in hun leven hebben opgelopen. Maar het is na het lezen van Verbroken duidelijk dat er nog heel wat knopen moeten worden doorgehakt alvorens zij met dat verleden in het reine zijn.
Verbroken: een goede misdaadroman die de moeite van het lezen zeker waard is.