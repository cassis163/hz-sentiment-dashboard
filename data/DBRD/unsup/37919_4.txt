Het Inprentum  is de debuutthriller van W.E. Strijker. Het is niet zijn eerste literaire werk. Voor de boeken De succes-coëfficiënt  en In 4 stappen naar het beste risicoadvies  (onder de naam Ewout Strijker) was zijn bedrevenheid als ondernemer het uitgangspunt. Zijn ervaring met de zakenwereld heeft hij ook gebruikt in Het Inprentum.

Het Inprentum  draait rond Leon Witters, een personage met een neus voor zaken en productontwikkeling. Deze keer is zijn product wel heel speciaal. Leon Witters is samen met de bevriende academicus Vladimir Djostov de oplossing voor onsterfelijkheid op het spoor. Ze hebben een machine ontwikkeld die lichaamscellen kan herprogrammeren, de TeloMach machine. Helaas zijn andere partijen uit op de machine en de commerciële uitbuiting ervan. Leon en zijn gezin raken verwikkeld in een strijd om de machine. Ze belanden in New York, Miami en Dallas in een poging om hun belagers te snel af te zijn. Daarnaast trekken de gebeurtenissen de aandacht van de Nederlandse politie en de FBI. Ook zij zijn op zoek naar de familie Witters. Wat is het lot van het gezin? Wat zal gebeuren met de onsterfelijkheidsmachine?

W.E. Strijker verklaart in Het Inprentum  de werking van de TeloMach machine, door te spelen met de regels van de celdeling uit de biochemie. Leon Witters legt de theorie uit als hij samen met zijn gezin in het vliegtuig naar de Verenigde Staten zit. In het boek zet het hoofdpersonage Leon Witters naast de wetten van de celbiologie ook de juridische wetten in de Verenigde Staten en Nederland naar zijn hand. Hij wordt beschreven als een brave burger, die in een uitzonderlijke situatie terechtkomt. Er wordt namelijk een strijd op leven en dood gevoerd door de verschillende partijen die uit zijn op zijn onsterfelijkheidsmachine. W.E. Strijker geeft zijn hoofdpersonage alle kenmerken van de ideale westerse zakenman, want hij kan bijzonder goed anticiperen en levensgevaarlijke situaties naar zijn hand zetten. Het personage wordt wel erg geïdealiseerd. De auteur gaat daarmee in tegen de trend van het neerzetten van hoofdpersonages met eigenwijze karaktertrekken. Niet alleen Leon Witters, maar ook zijn vrouw, dochter en zoon zijn goed in het naar hun hand zetten van de bedreigende situaties waar ze in terechtkomen. Het is aan de lezer om te oordelen of de personages geloofwaardig zijn. De auteur geeft de lezer veel toegang tot de gedachten van de hoofdpersonages, vooral die van Leon Witters. Dat doet hij ook anders dan de meeste thrillerauteurs, die de motieven van de hoofdpersonages vaak verborgen houden voor de lezers. “Nu moest Leon even goed nadenken. Ze werden niet achterna gezeten vanuit twee invalshoeken, maar door twee organisaties! Dat maakte de zaak nog ingewikkelder!”
Daarnaast worden de vijanden van het gezin Witters beschreven als levensgevaarlijke personages.“Iemand had willen gaan zitten op de plaats waar hij nu zit, maar The Hawk had de man alleen maar hoeven aan te kijken en hij was weer gaan staan. Zijn getekende gezicht, vol met kleine littekens en zijn scherpe blik deed veel mensen huiveren."

W.E. Strijker heeft als onderwerp een evolutie uitgekozen die werkelijkheid kan worden. Gentechnologie en gentherapie worden al veelvuldig gebruikt. Het is een kwestie van tijd vooraleer getracht zal worden ze te gebruiken in de zoektocht naar onsterfelijkheid. Zo raakt de auteur bedoeld of onbedoeld een ethisch-filosofische kwestie aan. Kan de mens omgaan met de mogelijkheid tot onsterfelijkheid?

Kortom, W.E. Strijker heeft met Leon Witters een personage gecreëerd waar een serie rond geschreven kan worden. Het Inprentum  is alvast een afgerond verhaal, rond concurrerende partijen op zoek naar de onsterfelijkheidsmachine. W.E. Strijker, wat is je volgende project?