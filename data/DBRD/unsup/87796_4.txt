Stieg Larsson won in 2005 de Glazen Sleutel - de prijs voor de beste Scandinavische misdaadroman - met Mannen die vrouwen haten. Reden genoeg voor nieuwsgierigheid naar deze Zweedse misdaadroman.
Mikael Blomkvist en Lisbeth Salander zijn de hoofdpersonen. Mikael is journalist en raakt betrokken bij een schandaal. Ongeveer tegelijkertijd wordt hij benaderd door zakenman Henrik Vanger die aan het hoofd staat van een familie-imperium. Deze Henrik is geobsedeerd door de verdwijning van zijn nicht Harriët, ongeveer veertig jaar geleden. Het raadsel is nooit opgelost en hij vraagt Mikael een laatste poging te ondernemen. Mikael sluit zich op en spit  tegen de achtergrond van een ijzig koude omgeving - alle dossiers door. Misschien vindt hij een los draadje of een aanwijzing die over het hoofd is gezien? Lisbeth Salander is een hacker. Ze is jong, buitengewoon eigenzinnig, staat onder curatele en slaat feilloos feiten op in haar geheugen. Van gevoelens heeft ze geen verstand. Lisbeth en Mikael Blomkvist kennen elkaar aan het begin van het boek niet, maar via een ingenieuze opbouw komen de lijnen samen.
Stieg Larsson heeft een vuistdik boek afgeleverd dat 560 paginas telt. In het begin van het verhaal zet hij de fundamenten neer voor zijn bouwwerk. Dat doet hij prima. De lezer raakt misschien even in verwarring bij de introductie van de familie Vanger met de vele neven en nichten, maar dit duurt relatief kort want de auteur houdt de touwtjes stevig in handen. Daarnaast introduceert hij enkele schemas en plattegronden, zoals we die ook kennen uit de boeken van Minette Walters.
Mannen die vrouwen haten bevat meerdere verhalen: dat is een kracht.
Een geslotenkamer-mysterie naast een schandaal met wereldwijde vertakkingen. Het aloude puzzelen en deduceren op de vierkante centimeter staat naast de allernieuwste opsporingsmethoden met behulp van computernetwerken. Oude en nieuwe tijd vloeien mooi in elkaar over. Het raadsel van de verdwijning van Harriet, 40 jaar geleden, speelt naast corruptie in de 21e eeuw. Dit alles levert een buitengewoon interessant boek op met veel variatie. Mikael Blomkvist en Lisbeth Salander groeien uit tot krachtige personages die het boek met gemak dragen.
Afwisseling, markante hoofdpersonen, meerdere verhaallijnen en een boeiende schrijfstijl maken Mannen die vrouwen haten tot een opmerkelijke, spannende en ingenieus geconstrueerde misdaadroman. Knap werk!
Auteur Stieg Larsson was journalist en schrijver, hij overleed in 2004 op jonge leeftijd. Postuum verscheen een trilogie. Mannen die vrouwen haten is het eerste deel. Tragisch dat de schrijver zijn succes niet meer heeft mogen ervaren.