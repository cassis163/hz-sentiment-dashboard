Dit boek mocht ik lezen voor een leesclub. Mijn verwachtingen waren zeer hoog gespannen omdat deze auteur met zijn debuut de schaduwprijs voor het beste thrillerdebuut mocht ontvangen.
Het deel van het boek over de avond waarin het ongeluk gebeurt waarin Jelte de zoon van Oscar betrokken blijkt is heel mooi en ontroerend beschreven. Daarvan kreeg ik echt even een brok in mijn keel.
Het boek leest heel makkelijk en het taalgebruik is eenvoudig. Wat je niet zou verwachten omdat het verhaal gaat over een advocaat en dan zouden er moeilijke juridische termen in voor kunnen komen. De juridische termen die in het verhaal voorkomen worden eenvoudig uitgelegd. Omdat het ook chronologisch is opgebouwd leest het lekker door.
Hoe Oscar reageert op het ongeluk van zijn zoon is allerminst wat je verwacht dat hij zou doen. Door de keuzes die hij maakt raakt hij alles kwijt in zijn leven en is er voor hem nog maar 1 doel in zijn leven en dat is vergelding en gerechtigheid voor wat er gebeurd is. Daardoor komt hij aan rouwverwerking niet toe.
Door een bepaalde gebeurtenis krijgt hij een idee en begint dit plan minutieus uit te werken. Hij vraagt hiervoor de hulp van zijn vriend Jasper. Jasper houdt de boot een beetje af omdat hij zelf al problemen genoeg heeft.
Het plot van het verhaal zit goed in elkaar en is heel verrassend. Soms vind ik het verhaal wat ongeloofwaardig overkomen. De titel is echter zeer goed gekozen en is op meerdere manieren uit te leggen.
Wat dit boek me geleerd heeft is dat ook als een misdaad verjaart het in de harten van zowel daders als slachtoffers nooit zal verjaren. En ook dat het heel moeilijk is om als je eenmaal in de misdaad zit om daar nog uit te komen.