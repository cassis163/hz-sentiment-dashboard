Mijn man en mijn minnaars. Het lijkt de titel van een chicklit, maar niets is minder waar. Dit waargebeurde verhaal (enkel de namen en karakters werden aangepast) vertelt de zoektocht van Robin Rinaldi naar meer beleving in haar bestaan. Wanneer Robin 44 is tikt de tijd van haar biologische klok ongenadig weg. Ze haalt alles uit de kast. Maar haar partner Scott, haar zielverwant en eindeloze steun en toeverlaat waarmee ze al twintig jaar gelukkig samen is, blijkt echter onvermurwbaar. Hij wil geen kinderen, niet toen ze tien jaar geleden trouwden, nu niet en ook in de toekomst niet. Na een vals positieve zwangerschapstest bij Robin besluit hij zich zelfs te laten steriliseren. Robin is ten einde raad, want wat zal er nu op haar sterfbed te zeggen zijn?  

Zonder kinderen en met maar vier minnaars op heel haar leven zal het voelen alsof ze niet echt geleefd heeft.  Maar Robin heeft al meer woelige wateren doorzwommen en blijft niet bij de pakken neerzitten. Ze moet haar energie kwijt, en als dat niet kan aan kinderen, dan misschien aan iets nieuws, maar toch met huiselijkheid en liefst met veel hartstocht. Ze heeft een egoïstisch verlangen om te vrijen en te koesteren. Het wordt hoog tijd om haar instincten te volgen.  

Ze laat Scott geen keuze deze keer: als hij geen kinderen wil, zal hij gedurende een heel jaar moeten instemmen met een open huwelijk. Ze besluiten om doordeweeks apart te wonen en een vrij leven te hebben, en zich tijdens het weekend aan een monogaam huwelijk te houden.  

Mijn man en zijn minnaars gaat over het turbulente leven van de schrijfster, met veel ups en downs. Je volgt Robins denken en doen, niet alleen tijdens dit bewogen jaar maar je blikt ook mee terug op het verleden. Het is al zeer gedurfd om een jaar lang een open huwelijk uit te proberen, maar nog veel moediger om er mee naar buiten te komen. Want ook al leven we in een tijdperk van geëmancipeerde vrouwen en is de seksuele revolutie al vijftig jaar aan de gang, monogamie blijft nog altijd de standaard in onze samenleving. Deze biografie leest zeer vlot en wordt slechts een enkele keer langdradig. Ze levert nieuwe inzichten, verhaalt over spiritualiteit, vriendschappen en belevingen, zowel op emotioneel als op seksueel en sensueel vlak. Een absolute must voor de liefhebbers van 'eten, bidden en beminnen'.  

Is het wraak, een midlifecrisis, egoïsme of zijn het de veranderende hormonen die haar deden besluiten haar partner een voorstel te doen om een jaar lang een open huwelijk aan te gaan? Blijft zo'n huwelijk wel werken? Zijn je minnaars je kinderen? Kan je anderen liefhebben zonder je partner of jezelf ontrouw te zijn? Dit boek nodigt je uit het zelf te ontdekken en een oordeel te vormen.