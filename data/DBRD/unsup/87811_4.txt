Drie vrouwen komen bij elkaar op Heart Island, een klein eiland vlakbij New York. Hun leven zal door verkeerde beslissingen een dramatische wending nemen. Het mooie maar ook beklemmende Heart Island is eigendom van Birdie Burke, een 75 jarige, eigenzinnige en kille vrouw. Haar dochter Kate en haar familie zullen het eiland bezoeken voor een familiebijeenkomst. Birdie en Kate hebben geen goede moeder-dochterrelatie, dit in tegenstelling tot Kate en haar dochter Chelsea. Kate heeft met behulp van de dagboeken van haar oma en tante een roman geschreven over de waargebeurde, tragische liefdesgeschiedenis die het eiland herbergt.
Emily is een jonge vrouw, heeft verschillende baantjes, een verkeerde vriend en ook al een ontwrichte band met haar moeder. Haar moeder vertelde haar altijd dat haar leven zou neerkomen op maar een paar momenten, een paar keuzes. Deze keuzes, gewoonlijk in een paar fracties genomen, zouden alles wat erna kwam veranderen. Keuzes en de gevolgen staan centraal in het boek,
Het boek kent een aangename trage schrijfstijl waarin we de vrouwen goed leren kennen en waarin duidelijk wordt welke liefdesgeschiedenis zich heeft afgespeeld op het eiland. De personages worden goed uitgediept, je kunt je goed voorstellen waarom de vrouwen geworden zijn zoals ze nu zijn. Het thrillergehalte is in het begin niet zo aanwezig maar laat je hierdoor niet weerhouden want langzamerhand gaat dit toch komen. Het verhaal wordt verteld vanuit het perspectief van alle vrouwen waardoor het verhaal body krijgt. De mannen spelen een minder prominente rol, zo is Joe, de man van Birdie de stilte van het eiland en de kille houding van zijn vrouw ontvlucht. Sean en Brendan, Kates echtgenoot en zoontje zijn in verband met Seans werk later gekomen. Het verhaal draait om de levens van deze vrouwen. Een boek waarin het plot goed wordt opgebouwd. Zelf zou ik het een familiedrama noemen met thrillerelementen. Prima boek!