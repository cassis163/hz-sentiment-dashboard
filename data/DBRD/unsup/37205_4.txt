waarheid en fantasie,Onder haar pseudoniem Marthe Maeren heeft Bernadette Demeulenaere de derde thriller het licht doen zien. Onder het motto ‘Je moet de lezer misleiden’ is ze gewoon voor de fun gaan schrijven. Als advocaat komt ze regelmatig luchtige dingen tegen die ze in de ernst van haar beroep daar niet kwijt kan maar in haar verhalen een goed plaatsje weet te geven. Haar hoofdpersoon, de advocate Frieda Degraeve, reageert vaak op eenzelfde manier als haar schepper zou doen. Dus in Frieda is ook een stukje Marthe te vinden. Beiden zijn woonachtig in Knokke en zo Belgisch als je maar zijn kunt. Met een stukje historie, een stukje vroegere en tegenwoordige waarheid en een stukje fantasie heeft ze de ideale mix gevonden die aan de basis heeft gelegen van haar derde titel, De erfenis van Himmler.
Advocate Frieda Degraeve krijgt een telefoontje van haar collega Sepp Verdonk. Haar directe collega Raoul Claes is vermoord gevonden in het damestoilet van het Sint Pietersstation. In de zak van zijn kleding wordt een ticket voor een enkele reis Zavetem – Bahama’s gevonden. Vanuit het advocatenkantoor blijkt er ook een overboeking van 3 miljoen euro naar dit paradijs geboekt te zijn door Raoul Claes. Dit blijkt voor onderzoeksrechter Martine Debilde voldoende reden te zijn om het gerenommeerde advocatenkantoor eens te onderwerpen aan een diepgaand onderzoek. Het zaakje krijgt wel een erg rare geur als blijkt dat de miljoenen euro’s afkomstig zijn van de Gemeente Knokke-Heist als schadevergoeding voor de erven van de familie Rothschild. Een gift van een beroemd schilderij, van eigenaar veranderd tijdens de tweede wereldoorlog, blijkt een belangrijke rol te spelen.
Marthe Maeren heeft een stukje oorlogsgeschiedenis weten te combineren met historische kunst en deze combi in de tegenwoordige tijd geplaatst. Als de verhoudingen juist zijn blijkt het resultaat een aantrekkelijk verhaal te zijn.
Hebzucht is van alle tijden en om die reden zo tijdloos dat het door het bestaan van de gehele mensheid verweven zit. Zo gemakkelijk als de auteur in haar verhaal met de Nazi-leiders omgaat, zo interessant weet ze de historische geheimen van de Gentse Sint Bataafskathedraal vorm te geven. Beide onderwerpen bezitten een hoog waarheidsgehalte.
Het verhaal van de in 1539 ontstane Sint Bataafskathedraal is vandaag de dag nog actueel omdat het mysterie van het in 1934 verdwenen zijpaneel van het wereldberoemde veelluik “Aanbidding van het lam Gods” de gemoederen nog steeds bezig houdt. Zelfs Hitler en Himmler bleken er destijds belangstelling voor te hebben, getuige de overlevering.
De auteur mag het als groot compliment beschouwen dat het verhaal strak is, geloofwaardig overkomt, educatieve waarde heeft en ook nog gewoon prettig wegleest. Een toppertje!