Dorothé Huijsmans leidt een gelukkig bestaan tot ze in juni 2014 een knobbeltje in haar borst ontdekt. Het blijkt een agressieve vorm van kanker te zijn en een intensief behandeltraject van opereren, bestralen, chemotherapie, immuuntherapie en hormoontherapie volgt.

‘Expeditie borstkanker’ is het autobiografische ‘reisverslag’ van Huijsmans en menig lotgenoot zal zich in haar boek herkennen. Huijsmans ziet kans om haar moeilijke en angstige weg te doorspekken met een subtiel vleugje humor. Ze laat niets weg en beschrijft op uiterste eerlijke en pure wijze deze periode in haar leven. De hele emotionele rollercoaster waar een kankerpatiënt in terechtkomt beschrijft zij, inclusief de enorme impact die dat alles heeft.

“Een dag na het knippen hebben we mijn pruik opgehaald. Dat was een memorabel moment. Op het moment dat de pruik op mijn hoofd werd gezet, voelde ik me weer een normaal mens. Niet dat ik vind dat ik er kaal afstotelijk uitzie, maar het oogt wel vreemd.”

Huijsmans ziet kans om, met haar plezierige schrijfstijl, haar lezers te raken en dan heb ik het niet alleen over lotgenoten, die herkennen waar zij het over heeft. ‘Expeditie borstkanker’ zal ook hen, die iemand in hun omgeving hebben met kanker (en zijn we dat niet allemaal?), inzicht geven en begrip bij hen kweken.

“Ik ben er nu wel achter dat, als ik zeg dat ik dood wil, dat eigenlijk betekent dat ik er geen zin in heb, dat ik het NIET wil meemaken. Flikker op met die zogenaamd verrijkende ervaringen, ik wil gewoon leuk leven net als iedereen.”

Toen ik bovenstaand citaat las, hád Huijsmans mij volledig te pakken. Zó eerlijk en zo puur!

Huijsmans deelt overigens niet alleen haar ervaringen en emoties, maar geeft in haar boek ook tal van tips. Een van die tips raakt wel in het bijzonder: jouw emoties mogen er zijn; moeten er zelfs zijn!

“Op een stralende lentedag lopen we naar het ziekenhuis voor de negende kuur. Ik heb er vandaag helemaal geen zin in. Met dit lekkere weer wil ik naar buiten om te spelen, te fietsen en te wandelen in plaats van brak in mijn bed te liggen.”

Kortom: respect voor deze auteur die haar verhaal met de buitenwereld wil delen om op deze wijze mensen met kanker of zij die in hun omgeving met kanker worden geconfronteerd, te helpen.

Over de auteur
Huijsmans is coach (http://www.dolfijncoaching.nl/) en auteur. Zelf zegt zij over haar boek: “Ik vind het fijn als mijn boek wordt gelezen. Ik hoop dat mensen er kracht en inspiratie uit kunnen putten en ik verwacht dat vrouwen met borstkanker, maar ook hun partners en familieleden er veel in kunnen herkennen.”

Uitvoering
Uitgever: Brave New Books
ISBN 9789402137354
Paperback, 232 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/