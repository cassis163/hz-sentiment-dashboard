De Schotse schrijfster Denise Mina studeerde rechten aan de Universiteit van Glasgow. Ze schreef studies over de medische behandeling van vrouwen met afwijkend gedrag, een onderwerp dat ook in haar boeken is terug te vinden. Voor een eerdere thriller won ze de John Casey Award voor de beste misdaadroman van het jaar, uitgereikt door de Crime Writers Association. Denise Mina kan prachtig schrijven. Het bewijs daarvan wordt opnieuw geleverd in Bloedakker. Een ijzingwekkende thriller van een schrijfster die haar pen in pure poëzie heeft gedoopt.
Intellectueel, integer, subtiel en met grote kennis van de psyche van de vrouw beschrijft Denise Mina het leven van haar achttien jarige hoofdpersoon Paddy Meehan, een dik meisje met een rampzalig zelfbeeld. Paddy komt uit een arm, kleinburgerlijk, Iers katholiek gezin. Ze werkt als stagiaire op de redactie van The Scottish Daily News. Een cynische mannenwereld die geen buitenstaanders toelaat. De grootste ambitie van Paddy is om zelf ooit volwaardig verslaggeefster te worden. Zij ruikt haar kans als een peuter op wrede wijze wordt vermoord door twee elfjarige jongetjes. Terwijl alle journalisten denken dat de jochies zelfstandig handelden, vermoedt Paddy dat er meer aan de hand is. Onbeholpen amateuristisch gaat zij op onderzoek uit, waarbij zij zoveel feiten ontdekt, dat zij het noodlot over zichzelf afroept en zelf de prooi wordt waar de moordenaar(s) op jagen.
Denise Mina schildert in prachtig taalgebruik de verstikkende moraal van de katholieke gemeenschap in Glasgow. Armzalige en bekrompen levens in grauwe buurten waar de sfeer van afbraak en verval alles wat bloeit en groeit vroegtijdig vernietigt. Hier leert Paddy dat je aan leed ten onder kunt gaan en dat je moet vechten tegen kleinzieligheid om zelf ooit iets te bereiken. De sociale observaties van Denise Mina zijn haarscherp, haar zwarte humor onovertrefbaar. De vindingrijke plot van Bloedakker is zorgvuldig opgebouwd. De diverse verhaallijnen omarmen elkaar op natuurlijke en volstrekt geloofwaardige wijze. Bloedakker is bloedstollend spannend, pure horror, prachtig proza, donker en esthetisch. Kortom, Bloedakker is een literaire thriller van het allerhoogste niveau.