‘Indigo’ verhaalt over de kentering in de jarenlange vriendschap tussen de 18-jarige Caro en haar twee beste vrienden, de broers Nick en Noah. De vriendschap tussen de drie jonge mensen verandert van karakter op het moment dat hormonen een rol gaan spelen.

“Caro merkte dat het zenuwachtige gevoel toenam. Zonnestralen sijpelden tussen de coniferen rechts van haar en vormden goudkleurige vlekken op het pad. Ze staarde er gehypnotiseerd naar en probeerde zo te ademen dat haar hartslag wat omlaag ging, maar het hielp niet echt.”

Tijdens de gezamenlijke vakantie die de gezinnen van Caro en de broers al jarenlang ondernemen naar Portugal, raakt Caro onder de indruk van de veranderingen die Nick overduidelijk ondergaat. Ze komt echter ook in contact met Pia. Zowel voor Nick als voor Pia heeft Caro gevoelens. Verwarring maakt zich van haar meester. Valt ze voor jongen of voor meisjes?

“Er brak iets in haar en ze wierp zich snikkend in zijn armen. Zijn beschermende omhelzing, zijn geruststellende woorden, de warmte door zijn T-shirt heen waren alles wat ze op dat moment nodig had. Noah vroeg niets, hij gunde haar gewoon de tijd die ze nodig had om weer enigszins tot zichzelf te komen.”

Tegelijkertijd gaat Caro’s vader zich allengs vreemder gedragen. Wanneer hij bij herhaling op onverklaarbare wijze gewond raakt, komt aan het licht dat ook de volwassenen geheimen te verbergen hebben.

Op subtiele wijze weet Moirae in dit alles ook het spiritisme een plek te geven. Rondom de twee gezinnen gebeuren met regelmaat namelijk onverklaarbare dingen, waarmee de spanning én het gevaar toenemen. Daarbij bedient de auteur zich van een fijne schrijfstijl die uitstekend past bij haar doelgroep en ziet ze kans de verwarrende emoties van de hoofdpersoon uitstekend onder woorden te brengen. De auteur houdt het tempo hoog waardoor de aandacht van de (meest jonge) lezer geen moment zal verslappen.

‘Indigo’ is een heerlijke Young Adult waarin veel actuele thema’s te vinden zijn. Spanning, romantiek, vriendschap, spiritisme en wraak, ‘Indigo’ herbergt het allemaal. Moirae heeft het zichzelf overigens niet gemakkelijk gemaakt, want ook thema’s als biseksualiteit en depressiviteit gaat zij niet uit de weg, maar weet ze zelfs op aansprekende én integere wijze in haar verhaal te verweven.

“De spanning bij Caro nam alleen maar meer toe. Het was zo gek, ze kende de twee broers al haar hele leven. Noah was achttien, net als zij, Nick was twee jaar ouder. Ze woonden naast haar, waren naar dezelfde basis- en middelbare school gegaan, en gingen zelfs elke zomer met elkaar op vakantie. En nu stond ze zowat stijf van de zenuwen.”





Over de auteur
Latoya Moirae komt oorspronkelijk uit Sittard. In 2003, na haar studie, is ze naar het westen verhuisd. Inmiddels woont ze met haar man in Rijswijk. Moirae is afgestudeerd als vertaler en werkzaam als freelancevertaler. Schrijven is echter haar allergrootste passie. Ze begon al te schrijven toen ze op de basisschool zat.

Uitvoering
Uitgever: LetterRijn
ISBN 9789491875625
Hardcover, 232 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/