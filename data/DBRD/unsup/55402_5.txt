Triptiek is het eerste boek van Karin Slaughter dat ik heb gelezen, en wat een opener. Het is een literaire thriller van het hoogste niveau en het eerste boek uit Karin Slaughters Atlanta-reeks. Slaughters schrijfstijl is iets waar ik in het begin nog wat aan moest wennen. Ze beschrijft alle gebeurtenissen zeer expliciet en rauw, wat het erg visueel maakt. Zo beschrijft ze tot in detail wat de slachtoffers hebben meegemaakt en hoe ze er uitzien. Zeer confronterend, maar de gedetailleerde omschrijving helpt je wel om je in te leven in het verhaal.

Slaughters personages zijn zeer goed uitgewerkt. De beschrijvingen zijn lang en diep uitgewerkt. Dit schrikte me eerst wat af, het kan gauw saai worden om telkens zo’n uitgebreide beschrijving te lezen. Dit was echter niet het geval doordat de beschrijvingen afgewisseld werden met actiestukken. Door de uitgebreide beschrijving leer je de personages goed kennen, wat je ook weer helpt om meer in het verhaal te komen. Haar personages zijn tevens allemaal getekende mensen met een zwaar verleden, wat mij intrigeerde.

Het boek bestaat uit drie delen en begint met een artikel uit 1985 over de moord op een jong meisje. Gelijkaardige artikels komen doorheen het boek terug waardoor je meer leert over haar moord en deze in verband kan brengen met de recentere moorden uit het verhaal.

In het eerste hoofdstuk leer je rechercheur Michael Ormewood kennen. Hij wordt op een zaak gezet om de gewelddadige moord op een prostituee te onderzoeken. Aangezien deze moord veel gelijkenissen vertoont met de moorden op enkele tienermeisjes wordt Will Trent, een inspecteur van het GBI en tevens het hoofdpersonage uit de reeks, ingeschakeld om Ormewood te helpen.

In het tweede deel van het verhaal leer je John Shelley kennen. Shelley heeft twintig jaar in de gevangenis gezeten voor de moord op Mary Alice Finney, het meisje uit de artikels. Wanneer hij voorwaardelijk vrijkomt trekt hij terug naar zijn thuisstad Atlanta. In deel twee van het boek spelen de hoofdstukken zich afwisselend af in 1985 en het heden (2006). Zo leer je Shelley beter kennen en, ondanks de gruwelijke moord waarvoor hij veroordeeld is, krijg je een zwak voor hem. Je ziet hem niet als een psychopaat maar simpelweg als een beschadigde man. John ontdekt dat iemand zijn identiteit gestolen heeft, wat leidt tot een onderzoek naar iemand uit zijn jeugd.

Ongeveer honderd pagina’s van het einde verwijdert ontdek je de identiteit van de dader. Dit leidt in de meeste gevallen tot een saai einde, maar in dit boek was dat helemaal niet het geval. Je hoopt als lezer dat de personages ook de puzzelstukjes samenleggen en zo tot een oplossing komen. Het verhaal gaat het grootste deel van de tijd rustig zijn gang, maar op het einde wordt dit versnelt waardoor de spanning te snijden is en je niet kan stoppen met lezen.

Geleidelijk aan zie je de verschillende verhalen, die eerst lijken los te staan van elkaar, samenkomen. Details die je eerder in het boek hebt gelezen worden teruggehaald, wat voor de nodige plot twists zorgt. De verschillende verhalen raken elkaar gedurende het boek even om dan weer hun eigen weg te gaan. Aan het eind van het boek worden alle verhalen mooi samengebracht.

Triptiek is een zeer sterke thriller die je meesleept in het verhaal van de personages en je tot aan het einde niet meer loslaat. De personages kruipen onder je huid en het verhaal zit geweldig in elkaar. Dit is zeker niet het laatste boek van Karin Slaughter dat ik lees!