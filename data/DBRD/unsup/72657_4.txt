De Prinses vertelt het verhaal van Eadlyn, de troonopvolgster van haar vader, Maxon. Een meisje dat de koppigheid heeft geërfd van haar moeder, maar tegelijkertijd de denkwijze van haar vader met zich meedraagt. Doordat ze deze twee kanten enorm goed eigen heeft gemaakt in haar jonge leven, en weet hoe ze het moet en kan gebruiken tegenover de buitenwereld, komt ze over als een absolute diva. Ze wil alles naar haar eigen hand zetten, haar zin doordrijven… denkt men. Eigenlijk kent niemand Eadlyn echt, ze kent zichzelf eerlijk gezegd ook nog steeds niet. Is ze er bijvoorbeeld wel klaar voor om later het stokje van haar vader over te nemen? Wat als zij het nou niet kan? Of belangrijker nog: wat als ze het niet wil?

Natuurlijk weet ze precies hoe haar ouders bij elkaar zijn gekomen, maar zelf vindt ze in eerste instantie een nieuwe editie van De Selectie maar overbodig. Tot ze over de toekomst na gaat denken, en vooral naar haar eigen toekomst gaat kijken. Wat wil zij uiteindelijk bereiken? Ze wil er in ieder geval zijn voor haar ouders, in zowel de goede als de mindere tijden, maar wil ze ook voor altijd in haar eentje blijven? Wat als haar grote liefde nu onverwacht wel om een hoekje komt kijken bij zo’n verplichte Selectie? Of jaagt ze liever alle jongens van haar eigen Selectie stuk voor stuk zo vlug mogelijk het paleis uit, zodat ze haar familie en het paleis weer voor zich alleen heeft en zodat niemand de mogelijkheid meer krijgt om door haar masker heen te prikken?

Je ziet: Eadlyn zit vol vragen. Dat vond ik een van de krachtigste dingen van het hele boek; je leest over een jonge vrouw die niet zomaar doet wat haar opgedragen wordt, maar die er zelf ook iets voor wil doen om wat van haar leven te maken. Ondanks de druk van haar ouders, haar eigen Selectie en de gruwelen van de rebellen die overal lijken op te duiken, ontpopt Eadlyn zich tot een heuse zakenvrouw, iemand die alles op alles wil zetten om de rebellen tegen te werken en het rijk wil laten zien hoe het leven ook anders kan zijn, zonder direct vooroordelen te hebben over anderen. Zoals iedereen die over haar lijkt te hebben, maar tot haar schaamte ook zijzelf over de rest.

En dan hebben we het nog niet eens gehad over die 35 jongens die stuk voor stuk haar hart willen veroveren. Wat een mooie strijd is dat. Ze hebben allemaal hun eigen methodes en eigen ideeën over het leven naast een prinses/toekomstige koningin, waar de een nog verder in doorpakt dan de ander.
Twee van hen hebben in ieder geval mijn hart alvast weten te veroveren, en ik duim dan ook heel hard dat een van deze twee de uiteindelijke prins op het witte paard wordt van de sterke, soms onzekere, maar vooral menselijke Eadlyn.

Dit deel is prima te lezen wanneer je de rest van de serie niet gelezen hebt, maar het is wel leuker wanneer je het een en ander al weet van de 'De Selectie'-serie, vanwege enkele oude bekenden uit de voorgaande delen.
De Prinses is gevuld met romantische woorden, ongemakkelijke situaties, humor en actie, inclusief een deels verwacht maar toch onverwacht einde... CLIFFHANGER!
Ik wacht inmiddels met ongeduld op het volgende (en dan nu ook echt, echt, echt het laatste?) deel!