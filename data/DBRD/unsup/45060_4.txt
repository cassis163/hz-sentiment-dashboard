'Iris was haar naam' is het vierde deel in de serie rond Liese Meerhout, nu commissaris bij de CRIM, en haar vriend Simon De Vere.
Als in het Zoniënwoud het lijk wordt gevonden van René Molenveld, kolonel bij de NAVO, start Liese samen met haar team een onderzoek. Het leidt haar naar Frank Vervaet, een oude vriend van de kolonel. Maar deze heeft een sluitend alibi. Als een week later nog een lijk wordt gevonden, dat van Patrick Bauwens, is het voor commissaris Meerhout moeilijk om verder te raken met haar onderzoek. Wat is de link tussen René Molenveld, Patrick Bauwels en de verdachte Frank Vervaet? En wat heeft deze zaak te maken met de zaak rond de vermist Iris Degreef?

Ook dit boek van Toni Coppers is een plezier om te lezen. De dialogen tussen de verschillende personages zijn op een zeer realistische manier geschreven en ook de personages zelf worden mooi uitgewerkt. De verschillende hoofdpersonages zijn vaak zo anders qua karakter en toch passen ze allemaal mooi in het geheel. Fijn aan dit boek is dat de problemen binnen het privéleven van Liese ook mooi beschreven worden. Dat geeft meer diepgang aan het verhaal. Coppers heeft de spanning mooi opgebouwd, alleen jammer dat de ontknoping wat uit de lucht komt vallen en vrij kort beschreven is.
Dit is een misdaadroman zoals er vele te vinden zijn, maar het is wel een plezier om te lezen en lekker bij te ontspannen.