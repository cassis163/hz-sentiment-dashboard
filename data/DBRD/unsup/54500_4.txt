Rechercheur Johan Pieters krijgt een nieuwe zakepartner omdat zijn huidige partner Louis volgende maand met pensioen gaat. Zijn nieuwe partner is een 26 jarige dame, Sophie D’Hondt. Johan kan er niet aan wennen dat iemand die jonger is dan hijzelf hoofdinspecteur is. Het contact loopt niet bepaald lekker. Meteen op haar eerst dag moeten ze aan de bak, er is een 22 jarige studente vermoord in het stadspark van Haacht. Het blijkt dat zij naast studeren ook andere interesses had. Is dat haar fataal geworden? Als er in een paar dagen tijd meerder slachtoffers blijken te zijn , vragen Johan en Sophie zich af of, en zo ja hoe, er een verband is tussen deze meiden. Wat heeft het verleden van Johan hier mee te maken? Dit wordt in de loop van het verhaal duidelijk.
Het boek leest erg vlot, de Vlaamse schrijver heeft een vlotte pen en schrijft in heldere en duidelijke taal. Het handje vol Vlaamse woorden zijn voor mij als Nederlander goed te begrijpen. Je kan je meteen vinden in het personage Johan, zijn karakter wordt goed omschreven. In Sophie’s karakter kan je je ook goed verplaatsen, ik heb in het begin echt met haar te doen.
Het verhaal speelt zich af in de omgeving van Haacht in België, de plaatsen en de omgeving worden goed beschreven zodat je je er een goede voorstelling van kan maken.
Het verhaal zit goed in elkaar, de gebeurtenissen zijn in chronologische volgorde beschreven en het plot is erg goed. Hoewel je in het begin al een vermoeden krijgt, is het tot het laatst spannend wie de dader(s) is/zijn. Het is zeker niet voorspelbaar. Het allerlaatste hoofdstuk is zeker een verrassing.
Een aanrader voor wie van politiethrillers houdt.
4 sterren.