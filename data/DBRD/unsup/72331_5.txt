John en Naomi hebben hun zoontje Halley verloren aan een zeldzame ziekte. Aangezien zij beiden drager van het gen voor deze ziekte zijn, is de kans op een gezond kind eigenlijk nihil.
Dan horen ze van een wetenschapper, dokter Dettore, die een methode heeft ontwikkeld waarmee dit ineens wél een mogelijkheid is.

Ethisch? Illegaal? Grenzen vervagen en ze besluiten ervoor te gaan.
Dat dr Dettore voorstelt véél meer aan te passen dan alleen dit gen, vinden ze wel storend, maar niet direct alarmerend. Sterker nog, als mede-wetenschapper heeft John zelfs nog enige bewondering voor de kunde van Dettore.

Ver weg, op een Grieks eiland bevindt zich een groepje mensen dat fel tegen de vooruitgang van de moderne wetenschap is. Die strookt niet met wat God wil, en zij volgen Gods wil.

Gedurende Naomi's zwangerschap lijken er dingen niet te kloppen, maar alle pogingen tot contact met Dettore leiden nergens toe. En dan bereikt hen het bericht dat Dettore dood is....

Wat een geniaal, maar vooral eng boek is dit.

Eng, omdat wij, als doorsnee wereldburgers, geen idee hebben wat er eigenlijk wetenschappelijk allemaal al mogelijk is. Of, in de nabije toekomst mogelijk is.

En omdat de vraag "Wat is ethisch?", zó afhangt van wannéér je iemand deze vraag stelt.

Ondanks de (vooral in het begin van het boek, even doorbijten dus) medische en wetenschappelijke termen (waar ik dan heel vakkundig overheen lees) is dit boek écht een aanrader.
Het laat je nadenken over wat jij zou doen. Het kan voor discussies zorgen (hou het wel netjes he) en blijft in je hoofd zitten.

Dit boek maakt géén deel uit van de Roy Grace serie van Peter James, maar staat op zichzelf.
En dat doet het met verve.
5 duimpjes!
http://www.watiknouvind.com/2018/01/wat-ik-nou-vind-van-perfectie-van-peter.html