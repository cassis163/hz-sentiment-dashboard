Het genre waarin Janet Evanovich al tal van boeken heeft geschreven is in Nederland volstrekt onbekend. In Amerika komen haar boeken onveranderd hoog de New York Times bestsellerlijsten in, maar in Nederland weten we niet wat we met haar aanmoeten. In de boekhandel is ze soms te vinden bij de afdeling spanning, soms bij de afdeling chiklit en soms bij een afdeling allerlei. Dat is jammer, want de boeken van Janet Evanovich zijn hilarisch. Tenminste, als je van haar soort humor houdt. Ooit werd Evanovich bekend met haar kolderieke misdaadavonturen rond de premiejaagster Stephanie Plum. Nu heeft ze een nieuwe heldin, Alex Barnaby, de technische rechterhand van autocoureur Hooker. Maar de heldin mag nieuw zijn, de humor van Evanovich is hetzelfde gebleven. Haar nieuwste boek Motor mouth is dan ook een wonderlijke mengeling van misdaad, kolderieke humor en een snufje feministische chicklit (jawel, dat kan. Evanovich bewijst het).
In Motor mouth willen techneute Barney en haar ex-minnaar, de knappe coureur Hooker, een vriend in nood helpen. Hij heeft ontdekt dat een concurrerend raceteam in het Nascar-circuit illegale technische middelen gebruikt om de autoraces naar hun hand te zetten. Nu heeft hij zich ingesloten in een truck van de vijand en vraagt hij Barney om hulp. Die zegt ze toe. Wat begint als een eenvoudige daad van hulpvaardigheid, groeit razendsnel uit tot een catastrofe. Diefstal, gijzeling, chantage, grof geweld en moord, Barney en Hooker krijgen alles voor de kiezen. Ze worden bedreigd en bijna vermoord. Ze moeten vluchten en tegelijkertijd actie ondernemen om zichzelf vrij te pleiten van moorden die hen in de schoenen worden geschoven. Bovndien wil Hooker zijn ontvoerde St. Bernardshond terug. Koste wat het kost.
Cool comedy is een uitstekende benaming voor het pad dat Evanovich bewandelt.
Hoewel er veel misdaad en veel lijken in haar boeken voorkomen, gaat het haar toch vooral om de humor. De kolderieke overdrijving en de soms onderkoelde reactie van haar hoofdpersonen zijn staaltjes van hogeschool humor, die alleen de allerbeste scenarioschrijvers van tv-sitcoms beheersen. Motor mouth begint als een onschuldig kiezelsteentje dat op een berghelling in de zon ligt te bleken en zwelt al snel aan tot een grote sneeuwbal die een lawine aan bizarre situaties veroorzaakt. Onnodige actie die onbeheersbare tegenreacties oproept.
En juist daarom zo onvoorspelbaar en geestig.
De dialogen in Motor mouth zijn onweerstaanbaar grappig, de karakters sexy en om van te smullen. Ook de bijfiguren zijn weer uniek en volstrekt onconventioneel in hun gedrag. De enige met wie Evanovich, die overigens een Silver Dagger, een Last Laugh Award en een John Creasy Memorial Award won, vergeleken kan worden is de al even gelauwerde en humoristische auteur Carl Hiaasen. Op beiden ben ik stapelgek. Heerlijk dat er zulke sprankelende geesten bestaan.