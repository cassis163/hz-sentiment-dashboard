Het eerste deel in de 'Onbreekbaar'-trilogie van Lisette Jonkman (1988), Buren with benefits, is exclusief te lezen via Kobo Plus; de Spotify voor ebooks. Voor slechts een tientje per maand lees je onbeperkt een scala aan (geselecteerde) ebooks. Ideaal voor de gretige lezer, die hiermee bovendien een hoop geld kan uitsparen. De eerste Kobo Original van Jonkman is voldoende reden om aan te sluiten bij de betaalde abonnementsdienst; ze is immers een vertrouwd auteur in het feelgood-genre. Met Buren with benefits stelt ze wederom niet teleur.

In afwisselend perspectief kijkt de lezer door de ogen van Abby en Ferdi; twee niet geheel onbekenden uit de eerdere 'Verkikkerd'-serie. Al duurt het even voordat de lezer de personages goed kan plaatsen in deze spin-off, waarmee je een stukje terug in de tijd wordt geslingerd. Het lezen van de 'Verkikkerd'-serie is voor de eersterangs fans al eventjes geleden, en de gebeurtenissen in het leven van deze - toen nog - bijrollen, zullen ietwat zijn vervaagd in ieders geheugen. Na wat terugbladeren, zal al gauw de rode draad weer boven water komen drijven. De lezer ontdekt meer over de beginjaren van hun ontmoeting: Abby is barvrouw en aanstormend topmodel, Ferdi een eerstejaars student die met volle teugen van het studentenleven geniet. Sterkere tegenpolen kunnen het niet zijn.

Wat volgt is een tumultueuze periode van elkaar aantrekken en weer afstoten - keer op keer. Abby wordt achtervolgd door een gewelddadige relatie uit het verleden - al krijgt dit slechts wat zijdelingse en ietwat onafgemaakte aandacht - en durft daardoor niet aan zichzelf toe te geven wat ze werkelijk voor Ferdi voelt. Ferdi, op zijn beurt, scharrelt zich een weg door Enschede met de gierende hormonen van een achttienjarige en weet zich geen raad met zijn verliefde gevoelens voor Abby, die constant de boot afhoudt. Toch hebben ze beiden wat aandoenlijks, en lijken ze voor elkaar gemaakt. Ferdi blijft echter wat achter in de verdieping van zijn persoon; de lezer krijgt niet veel mee over zijn achtergrond, al lijkt er toch meer in hem te zitten dan de oppervlakkige corpsbal die hij op het eerste oog is. Desalniettemin leert de lezer de personages beter doorgronden en fiets je vrolijk mee door de straten van Enschede.

Wanneer de aantrekkingskracht tussen de twee uiteindelijk leidt tot een vurige seksscène, wijdt Jonkman er een heel hoofdstuk aan vol zinderend verlangen. Zonder het boek meteen een erotische wending te geven, weet Jonkman met haar zorgvuldig gekozen woorden feilloos de intieme gevoelens van beide personages te laten exploderen van het papier. Overigens wordt seks in het algemeen door het hele boek heen niet geschuwd. Jonkman laat hiermee een andere kant van zichzelf zien, en geeft haar boeken hiermee wat van de pit van een New Adult.

Jonkmans schrijfstijl is, zoals we van haar gewend zijn uit eerdere boeken, komisch en eigentijds. Met vlotte pen en leuke droge humor, weet ze een vloeiend verhaal te schrijven waar je zó doorheen vliegt. De afwisseling in perspectief geeft het verhaal een extra dimensie: waar bij de één de scène eindigt, wordt die vanuit de ander opgepikt; sommige passsages zelfs herhaald en bekeken vanuit het andere perspectief. Je leert begrijpen hoe de één zich werkelijk over de ander voelt, en hoe ze elkaar constant verkeerd interpreteren. Als lezer zou je het liefst naar je scherm (want: ebook) willen schrééuwen dat ze bij elkaar horen. Ondanks dat je als lezer eigenlijk al in een glazen bol naar hun toekomst hebt gekeken, is Buren with benefits allerminst voorspelbaar. Abby en Ferdi zijn na het laatste hoofdstuk nog lang niet klaar met elkaar. Met het hartbrekende open einde snak je als lezer naar meer. Gelukkig volgen er dan ook nog twee vervolgdelen in deze onbreekbare trilogie.