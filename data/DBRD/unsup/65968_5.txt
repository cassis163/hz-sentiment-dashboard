Lisa Wingate is journalist en auteur. Ze werd in Amerika bekend door de vele inspirerende lezingen die ze geeft, als columnist van een tijdschrift en als bestsellerauteur van verscheidene boeken. Wingate schreef meerdere romans en werd genomineerd voor verschillende prijzen. Kinderen van de rivier werd in 2017 bekroond met de Goodreads Choice Award voor beste historische fictie. De roman, die gebaseerd is op een waargebeurd verhaal, stond maandenlang in de New York Times bestsellerlijst. Lisa Wingate woont met haar familie in het midden van Texas.

Memphis, 1939. Rill Foss (12) leidt een zorgeloos leven met haar ouders, zusjes en broertje op een woonark op de Mississippi. Door omstandigheden neemt Rill de taak op zich om voor haar jongere zusjes en broertje te zorgen. De kinderen worden van de ark gehaald en ondergebracht in een weeshuis. Rill doet er alles aan om haar familie bij elkaar te houden en te overleven. Maar met een wrede directrice die het de kinderen lastig maakt ,valt dit niet mee.
South Carolina, heden. Avery Stafford leidt een bevoorrecht leven als dochter van een senator. Een toevallige ontmoeting, in een verzorgingstehuis, leidt ertoe dat ze haar familiegeschiedenis onder de loep neemt. Avery duikt in het verleden en ontrafelt een lang verborgen geheim.

Kinderen van de rivier speelt zich af in twee tijdperiodes, het heden en het vroeger van 1939. Het is een roman gebaseerd op het waargebeurde verhaal van weeshuisdirecteur Georgia Tann, die kinderen uit arme gezinnen ontvoerde en vanuit winstoogmerk verkocht aan rijke families. In Kinderen van de rivier wisselt het historische verhaal van de Foss kinderen af met het hedendaagse verhaal van Avery Stafford, het vertelt een verhaal in een verhaal. Zoals de schrijfster zelf zegt is Kinderen van de rivier een verhaal over menselijk contact, over de kracht, het belang en de noodzaak van die connecties. De auteur heeft een mooie beeldende schrijfstijl, ze onthult zeer goed het spoor van verschrikking en verdriet dat Georgia Tann heeft nagelaten. De omgeving en de personages zijn goed uitgewerkt zodat je je in elk van hen kunt verplaatsen. Het verhaal is indringend, meeslepend en vol vaart geschreven. Het laat je niet meer los. Lisa Wingate heeft haar research grondig gedaan. Hieronder een aangrijpend stukje uit een interview met de auteur:

‘Nadat ik in het verhaal was gedoken, was ik gechoqueerd door de omvang van Georgia’s netwerk en de tragische gevolgen van haar wreedheid en hebzucht. Ze heeft met ongeveer vijfduizend kinderen te maken gehad. Ze werden gewoon aangeboden als producten. Toekomstige ouders konden haarkleur, oogkleur, leeftijd, geslacht, religieuze achtergrond en genetische aanleg voor talenten zoals muziek of kunst kiezen. Tann had vaste advertentieruimte in de krant, waarin ze kinderen als het ideale cadeau aanbood. Het was gewoonweg verbijsterend en afschuwelijk.’

Kinderen van de rivier is een roman met veel impact. Een verhaal dat onder je huid gaat zitten en waar je nog lang over nadenkt. Zeker een aanrader!