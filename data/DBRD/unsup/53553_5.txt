De heren van de weg is een kostelijk ouderwets avonturen-verhaal in de beste tradities dat plaats vindt in Khazarië, een 13e eeuws ‘Joods’ rijk gelegen aan de Kaspische Zee in hedendaags Rusland. Hoofdpersonen zijn een langere magere Frank, Zelikman geheten, en de sterke Nubiër Amram. Ze reizen door het land, onbezorgd levend van kleine zwendeltjes, als ze Filaq tegen het lijf lopen, een heetgebakerde jongen en schijnbaar de Khazaarse troonopvolger. De beide vrienden besluiten hem te helpen en hebben al hun vernuft nodig om hem weer op de troon te krijgen.
Het boekje leest als een trein dankzij Chabon’s stijl en taalgebruik: sprankelend, origineel en vaak erg geestig. Tezamen met het in de basis lichtvoetige en ongecompliceerde plot, zorgt het voor een leuk en vrolijk boek, dat je leest als een lekkere traktatie tussendoor. Ergens heeft Chabon schijnbaar nog een ‘hoger doel’ gehad met dit boek (zoals het tonen van een wereld waarin de joden nog wel zelf het zwaard op durfden te pakken), maar ja, dat zal eigenlijk allemaal wel…