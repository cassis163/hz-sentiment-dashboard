Met een lichte tegenzin begon ik aan dit eerste deel van de Noordzeemoorden. Een thriller van een Nederlandse schrijver, die zich afspeelt in Amsterdam? Had ik daar zin in? Er zijn al te veel overgewaardeerde pretentieuze grachtengordelboekjes. Dank u hartelijk.
Wat ben ik blij, dat ik me over die tegenzin heb heengezet. Wat is dit een goed boek en hoe veelbelovend is dit eerste deel. Ik kan bijna niet wachten om het tweede deel te gaan lezen.
De hoofdpersonen zijn levensecht, door de vele perspectiefwisselingen wil je blijven doorlezen, om de oplossing van alle raadsels te te leren kennen.
Kyra: het jonge meisje, dat nog altijd bezig is met de verdwijning van haar zusje, vier jaar geleden, onderzoekt moorden, om te ontdekken hoe de verdwijning in zijn werk is gegaan en wie daar schuldig aan was.
De ouders, vooral de moeder, die het ene moment overbezorgd zijn en even later weer zeer afwezig zijn en ook nog steeds bezig zijn het verlies van hun oudste dochter te verwerken. Ze willen eigenlijk niet, dat Kyra daar onderzoek naar doet.
Maud Mertens, die de leiding heeft van het politieonderzoek en thuis de nodige problemen heeft met haar dochter, die weinig meer van haar wil aannemen.
De slachtoffers: bekende Amsterdammers. Waarom zijn deze succesvolle mensen vermoord op een zo afschuwelijke manier?
De dader, van wie niet duidelijk is wie dat nu wel is, maar die af en toe wordt opgevoerd, met zijn gedachten en zijn plannen. Allemaal even gruwelijk en angstaanjagend.
De schuingedrukte scenes, waarin een meisje, helemaal uitgehongerd en doodsbang, in Schotland gevonden wordt door een echtpaar. Wie ze is en hoe ze daar gekomen is, blijft onbekend.
Afwisseling genoeg. Nu op zoek naar deel twee!