Eerst even de cover: WAUW! Dat zwart met goud maakt dit boek echt tot een pareltje voor in je boekenkast. De cover is mat maar er zit toch een bepaalde glans in. De cover is alleen wel vrij dun waardoor het nogal snel kreukt. Dat is een beetje jammer.

Maargoed, je maakt in dit boek kennis met verschillende characters:

– Leda Cole, een meisje met een verslaving aan drugs en een geheime liefde.
– Eris Dodd-Radson, een meisje wiens heerlijke zorgeloze leventje instort na een vreselijk verraad.
– Rylin Myers, door een baantje ergens op de hoogste verdieping in de toren komt ze terecht in een wereld en in een liefde die ze zich nooit had voor kunnen stellen.
– Avery Fuller, een meisje dat genetisch perfect ontworpen is, en alles lijkt te hebben, maar gekweld wordt door het enige dat ze nooit zal kunnen bezitten.
– Watt Bakradi, een jongen die een techgenie is met een groot geheim. Hij weet alles van iedereen, en wanneer hij wordt ingehuurd om iemand te bespioneren, raakt hij verstrikt in een web van leugens.

Het boek begint spannend – je leest over een meisje dat van een toren afvalt. Meteen daarna lees je hoe het allemaal begon, twee maanden terug.
Maar er zijn zoveel verschillende perspectieven. In het begin moest ik regelmatig even de flaptekst terug lezen om te bekijken wie ook alweer welke rol had. Al deze personages hebben iets met elkaar te maken. Zij het vriendschappelijk, zakelijk of zij kennen weer mensen die anderen ook kennen. Kortom: de rode draden van hun verhaal zijn met elkaar verwikkeld.

De Toren speelt ook een belangrijke rol. Hoe hoger je in de Toren woont, hoe hoger je plek op de sociale ladder. Als je rijk bent woon je op de luxe verdieping op nummer 984 bijvoorbeeld. Daar staan maar een aantal grote appartementen en de verdiepingen zijn lux ingericht. Als je weinig te besteden hebt, woon je bijv. op verdieping nummer 103. Hier zijn veel kleine appartementen, geen airco, weinig luxe.
De Toren is dan ook van alles voorzien: complete parken, hotels, scholen met schoolpleinen, winkelcentra, fitness studio’s, kroegen en discotheken… Het is bijna een stad in een Toren van 1000 verdiepingen.

Doordat er veel verhaallijnen zijn en zoveel verschillende perspectieven, is het even wennen met lezen. Maar na een aantal hoofdstukken heb je kennis gemaakt met de characters en vlieg je door het boek heen. Doordat de personages elkaar kennen of met elkaar te maken hebben, weet jij vaak dingen voordat iemand anders dat ook weet. Dit zorgt voor spanning en een grote drang om door te lezen – je wilt immers weten hoe en wanneer iemand achter dat ene geheim komt of hoe de ander die ene gebeurtenis heeft beleefd. Je leest vanuit Avery een gesprek, maar Eris is een vriendin, dus even later lees je hoe Eris dat gesprek vond en hoe het verschilde met Avery…

De problematieken zijn realistisch en typische dingen die jong volwassenen ook in deze tijd mee maken. Onbereikbare liefdes, familieproblemen, geldzorgen, drugs en alcohol en vriendinnen die nog al eens kattig kunnen zijn. Daardoor voelt dit boek heel realistisch aan, ook al speelt het boek zich af in de toekomst en zitten er heel wat niet bestaande toekomstige bedenksels in. De meiden en de jongen zijn soms ook lekker puberaal en onlogisch bezig, soms wil je ze slaan omdat ze zo kinderachtig bezig zijn en soms leef je weer ontzettend met ze mee.

Het is een complex maar zeer interessant geschreven boek. Een echte aanrader voor iedere YA lezer, juist omdat dit zo verfrissend en origineel is. Katherine McGee trekt je een wereld in die zich afspeelt in de toekomst waar je eigenlijk niet meer uit wilt komen. Je leeft zo mee met de personages, die vaak alles hebben wat hun hartje begeert maar eigenlijk juist alleen dat ene ongrijpbare verlangen – liefde.