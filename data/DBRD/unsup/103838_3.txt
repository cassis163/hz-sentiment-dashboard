“Niemand krijgt iets voor niets. We zouden allemaal beter moeten weten”, zo luidt de subtitel van Nodig, het nieuwe boek van Joelle Charbonneau. In een dorp in Wisconsin worden tieners via social media benaderd. Tegen een (kleine) tegenprestatie kunnen zij zaken die ze nodig (denken te) hebben in bezit krijgen.

Het verhaal wordt vanuit meerdere personen verteld. Dat leidt af en toe tot verwarring. Veel namen. Veel wensen. Veel tegenprestaties. Het verhaal krijgt vorm door de ik-persoon, Kaylee, die een verzoek indient dat echt nodig blijkt te zijn: een nieuwe nier voor haar broer. Het enige onderscheid tot de echt nodige wensen en de onnodige ligt in het feit dat zij geen tegenprestatie hoeft te leveren. In de loop van het verhaal blijkt dat de wens van Kaylee de leidraad is voor de tegenprestaties van alle andere wensen.
Al snel blijkt dat deze vereiste tegenprestaties steeds grimmiger worden. Hier werd het verhaal enigszins ongeloofwaardig. Zouden de tieners deze bizarre zaken (tot moord aan toe) echt doen om hun wensen ingewilligd te krijgen?

Een tweede verhaallijn is het contact dat Kaylee met haar moeder heeft. Door de ziekte van haar broer wordt zij vrijwel constant achtergesteld. Zij zoekt de warmte dan ook in het contact met haar vriend. Die zonder dat zij het weet ook een wens heeft ingediend bij NODIG. Deze verhaallijn blijft een beetje een los eindje.

Voor mij is dit een van de eerste Young Adult boeken die ik als volwassene lees. Voor de 7Days Reading Challenge kregen wij (de Young Adult in huis en ik) het boek thuis gestuurd. Beide hebben we het gelezen. Ik was heel benieuwd naar de overeenkomsten en verschillen in mening.

Het boek vind ik vrij simpel geschreven. Niet al te veel diepgang en ook reflectie van de tieners blijft achterwege. Toch werd ik op het eind gegrepen door de spanning. De laatste paar hoofdstukken heb ik in één ruk uitgelezen. Deze zelfde ervaring had onze Young Adult (14 jaar). Wel miste zij af en toe de samenhang in de korte hoofdstukjes.

Voor ons beiden een erg leuke ervaring om een boek samen, apart van elkaar, te lezen. Zij is direct doorgegaan in De Test. Ik ben weer even naar een boek voor volwassenen teruggekeerd, maar ben zeker van plan om ook de andere boeken van deze Challenge te lezen.