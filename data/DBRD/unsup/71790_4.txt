Geniver, docente en schrijfster, is getrouwd met de geslaagde zakenman Art Loxley. Sinds hun baby acht jaar geleden dood geboren werd, lukt het Geniver (Gen) niet goed haar leven weer op te pakken. Als er een onbekende vrouw aan de deur komt, die beweert dat hun baby nog in leven is, gaat Gen op zoek naar het kind. Maar waarom ontmoedigt Art Geniver in haar zoektocht en stort hij zich op zijn werk? Hoe betrouwbaar is de informatie van de onbekende vrouw? Gen ontdekt dat haar beste vriendin een geheim deelt met Art, ze wordt gestalkt door een van haar cursisten en ze ontmoet een oud-collega en ex-vriend van haar man, die haar wil helpen. Maar welke geheimzinnige rol heeft deze man in Arts verleden gespeeld? En wat is de invloed van Arts zus Morgan, waar Geniver een hekel aan heeft? Hoe meer bewijzen Geniver voor haar vermoedens vindt, hoe minder mensen haar geloven en haar voor gek verklaren. Langzamerhand gaat ze steeds meer aan zichzelf twijfelen en weet ze niet meer wie er nog te vertrouwen is. Iedereen lijkt zich in een complot tegen haar te keren. Toch zet Gen door en brengt daarmee niet alleen haar eigen leven in gevaar.
Een beklemmende, vlot leesbare psychologische thriller, waarin de nodige actie niet ontbreekt en die de spanning goed vasthoudt. Steeds zijn er nieuwe wendingen in het verhaal en als lezer weet je ook niet meer wie je geloven kunt en wie er in het geheim allemaal met elkaar te maken hebben. Het verhaal is geschreven vanuit het perspectief van Geniver, maar van wie de cursief geschreven kinderlijke stukjes tekst tussendoor zijn, blijft tot het laatst een verrassing. Chronologisch en met vaart verteld, tot aan het bedreigende einde.... Dit boek kun je niet wegleggen voor je het uit hebt!