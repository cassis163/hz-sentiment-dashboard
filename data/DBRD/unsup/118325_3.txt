Kjell E. Genberg (1940), zo staat op de achterflap van al zijn boeken te lezen, is een van de meest productieve schrijvers van Zweden. Van zijn hand verschenen tot nu toe meer dan 200 romans, voornamelijk literaire thrillers. Dat is niet gering. Een man met een dergelijk oeuvre moet duidelijk iets kunnen. In het Nederlands taalgebied is zojuist zijn tweede thriller, Dossier Göteborg verschenen, zodat de lezer zelf over de kwaliteiten van de Zweedse  wonderboy kan oordelen.
Commissaris Arnold Nyman wordt na een geringe, procedurele overtreding door zijn directe chef van Stockholm naar Goteborg overgeplaatst. Hoewel hij van zijn nieuwe collegas alle ruimte krijgt om aan zijn nieuwe omgeving en werkplek te wennen, zit hij al snel tot over zijn oren in het onderzoek naar de moord op de 28- jarige Anna Bengtsdotter, die enkele jaren daarvoor een heroïnedealer heeft vermoord. In een later stadium wordt Arnold Nyman ook betrokken bij het onderzoek naar een bomaanslag waarvan de sporen naar een hoge gemeentelijke politicus lijken te leiden. Door dit verhaal heen loopt een ander verhaal waarin een gewelddadige man zijn vrouw vermoord en het lijk op slinkse manier laat verdwijnen.
Nyman probeert in de hem onbekende stad en geplaagd door personeelsgebrek de misdaden te ontrafelen.
Hoewel de achterflap er in diverse toonaarden blijk van geeft dat de Zweedse media Dossier Göteborg het spannendste boek aller tijden vinden, lijkt dit schromelijk overdreven. Nuchter bekeken is Dossier Göteborg helemaal niet spannend. Commissaris Nyman is een politieman die door privé-problemen geteisterd wordt. Genberg doet hier uitvoerig verslag van. Eenmaal op zijn nieuwe werkplek verricht Nyman louter elementair speurwerk. Hij verhoort een personage, luistert, analyseert, concludeert en gaat vervolgens naar een volgend personage waarna het hele proces opnieuw begint. Kalm, gecontroleerd, stap voor stap. Er is ruim aandacht voor karakterbeschrijving en sfeer. Want sfeervol is Dossier Göteborg.
De plot is goed uitgedokterd, de verhaallijnen treffen elkaar op een onverwachte en natuurlijke manier en het geheel is prettig leesbaar. De karakters zijn geloofwaardig en de sfeerbeschrijving van deze Zweedse politieroman is uitmuntend. Ook zonder de herkenbaarheid, die de Zweedse lezers in hun waardering ongetwijfeld zullen meenemen, is Dossier Göteborg gewoon een heerlijke policier.