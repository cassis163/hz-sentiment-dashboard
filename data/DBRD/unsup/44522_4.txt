Vergeet de thrillers, vergeet de fantasy Young Adults en de chicklits. Soms moet je even iets anders lezen. Iets zoals ‘Het Rosie Project’ van Graeme Simsion. Dit boek is zijn debuut op het gebied van romans en is een heerlijk boek om te lezen op de bank met een kop thee. Zelf ben ik dat boek gaan lezen nadat een vriendin me vertelde dat ze gehoord had dat het een leuk boek zou zijn. Als echte boekenwurm laat ik me dat natuurlijk geen tweede keer zeggen.

Het verhaal gaat over Don Tillman, genetica docent aan de universiteit. Door zijn autisme is hij op sociaal gebied nogal onhandig. De ondoordachte oprechtheid en de extreme voorkeur voor gewoontes doen me een beetje denken aan Sheldon Cooper uit The Big Bang Theory. Net als Sheldon heeft Don moeite om zich in te leven in anderen. Hij zegt dingen zonder erover na te denken, zich niet bewust van de gevolgen die zijn woorden kunnen hebben voor zijn gesprekspartner.

Echte relaties heeft Don niet gehad. Daar gaat verandering inkomen. Via wat hij noemt ‘het echtgenote project’, probeert hij een vrouw te vinden die bij hem past. Daar komt hij Rosie tegen. Een mooie vrouw, maar verder totaal ongeschikt als levenspartner in zijn ogen. Ook Rosie heeft een levensdoel. Ze wil weten wie haar biologische vader is. De man waar ze mee opgegroeid is, is dat namelijk niet. Een zoektocht met zeer ongemakkelijke momenten volgt. Rosie leert Don beter begrijpen en Don leert meer over sociale vaardigheden. Dan ontdekt Don dat zijn gevoelens verder gaan dan het vader project waarmee ze proberen te achterhalen wie Rosie’s biologische vader kan zijn.

Een heerlijke feelgood roman met ongemakkelijke en herkenbare situaties. Persoonlijk vind ik het jammer dat dit boek Simsions debuut is. Hierdoor zijn er nog geen andere romans van hem verschenen die ik nu kan gaan lezen.