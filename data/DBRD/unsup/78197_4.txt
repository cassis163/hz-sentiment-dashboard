Rondhangen

Een originele manier om de uithoeken van je eigen land te leren kennen, de grijze plekken. De auteurs hebben een pakkende manier van schrijven waardoor je in elk rondhangverhaal snel binnendringt en vastgehouden wordt. Ze heten Ali, Saul, Vincent, Osi, Johan, Steve, Sarita, Marcel, Lenie, Juta, Fazal of gewoon Frank. Achter elke naam gaat een verhaal schuil. De auteurs nemen ons mee naar onbekende, spannende en bizarre plekken en bovenal weten ze de situaties zo mooi en treffend te beschrijven dat je het voor je ziet, ook al ken je de camping niet, ben je nooit in de buurt van Borssele geweest, ken je Schiphol alleen van je eigen reizen, heb je nooit bij de voedselbank langs gehoeven, ken je de gevangenis niet van binnen en heb je nooit je diensten aangeboden aan mannen met extreme of niet te vervullen behoefte aan seks. Mijn aandacht werd in eerste instantie getrokken door Afrit Akersloot omdat ik daar vlakbij werd geboren en omdat het begrip motel voor mij altijd iets spannends had. Niemand is de baas, alhoewel dat voor de van der Valkhotels niet helemaal opgaat natuurlijk.
Alle verjaardagen hebben ze in Akersloot gevierd en toen ze vijftig werden kregen ze een echte suite.
De beste plekken zijn de tafeltjes naast de receptiebalie. Die bieden ongehinderd zicht op de vertrekkende gasten.
De tip: hooguit denken in dagen van de week. Zijn eerste etmaal op de Liesbosch bracht Pieter door met tv-kijken en slapen.
De nieuwkomer ziet hier chaos. Maar het geoefende oog ziet bureaucratie.
We doen wat hoort, lopen binnen de lijntjes. Zo blijft de machine draaien.
Een Spoorwijker schijt niet in zijn eigen nest
Armoede in Nederland heeft zo zijn eigen mores
Een aantal citaten die de diepgang en de luchtigheid van het rondhangen illustreren.
Een vrolijke, droevige, heldere, goed verwoorde blik op de uithoeken.