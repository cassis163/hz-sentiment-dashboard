Planet X is een planeet in ons zonnestelstel in een baan rondom onze Zon en de ster Nemesis met een omloop van 3600 jaar. Een van de laatste keren dat hij voorbij de Aarde kwam, had dit de wereldwijde zondvloed tot gevolg. Planet X is in aantocht, maar wordt doodgezwegen in de media. Dit is voor Marc en Inge Hamelinck echter niet het geval. Zij beheren een Nederlandse website en ze houden zich wereldwijd bezig met het verzamelen van nieuws over Planet X.

Je stapt het verhaal binnen in een geheimzinnig overleg met de Amerikaanse president, het hoofd van de defensie en hoofd operations van de NASA. Dan is de toon voor een spannend verhaal gezet.

Achter de schermen van de website, die Marc en Inge beheren, is een reactieteam actief die verschillende onderwerpen en theorieën over Planet X bijhouden. Als ze op een middag elkaar voor het eerst in levende lijve ontmoeten, verschijnt Planet X dreigend aan het firmament. Iedereen is in rep en roer en een filmploeg neemt contact op om in een tv-opname dieper op het fenomeen in te kunnen gaan.

Na de uitzending, als de filmploeg alweer is vertrokken, wordt de hele redactieraad gearresteerd door militairen en dan begint hun avontuur dat de wereld volledig op zijn kop zal zetten.

Ze belanden in een ruimteschip, waar een nieuwe democratie wordt voorbereid. Dit gebeurt vrij harmonieus, voor mij is het soms iets te harmonieus en te gemakkelijk. Als het allemaal wat minder van een leien dakje zou gaan en met meer tegenslag zou het allemaal wat spannender zijn geworden.

Wat is de waarheid en wat als dit nu eens echt zou gebeuren. Wat dan... Dit waren voor mij de belangrijkste zaken die me tijdens het lezen van dit boek bezighielden.

Net als in de vorige boeken van Han Peeters is zijn schrijfwijze weer uitermate scherp maar tegelijkertijd ook intrigerend. Je wilt immers weten waar het verhaal naartoe gaat en hoe het zich verder zal ontwikkelen.

Feiten en fictie blijven een goede combinatie en dit blijkt ook weer te kloppen in ‘Planet X’.