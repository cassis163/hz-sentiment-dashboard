Het verhaal begint onmiddellijk zeer spannend. Je zit gelijk mee in het verhaal. Je ziet als het ware het eiland en het schip helemaal voor je. Een verhaal dat door de vaak korte hoofdstukken en het heldere lettertype zeer vlot leest. Silva is een krak in duidelijke beschrijvingen. Zijn karakters zijn tot in detail uitgewerkt. Je moet er echter wel je hoofd bij houden, want hij laat heel veel personages de revue passeren, allemaal met hun eigen aandeel in het verhaal. Silva slaagt er wonderwel in om ieder personage zijn eigen rol te laten vervullen, maar ook deel te laten maken van het geheel. De puzzelstukjes vallen mooi in elkaar.
De interactie tussen de verschillende personages verloopt zeer natuurlijk. Het zijn echte mensen, die een zeer realistische dialoog voeren. Soms komt er zelfs een vleugje humor piepen.
Silva schrijft als het ware vanuit de ogen van een echte spion. Helder, met het juiste oog voor detail. Niets ontsnapt aan het alziend oog van een spion, of in dit geval de pen van de schrijver. Door de vele onverwachte wendingen blijft het boek over het algemeen spannend en meeslepend. Jammer is wel dat de snelheid en de spanning niet steeds in de opperste staat van paraatheid blijven. De historische achtergrond, het politieke commentaar is veeleer slechts een opvulling in plaats van een aanvulling.
Leuk is wel dat de schrijver speelt met de lengte van de hoofdstukken. Korte hoofdstukken voor de spanningsopbouw. Dit doet me denken aan de snelle wendbaarheid die nodig is tijdens achtervolgingen. Langere hoofdstukken voor het beschrijven van het verleden. Het verleden heeft zich langzaam opgebouwd.
Naar het einde toe zit je wel op het puntje van je stoel, vol spanning naar de ontknoping van het verhaal.
Voor mij was dit boek een eerste kennismaking met Silva. Een aangename kennismaking, maar het zal voorlopig bij dit boek blijven. Ondanks het feit dat het een goed geschreven boek is, met de juiste spanningsbogen en de mooie ontknoping. Het is een rasechte spionagethriller met een aanzienlijk aantal slachtoffers, een groot aantal complotten en tamelijk wat tegenslagen die, naar mijn mening, eerder een mannelijk publiek zal aanspreken.