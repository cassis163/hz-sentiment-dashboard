Karen Rose is ongetwijfeld één van de meest deskundige thrillerschrijfsters van dit moment. Met name dit boek vond ik er qua spanning uitspringen. De waaier aan potentiële verdachten die de seriemoordenaar(s) zouden kunnen zijn, is werkelijk verbluffend. Tot op het allerlaatst dienen zich mogelijkheden aan, en dat is voor de lezer die wat meer van denkwerk houdt echt meegenomen. Een pageturner, zonder verdere discussie op eenzame hoogte aan de top.
Waarom ik toch 'maar' vier sterren geef? Rose's handelsmerk is de mix tussen romantiek en spanning. De seksscènes zijn welhaast even heftig als de moordenaarsscènes, maar toch vind ik het wat overdreven. In haar boeken zijn erecties altijd 'bijna pijnlijk'. en zijn de liefdes in eerste instantie 'verboden', maar gebeuren ze uiteraard uiteindelijk wel. Daar mag wat mij betreft wat meer variatie in, want zo wordt het na een paar boeken - die allemaal lekker spannend zijn - wel erg saai en voorspelbaar.
In dit speciale geval vond ik het aantal bijpersonages dat uiteindelijk niets met het plot te maken blijkt te hebben wel wat groot. 750 pagina's puur leesplezier, dat zeker. Maar de leeservaring was even sterk geweest met 600 pagina's en een hoop geneuzel over allerlei familiegeschiedenissen minder.
Maar dat zijn echt kleinigheden, al lijkt het in deze review misschien niet zo. Het boek is superspannend en een echte aanrader. Het is zoals men zegt: je bent voor of tegen Karen Rose, en als je voor bent, kun je haar boeken niet wegleggen.