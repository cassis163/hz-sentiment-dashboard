Kapitein Michael Courtney is piloot en tijdens de Eerste Wereldoorlog in het noorden van Frankrijk gelegerd. Als hij een vlucht maakt, worden hij en zijn collega's dagelijks uitgezwaaid door een meisje op een paard. Michael maakt kennis met dit meisje, de 17-jarige Centaine de Thiry. Ze beginnen een relatie en maken plannen voor hun toekomst in Zuid-Afrika. Michael sterft en Centaine blijkt van hem in verwachting te zijn. Ze besluit, zoals ze Michael beloofd heeft, dat haar kind in Zuid-Afrika geboren moet worden. Ze reist mee op een schip van het Rode Kruis, maar dat wordt vlakbij de Afrikaanse kust getorpedeerd. Centaine overleeft de aanval en strandt op de Namibische kust. Daar wordt ze gevonden door een San-echtpaar en trekt verder met hen op. Haar zoon wordt geboren en Centaine kiest er met pijn in haar hart voor de San te verlaten omdat ze een eigen en ander leven wil leiden.

Hoewel de schrijver van de boeken, de Zuid-Afrikaan Wilbur Smith, tegenwoordig in Londen woont, spelen zijn verhalen zich vooral in Zuid-Afrika af. Dit geldt dus ook voor De wet van de jungle, het eerste deel van de tweede Courtney-trilogie en dat eerder is uitgegeven onder de titel De ruige kust.

In het begin van het boek maakt de lezer kennis met Michael Courtney. Deze kennismaking is van korte duur omdat hij tijdens een luchtgevecht neergeschoten wordt. Zijn personage is daardoor niet uitgebreid uitgewerkt, maar ruim voldoende om genoeg over hem te weten te komen. Vanaf dat moment is Centaine het belangrijkste personage in het boek en daardoor is dat van haar goed en uitvoerig uitgediept.

Het boek verwijst op sommige momenten summier naar de eerste Courtney-trilogie. Het kan echter heel goed afzonderlijk gelezen worden, omdat de aard van het verhaal in wezen geen vervolg is op de drie eerdere delen. En als het nodig is, geeft Smith bij die enkele verwijzing een korte uitleg ter verduidelijking.

De wet van de jungle is ten dele, en dat komt doordat het zich voor een groot deel tijdens de Eerste Wereldoorlog afspeelt, een oorlogsroman, maar vooral een avonturenroman. Het is in een prettige en vlot leesbare stijl geschreven en kent een aantal verrassende ontwikkelingen. Desondanks heeft het ook wel een paar voorspelbare momenten die daarna wel weer een verrassing tot gevolg hebben.

Behalve boeiend is het boek deels ook leerzaam. Het geeft een aardig beeld van de San-cultuur, hoe ze destijds zijn behandeld en wat hen aangedaan is. Het lijkt er zelfs op dat Smith in zijn boek de onderdrukking en mislukte uitroeiing van de San veroordeelt. Verder is het opvallend dat het boek geen hoofdstukken heeft. Het is één lang verhaal waarvan het einde nog niet in zicht is. De wet van de jungle maakt daarom dat je nieuwsgierig wordt naar de volgende delen van de trilogie.