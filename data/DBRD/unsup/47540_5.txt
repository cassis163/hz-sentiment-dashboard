Van Charles den Tex had ik al drie boeken gelezen, Deal (1999), Code 39 (2004) en Angstval (2004). Op TV had ik de serie van Meneer Miller gezien, wat ik heel spannend vond. Na het enthousiasme van Anne- Jan de Jong in de thrillergroep op Facebook ben ik toch maar eens begonnen in het boek De macht van meneer Miller en ik vind het boek nog beter dan de film.



Charles den Tex schreef negen thrillers waarvan er zes werden genomineerd voor de Gouden Strop. In 2002 won hij de prijs met Schijn van kans, in 2006 met De macht van meneer Miller en in 2008 met Cel, met dezelfde hoofdpersoon als in De macht van meneer Miller: Michael Bellicher. Na Schijn van kans (2002) is De macht van meneer Miller (2006) ook uitgeroepen tot Beste Misdaadroman van het Jaar 2006.



Charles den Tex, geboren in 1952 in Australië, kwam als kind van vijf met zijn ouders terug naar Nederland, studeerde fotografie en film in Londen. Hij doceerde Engels in Parijs, en keerde in 1980 terug naar Nederland waar hij zich vestigde als reclametekstschrijver en later als communicatie- en managementadviseur.



Michael Bellicher werkt voor één van de grootste adviesbureaus ter wereld. Hij raakt volkomen van zijn stuk als hij zijn broer na jaren weer een keer ziet, die teruggekomen is uit Amerika. Michael zet het op een drinken en laat afspraken lopen, wat not done is op zijn kantoor. Hij wordt geschorst. Om te voorkomen dat hij de volgende dag zijn kantoor niet meer in kan, sluit hij zich op in de kantine. Daar ziet hij iets wat hij nooit had mogen zien.

Vanaf dat moment is Michael zijn leven niet meer zeker. Hij wordt steeds verder in het nauw gedreven. Hij komt, als hij een website opstart, steeds in contact met 'meneer Miller.

Deze man weet alles over hem, ook waar hij zich steeds bevindt. Elke keer als hij zich verplaatst, komt meneer Miller er achter.



De macht van meneer Miller is een actiethriller. Michael wordt steeds achtervolgd. Het verhaal is superspannend en blijft spannend tot het eind. Nergens zakt het in. De schrijfstijl van Charles den Tex is vlot. Het karakter van Michael Bellicher is goed uitgediept en sympathiek. De andere personages zijn goed weergegeven, zodat je ze goed kunt voorstellen. Het verhaal speelt zich vooral af in Amsterdam, het laatste gedeelte in Brussel. Je kunt Michael zo volgen door Amsterdam. Het verhaal is humoristisch en meeslepend met een prima plot. De macht van meneer Miller heeft niet voor niets de Gouden Strop gewonnen. Echt een aanrader!