Good as dead  is Billingshams tiende thriller met inspecteur Tom Thorne. In zijn stand alone thriller In het duister mocht politievrouw Helen haar opwachting maken. Zij heeft een belangrijke rol in Good as dead. Het verschil met In het duister is dat de hoofdrol weer aan Thorne is toebedeeld. Helen overdenkt wat voor sleur haar leventje is geworden als ze haar dagelijkse portie chocola koopt in het winkeltje van een Pakistaan. Dat gaat met één klap veranderen. Als de Pakistaan drie opgeschoten jongeren zijn winkel uit moet knuppelen, slaan bij hem de knoppen door. Zijn hele geloof in het rechtssysteem is onderuit gehaald. Hij gijzelt Helen en een andere klant en eist dat inspecteur Thorne een onderzoek gaat instellen naar de dood van zijn zoon. Die zoon is anderhalf jaar geleden veroordeeld tot acht jaar gevangenis, na een straatgevecht waar hij geen schuld aan had. In de gevangenis heeft de zoon ogenschijnlijk zelfmoord gepleegd. Zijn vader gelooft dat niet en wil dat Thorne de waarheid achterhaalt. Maar of de vader blij is met wat er boven tafel komt?

Good as dead  laat zien dat een auteur nog steeds hoge kwaliteit kan afleveren, ook al is het inmiddels het tiende boek dat hij over een hoofdpersoon schrijft. Het boek is doordrenkt van tragiek. De onschuldige slachtoffers die vallen en hun nabestaanden, de geheimen die men moet bewaren voor de eer van de familie… Billingham weet het op een schrijnende manier te brengen, waarbij hij geen van zijn personages spaart. Schrijnend en indrukwekkend. Geen boek om blij van te worden, maar wel om op nog meer boeken van dit niveau te hopen. (Door: Anne Terwisscha)