In Zomer vol geheimen van Nikola Scott volgen we de levens van Maddy en van Chloe.
Het verhaal van Maddy begint in 1939 wanneer de oorlog langzaam oprukt. Het verhaal van Chloe begint in het heden.

Maddy weet dat er oorlog is op het vaste land maar ze maakt zich er nog niet zo druk over. Waar zij woont, in Engeland, is er, behalve de berichtgeving en wat voorzorgsmaatregelen, nog niet zoveel van te merken.

Maddy wacht met smart op de terugkeer van haar zus Georgiana. De zus die haar heeft grootgebracht na het overlijden van hun vader en met wie ze een twee-eenheid vormt. Maddy heeft haar enorm gemist en kan niet wachten om de draad samen weer op te pakken.

Precies op het moment dat Georgiana terugkeert ziet Maddy een vliegtuig van de luchtmacht neerstorten. Niet alleen voelt de oorlog daardoor ineens dichterbij maar het brengt Maddy ook terug naar een trauma uit haar verleden. Dan blijkt ook nog dat Georgiana een groep vrienden heeft meegebracht naar Summerhill en is er misschien wel meer veranderd dan Maddy zou willen.

Chloe werk als fotografe en heeft van jongs af aan voor haar broertje Danny gezorgd, die een ernstige neurologische aandoening heeft. Tijdens een opdracht ontmoet ze haar toekomstige man Aidan.

Sinds Chloe getrouwd is met Aidan heeft ze eigenlijk niet meer gefotografeerd. Aidan vindt dat zijn vrouw niet hoeft te werken. Het liefst wil Aidan dat Chloe thuis is, daar op hem wacht, hem precies vertelt wat ze gaat doen en waar ze naartoe gaat. Aidan heeft langzaam het stuur van haar leven overgenomen. De controle die Aidan op het leven van Chloe uitoefent wordt voor haar steeds beklemmender. Als blijkt dat Chloe zwanger is weet ze dat ze keuzes zal moeten maken.

“Misschien was het het huis, dacht ze, dit verborgen weggestopte plekje ‘waar de wereld was afgelopen’ dat hen allemaal naar een vaag gevoel van tijdloosheid bracht, van parallelle levens waarin een klein meisje vosjes tekende en samen met haar zus verhaaltjes vertelde die decennia later door een ander meisje aan haar broertje zouden worden voorgelezen als ze hem in bed stopte.’ Nikola Scott

Dan brengt een door Maddy geïllustreerd boek, dat Chloe altijd aan haar broertje voorlas, en een onverwachte opdracht voor Chloe de beide dames samen. Ondanks dat de ontmoeting wat stroef start, ontstaat er een band tussen Chloe en Maddy. Kunnen Maddy en Chloe elkaar helpen om het verleden los te laten en om keuzes te maken voor de toekomst?

Zomer vol geheimen van Nikola Scott gaat, voor mij, vooral over alle vormen van liefde. Niet alleen de romantische soort, maar ook over de liefde voor je ouders, je broer, je zus, over onvoorwaardelijke liefde, over de liefde voor jezelf en over liefde die verstikt en beperkt.

In Zomer vol geheimen moeten twee jonge meisjes op veel te jonge leeftijd de zorg voor een broer of zus op zich nemen. Het verhaal van Maddy beschrijft de liefde van Maddy voor haar zus Georgiana en hun veranderende relatie in een tijd dat de oorlog langzaam reëeler wordt. De oorlog is echter niet de belangrijkste verhaallijn. Het zijn vooral de persoonlijke relaties die het verhaal van Maddy vormgeven. Het verhaal van Chloe brengt een beklemmende spanning in Zomer vol geheimen. Chloe’s verhaal beschrijft een liefde die steeds verstikkender wordt. Vooral dat deel van het verhaal vond ik, behalve spannend, ook heel goed neergezet. Je voelt de constante druk waaronder Chloe, door haar man Aidan, gebukt gaat. Waarbij zijn handelen steeds meer vormen van mishandeling aanneemt.

De manier van schrijven van Nikola Scott vond ik erg tot de verbeelding spreken. Je ziet de tekeningen van Maddy tot leven komen. Je voelt de verstikkende beklemming die Chloe voelt. Alhoewel ik wat lastig in het verhaal kwam, wilde ik het boek vanaf het moment dat Maddy en Chloe elkaar ontmoeten eigenlijk niet meer wegleggen. Zomer vol geheimen werd vanaf dat moment steeds boeiender en vooral spannender. Ik heb genoten van Zomer vol geheimen van Nikola Scott en geef het boek vier sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com