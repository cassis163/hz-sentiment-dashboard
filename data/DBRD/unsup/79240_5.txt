Van de hand van de Noorse auteur Jo Nesbø is er na ongeveer 4 jaar weer een nieuw verhaal met een hoofdrol voor Harry Hole. En wat voor een verhaal.
Katrine Bratt Is inmiddels bevorderd tot hoofd recherche en als de eerste moord in het verhaal gemeld is, is zij de onderzoeksleider. Een moord die onduidelijk is, zowel qua motief, omstandigheden, dader als het vreemde en onlogische moordwapen, maar wel een waar de media bovenop duikt en daarmee Mikael Bellman -in de loop der jaren gepromoveerd tot hoofdcommissaris, maar nog steeds met grote ambities- tot actie dwingt. Dit extra sterk aangewakkerd wordt door de vasthoudende onderzoeksjournalist Mona Daa, die gebruik kan maken van een lek bij het onderzoeksteam.
Harry Hole, zij het onwillig, wordt betrokken bij dat wat hij achter zich gelaten dacht te hebben. De tijden van seriemoordenaars, slapeloze nachten en geweld leken voorbij tot deze moordenaar voorbij kwam en weer moet Harry al zijn kennis en kunde aanspreken. Het kat en muis spel is weer begonnen en de duisternis rukt op.
Hij neemt zijn toevlucht tot een nieuw team naast het officiële en betrekt daar ook een psycholoog bij om te duiden waarnaar en vooral naar wat zij op zoek zijn.
De naam van de verdachte is op enig moment duidelijk, omdat het een oude bekende is, maar hoe vindt je hem als niemand weet hoe hij er nu uitziet en diegene die het wel weten slachtoffer worden van diezelfde wetenschap?
Het team van Katrine moet alle registers open trekken terwijl Harry, als gebruikelijk, vreemde wegen bewandelt, zichzelf daarin weer regelmatig tegenkomt en ineens in zijn privéleven ook in een inktzwart dal terechtkomt als het leven van Rakel aan een zijden draadje hangt.
De jacht neemt steeds meer in alle hevigheid toe, iets waar de inmiddels tot vampirist gebombardeerde moordenaar zich weinig van aan trekt en zijn eigen plan blijft volgen. Als Harry Hole een eind maakt aan de jacht is het echter nog niet beëindigd.

Dit is weer zo’n topverhaal uit deze inmiddels imposante serie; het 12e deel immers al weer met Harry Hole in een beslissende rol. De vele fans, die Harry een tijd lang gemist hebben kunnen er weer van smullen.