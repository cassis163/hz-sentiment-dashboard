Moordspel is de derde jeugdthriller van auteur Cis Meijer. Robin en haar broer Kai zitten samen in de klas en met deze klas gaan ze op kamp naar de Ardennen. Vlak voor vertrek krijgt Kai echter ruzie met een van de leraren. Hij wordt geschorst en mag niet mee op kamp. Robin wordt hier ontzettend boos om en wil wraak op deze leraar, De Beuker. Het perfecte moment vindt plaats tijdens het moordspel dat ze tijdens het kamp gaan doen. Robin verzint samen met haar beste vriendin Liz en vrienden Mauro en Sem een plan om Meneer de Beuker eens goed voor gek te zetten. Maar na hun actie verschijnt Meneer de Beuker niet meer in de herberg. Waar is hij gebleven? Is hun wraakactie, die eigenlijk een grap moest zijn, compleet uit de hand gelopen? En wat is er eigenlijk toch met Liz aan de hand? Ze doet zo vreemd en tot overmaat van ramp kan Robin haar ineens niet meer vinden.  

Meijer heeft een ontzettend spannend boek geschreven. Het verhaal is niet voorspelbaar en het zit vol onverwachte wendingen. Waar in andere jeugdthrillers halverwege het verhaal al duidelijk is hoe de vork in de steel zit, is dat in dit boek zeker niet het geval!   

Als lezer lees je het verhaal van Robin, maar ook een anoniem verhaal. Het is nergens duidelijk van wie dat verhaal is. Wel merk je dat dit anonieme verhaal bindingen heeft met het verhaal van Robin, maar je weet niet precies hoe het in elkaar past. Pas aan het einde vallen alle puzzelstukjes in elkaar.   

Cis Meijer heeft voor dit boek samengewerkt met een dramadocent en regisseur. Dat is goed te merken tijden het lezen, want het lijkt soms of je naar een spannende film of toneelstuk zit te 'kijken'. Alles klopt en de spanning wordt op de juiste momenten opgebouwd, waardoor je het boek niet weg wilt leggen.   

In Moordspel is tevens aandacht besteed aan de vormgeving. Het boek bevat een elastiek met 'niet betreden. Politie' waardoor het boek in de winkel opvalt. Bovendien zijn de anonieme hoofdstukken op zijn kop geschreven en moet de lezer het boek steeds draaien om het te kunnen lezen. Hierdoor zijn de hoofdstukken van Robin en de anonieme persoon duidelijk gescheiden en veroorzaakt dit tijdens het lezen geen verwarring. Het boek krijgt hier tevens een unieke touch door en je krijgt tijdens het lezen gegarandeerd vreemde blikken toegeworpen door andere mensen.  

Een ander leuk detail is dat in het boek Moordspel een passage staat die door een van de lezers van Cis Meijers eerdere boeken is geschreven. Meijer heeft namelijk voor dit boek een wedstrijd georganiseerd. Lezers konden een nachtmerrie beschrijven en de beste en engste droom is in dit boek verwerkt. In dit boek wordt tevens een oproep geplaatst voor haar volgende boek. Hiermee laat Meijer zien dat ze niet alleen belang hecht aan lezen, maar ook aan schrijven.