Yes! Een nieuw boek waarmee we ons wanen in de wereld van Disney. Terug naar Dwaaleiland is het tweede boek van Melissa de la Cruz, en het vervolg op Dwaaleiland. Maar eigenlijk ook weer niet helemaal: het is het vervolg op de Disney-film Descendants, die uitgebracht is bij Disney Channel als deel twee van het verhaal. Terug naar Dwaaleiland is dus eigenlijk het derde deel. En ook gelijk de leukste.  

Even een korte terugblik. In Dwaaleiland gingen Mal, Evie, Carlos en Jay op zoek naar het Drakenei, dat verstopt lag op het eiland. Na dit avontuur werden ze uitgenodigd door Prins Ben om in Auradon naar school te gaan, om ze een kans te geven om ‘goed’ te worden in plaats van slechteriken, zoals hun ouders. Hier gaat de film Descendants dan ook over. Het is aan te raden de film te kijken voor je het tweede boek gaat lezen, want veel details komen hierin terug. In het boek krijgen de vier een mysterieuze boodschap die ze vraagt om terug te keren naar Dwaaleiland. Er volgt een groot avontuur waarin de jongeren kunnen bewijzen dat ze anders zijn dan hun ouders.  

Terug naar Dwaaleiland is ontzettend leuk, grappig en origineel. Wat in deel een zo leuk was - de lang vergeten Disneypersonages die terloops werden genoemd - is in dit boek veel verder en leuker uitgewerkt. Bijna elk mogelijk personage dat je kunt bedenken zit in het boek. Zo hebben we bijvoorbeeld Pin (zoon van Pinokkio), Jordan (dochter van de Geest uit de olielamp) en Tijgerroos (de dochter van Tijgerlelie). Ook andere details maken het verhaal heel origineel. De dalmatiërs kunnen bijvoorbeeld niet aanwezig zijn bij een vergadering, omdat ze 101 universiteiten aan het bezoeken zijn en de leerlingen hebben contact met elkaar via zappchat. Het boek blijft hierdoor heel verrassend, je kunt totaal niet voorspellen welke karakters wanneer opduiken en wat voor functie ze hebben. Een nadeel is dan weer dat de ouders van Mal, Evie, Carlos en Jay bijna niet voorkomen in het boek. Er wordt wel over gesproken, maar ze ontmoeten elkaar niet. In het eerste boek werden de ouders heel overdreven geschetst, maar dat is gecompenseerd door ze in de film goed neer te zetten. Een confrontatie tussen ouders en kinderen is wel echt een gemis in dit deel.  

Je moet veel dingen van het verhaal met een korreltje zout nemen om het leuk te vinden. Het boek is ten eerste vrij kinderlijk en makkelijk. Dat is te verwachten als het gaat om Disney, maar bij een boek komt dat anders over dan bij een film. Er zitten ook een aantal gekke dingen in die niet helemaal lijken te kloppen als je erover na gaat denken, bijvoorbeeld dat alle slechte ouders alleenstaand zijn en toch kinderen hebben. Maar daar gaat het eigenlijk ook helemaal niet om in dit verhaal. Dat zijn dingen die je als lezer moet loslaten.  

Al met al een superleuk boek dat je van begin tot einde blijft verrassen. Waar het bij deel 1 al verleidelijk was om de Disney-films opnieuw te gaan bekijken, is het na het lezen van dit boek helemaal nodig om een Disney-binge-dag voor jezelf te gaan organiseren, want het kriebelt te veel.