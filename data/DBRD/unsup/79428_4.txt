Spuitende slagaders en overstromende oceanen is een kinderboek geschreven door Jesse Goossens, dat uitlegt hoe je moet handelen bij medische incidenten en (natuur)rampen. Met leuke illustraties van Linde Faas, geeft het een informatieve, maar toch speelse introductie op hoe hoe kinderen om moeten gaan met hulpbehoevende situaties.

Ondanks het serieuze onderwerp, is het boek toch erg luchtig en grappig, en daarmee zeer geschikt voor kinderen. De kleurrijke tekeningen dragen hier helemaal aan bij, die maken het boek zelfs leuk om door te bladeren zonder het echt te lezen.

Elke pagina van het boek bespreekt een ander incident of andere ramp. Veel daarvan worden ingeleid met een ‘opmerkelijk’ verhaaltje, wat een leuke, contextuele lading geeft. Zo is te lezen: “Een Amerikaanse stad, Syracuse, had zo genoeg van sneeuw dat de gemeente in 1992 verklaarde dat sneeuwval vóór Kerstmis illegaal was. Het hielp niet.”

Daarna volgt hoe je moet handelen bij de verschillende situaties. In een aantal stappen wordt uitgelegd hoe je te werk moet gaan. Dit is voor kinderen duidelijk en behapbaar, voor de volwassen lezer iets te oppervlakkig: er wordt weinig uitgelegd waarom je iets moet doen. Maar goed, het is dan ook niet voor volwassenen geschreven.

Spuitende slagaders en overstromende oceanen is een leuk boek, dat een goede basiskennis biedt voor kinderen. De tekeningen en opmerkelijke verhaaltjes zorgen ervoor dat het luchtig blijft, ondanks dat het om serieuze onderwerpen gaat.