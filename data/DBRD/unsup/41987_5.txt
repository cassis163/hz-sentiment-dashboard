Met dank aan Uitgeverij Ellessy voor het recensie-exemplaar.

Auteur: Angelique van der Bijl

Uitgever: Ellessy

Aantal pagina’s: 365

Genre: Thriller

Verschijningsdatum: 31 maart 2017

Over de auteur:

Angelique van der Bijl (1982) woont in Geertruidenberg en werkt als Business Analist. Haar thrillerdebuut Nachtschade heeft zij geschreven tijdens de cursus Creatief Schrijven die zij volgde bij journaliste en schrijfster Esther Kreukniet.

Na het insturen van een fragment werd ze geselecteerd om de cursus ‘Literair Debuteren’ bij het agentschap Sebes & Bisseling Literary Agency te volgen waarna zij de laatste hand heeft gelegd aan haar thrillerdebuut Nachtschade.

( Bron: http://www.ellessy.nl )

Cover:

Prachtig hoe in de houtstructuur een wanhopig iemand te zien is. Het van donker naar licht en daarbij de titel in het wit: ik zou het direct op uiterlijk oppakken.

Achterflap:

Carmen is een jonge succesvolle journaliste die de band met haar zus Irene probeert te versterken nadat ze elkaar een aantal jaren uit het oog zijn verloren. Op het eerste gezicht lijken Carmen en Irene weer dichter tot elkaar te komen, maar dat verandert wanneer de dubieuze zakenman Ivan in hun leven opduikt. Als op een dag Ivan plotseling samen met haar zus verdwijnt, gaat Carmen op onderzoek uit. Ze raakt verstrikt in een crimineel netwerk wat ooit is begonnen bij de moord op een Servische politicus waarna zijn vrouw met hun tienjarig zoontje naar Nederland vluchtte. Het eens zo evenwichtige bestaan van Carmen komt in schril contrast te staan met de machtsstrijd tussen twee zakenpartners. In haar zoektocht naar de waarheid ontdekt ze dat de psychologische strijd tussen haar en Irene een lange familiegeschiedenis met zich meedraagt.

Mening:

Wanneer dit gewoonweg je debuut is, dan maak ik een diepe buiging en neem ik met een zwier mijn pet voor je af! Wat een steengoed verhaal zet van der Bijl hier neer met Nachtschade! Wat een personages, wat een verhaallijnen en vanaf de eerste letter werd ik aan mijn kraag een wereld van drugs, vrouwenhandel, geweld, politieke ellende en criminaliteit ingetrokken.

De proloog is kort en spannend. Wie wordt daar vermoord en waarom? Vervolgens duik je het verhaal in en switch je van het heden naar het verleden. De opbouw is fantastisch. Hoe Carmen Ivan ontmoet en ze samen een zakelijke deal aangaan. Hoe vervolgens personages als Irene en Daan hun intrede doen en je al snel met gefronste wenkbrauwen verder leest omdat je gewoonweg aanvoelt dat dit foute boel is. De verdwijning van Irene en Ivan zorgt ervoor dat Carmen haar eigen onderzoek start, haar liefde voor Ivan houdt haar op haar eigen spoor. Het ene na het andere komt boven en oioi wat zit dit sterk elkaar.

De verhaallijn in het verleden over Jalena met haar zoontje, wat start in Belgrado, is zó beeldend en aangrijpend. Hier komt het stukje politieke ellende naar boven en je leeft en gruwelt mee. De uitdieping is ronduit geweldig en bij meerdere personages word je stevig tot nadenken gezet. Hoeveel ellende kan iemand dragen, hoe vecht iemand zich daar dan uit en in hoeverre slaat iemand daar dan wel of niet in door? Hoe liggen de connecties en wat speelt familie voor een rol? Het is spannend, het is ellendig en het gaat natuurlijk bij deze of gene alle perken te buiten. Komt daar nog bij dat je tussendoor getrakteerd wordt op schuingedrukte stukken en je je tot het einde afvraagt: Wie ìs dit dan en hoe gaat dit er straks in passen?

Van der Bijl hanteert een meer dan kundige pen, weet je op het verkeerde been te zetten zodat je bij een subtiele hint denkt: Wacht even, zit dat anders?? En mijn god ja hoor, dat zit anders. Het verleden en het heden komen dichter en dichter naar elkaar toe waarbij richting einde alles eindelijk compleet en duidelijk is. Je nog nadenkend en voldaan het boek dichtslaat en het allemaal nog een tijdje nasuddert. Nachtschade was ik niet zomaar kwijt, ik verheug me gewoon nu al op een volgend boek van van der Bijl!

“Die dag was de dag geweest waarop alles nog normaal was geweest en een mooie toekomst voor hen in het verschiet had gelegen. Totdat de nacht zijn intrede had gedaan en een onherstelbare schade had aangericht…”

Conclusie:

Schrijfstijl: 4.5

Plot: 4.5

Psychologie: 4.5

Spanning: 4

Originaliteit: 4

Leesplezier: 5

Vier en halve sterren voor Nachtschade.

Karin Meinen.