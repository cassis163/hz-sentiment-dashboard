Doodsangst (Mortal Fear) verscheen in 1997 en ik heb het boek sindsdien al drie keer gelezen. Persoonlijk heb ik geen ervaring met chatten op het Internet, laat staan met porno-sites, maar ik kan me helemaal voorstellen waarom Greg Iles dit onderwerp heeft gekozen. Vijf jaar geleden was het Internet nog niet zulk gemeengoed als het nu is, nu zelfs vierjarige kleuters hun eigen site kunnen ontwerpen. Het is dan ook vrij bijzonder dat Harper Cole, de hoofdpersoon van dit boek, ´s nachts Sysop is voor ´Eros´, een porno-site waar mensen hun fantasieën kunnen uitleven. Wat het verhaal een beetje gedateerd maakt is het feit dat het een site is zonder beelden. Eigenlijk kan er alleen gechat worden. Later in het verhaal wordt er voorzichtig geëxperimenteerd met plaatjes. Denk nu niet dat dit het verhaal minder spannend of interessant maakt. Integendeel! Als Harper Cole er achter komt dat verscheidene klanten van Eros vermoord zijn, en hij daar vervolgens zelf de schuld van krijgt, kan hij niet anders dan zijn onschuld bewijzen door dieper in Eros te duiken dan hij zelfs als Sysop gewend was.

Voeg daarbij dat het dagelijks leven van Harper Cole, met zijn mooie hardwerkende vrouw, zijn overheersende schoonouders en niet te vergeten zijn wereldberoemde schoonzus, ook niet over rozen gaat, en je begrijp dat Greg Iles alles uit de kast heeft getrokken.

Spannend, spannend, spannend tot op de laatste pagina! Een boek dat je niet meer loslaat.