Nadat ik Hitte van Lis Lucassen had gelezen en erachter kwam dat er nog een boek over Stef zou verschijnen, was ik een beetje huiverig. Ik was zo enthousiast over het eerste boek dat ik bang was dat het tweede me wellicht tegen zou vallen.

Niets was minder waar. Het verhaal begon direct, je werd er meteen in gezogen en dat was fantastisch. In het begin komen de personages wat langzaam op gang, voornamelijk Stef met zijn verleden, bij Liv weet je juist al veel over haar en wat ze precies komt doen. Gaande het verhaal ontwikkelen de twee zich erg sterk, vooral Stef maakt een grote ontwikkeling door wat betreft zijn verleden wat ook gevolgen heeft voor zijn toekomst.

Er wordt gebruik gemaakt van een dubbel perspectief, dus er wordt zowel vanuit Liv als vanuit Stef verteld. Dit geeft het verhaal meer spanning en vaart. De perspectieven wisselen elkaar niet gestaag af, waardoor het spannend is bij wie je na een hoofdstuk weer verder gaat lezen. Een ander onderdeel dat daarbij een rol speelt is het feit dat de hoofdstukken erg kort zijn. Dit bevordert het lezen heel erg, maar zorgt er wel voor dat je er heel snel doorheen bent! Een heerlijk boek dus.

Het boek is niet dik, waardoor men misschien kan denken dat het een oppervlakkig verhaal is. Dit is totaal niet zo. Ik denk dat ieder persoon minimaal één of twee diepgaande betekenissen uit dit verhaal kan halen. Dit verschilt per persoon welke boodschap die eruit haalt, want het verhaal zit er vol mee. Lis Lucassen heeft gebruik gemaakt van flashbacks naar de kindertijd van Stef en Liv. En dit heeft ze op een wonderbaarlijke manier neer weten te zetten. Wat mijn vooral raakte en wat ik nooit zal vergeten is deze zin: 'Als alle grote mensen logen, waarom zouden kinderen dat dan niet doen?'
Niet alleen heerlijk, maar ook eerlijk dus.

Ik raad dit boek zeker aan om te lezen. Er komen heel veel verschillende onderwerpen aanbod, zoals liefde, schaamte, respect en vriendschap. Het verhaal verdient zeker vier sterren!