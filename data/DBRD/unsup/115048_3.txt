In Droog groeien we met het straatjong Antonie op in de jaren twintig in Amsterdam. Hij vult zijn tijd voornamelijk met illegale bokswedstrijden. Dan ontmoet hij Helena. Ze worden verliefd, maar het lijkt een onmogelijke liefde te worden door de totaal verschillende milieu's. Helena legt haar inspanningen in de voorbereidingen voor de Olympische Spelen, terwijl Antonie in de onderwereld terecht komt.

Afwisselend lezen we over de gewelddadige onderwereld en de wat saaie politieke achtergrond van de droogleggingswet en de Olympische Spelen. Hoewel er in de politieke wereld ook het een en ander schort, is het contrast tussen de werelden toch groot. Te groot, want het lijkt er soms op alsof de stukken door verschillende auteurs geschreven zijn. Details worden niet gevreesd en terwijl deze in de passages van de onderwereld juist een belevenis vormen, zijn ze in de politieke stukken te veel aanwezig en wordt het wat saai. De vaart die ontstaat met het geweld wordt teruggehaald wanneer de drooglegging besproken wordt. Dit is jammer, want het werkt als een stoorzender en legt de nadruk op de verschillende verhaallijnen. Gelukkig worden de twee werelden op de juiste momenten afgewisseld en worden ze uiteindelijk tot een mooi geheel samen geschoven.

De stukken die beschreven zijn vanuit de onderwereld verdienen een alinea voor zichzelf. Deze zijn namelijk heel grafisch geschreven en laten een duidelijk beeld achter op je netvlies. Als je hier gevoelig voor bent, is het wellicht aan te raden het boek over te slaan. Details zijn er namelijk in overvloede en zo zijn we meerdere male getuigen van lugubere martelingen. Hoewel ik veel thrillers lees en niet zo snel gechoqueerd ben, hebben deze passages een onuitwisbare indruk bij me achtergelaten. Ik heb me werkelijk afgevraagd wat de reden van Van Oirschot was om zo gedetailleerd op martelingen in te gaan.

Droog is geen slecht boek, maar het is te veel van alles. En dat alles heeft weer net te weinig. Wat meer focus op het geheel had een betere balans gegeven en wellicht ook meer lezers aangetrokken. Het is lastig om dit boek in een bepaalde categorie te classificeren, omdat het teveel bevat.