De hoofdpersoon in ‘Liefde met gebruiksaanwijzing’ is de tweeëndertigjarige Robin. Robin werkt als freelance tekstschrijver en heeft een leuk appartement. Robin is in het verleden een paar keer stevig gekwetst door mannen en heeft zichzelf sindsdien beloofd niet meer verliefd te worden en niet meer in een relatie te stappen.

“Waar ben ik in godsnaam aan begonnen? Een samenwerkingsproject aangaan met een man die ik zo vreselijk aantrekkelijk vind, dat is vragen om moeilijkheden. En dat zou mij niet meer gebeuren, dat heb ik met mezelf afgesproken.”

Einde verhaal zou je denken…..maar dat is natuurlijk niet het geval. Robin komt de aantrekkelijke Max tegen en zij karakteriseert hem onmiddellijk als flamboyante vrouwenversierder. Ze doet dus haar uiterste best om Max ver van zich vandaan te houden. De charmante fotograaf denkt daar echter heel anders over…

Zichzelf een rad voor ogen draaiend, laat Robin Max toch dichterbij komen en maakt zichzelf wijs dat hun relatie er een is van ‘friends with benefits’… De gebruiksaanwijzing voor dergelijke relaties is echter nog niet geschreven, maar Robin is er wel naarstig naar op zoek.

“Wachtend tot de bewaker terugkomt, kijkt Max in zijn telefoon. Nu is hij mijn collega. Vannacht was hij mijn minnaar. Beide rollen passen hem uitstekend.”

Een fijne feelgoodroman die meer in zich herbergt dan de doorsnee liefdesroman. Zo loopt bijvoorbeeld ook de vriendschap van Rob met de egoïstische Alix door het verhaal en leert Robin Sveta kennen, een jonge Russische die in Nederland is komen wonen toen ze de liefde achterna ging.

In een feelgoodroman spelen emoties vanzelfsprekend een grote rol. Van Wijnen is in staat deze emoties fijnzinnig te verwoorden.

“De man die op het bed zit, is mijn Max niet. Het is iemand anders. Een triest, in zichzelf gekeerd, verloren iemand. Die ondeugende blik, de glinstering in zijn ogen, de charme waarop ik verliefd ben geworden – alles is weg. Hij is bijna onherkenbaar. Het breekt mijn hart.”

‘Liefde met gebruiksaanwijzing’ gaat over de liefde en hoe je je daar aan overgeeft, over vriendschappen, over kwetsbaar durven zijn en over afrekenen met het verleden. Van Wijnen kneedt al deze thema’s moeiteloos tot een uiterst fijne feelgood.
Daarnaast beschikt de auteur over een plezierige, warme schrijfstijl die echter ook een vleugje humor in zich herbergt.

Kortom, zéker tegen de liefhebbers van het genre zeg ik … lezen!

Over de auteur
Aline van Wijnen won de schrijfwedstrijd van uitgeverij Zomer & Keuning en het tijdschrift Vriendin. De jury prees haar om de boeiende verhaallijn, humor en levensechte personages. Naast het schrijven werkt Aline als administratief medewerker bij een bedrijf in luxeartikelen.

Uitvoering
Uitgever Zomer en Keuning
ISBN 9789401910514
Paperback, 256 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/