De Londense C.F. Iggulden (pseudoniem voor Conn Iggulden) is vooral bekend vanwege zijn boeken in het genre historische fictie en enkele kinderboeken. Iggulden maakte zijn fantasydebuut met het eerste deel van de trilogie ‘Empire of Salt’ Darien.
In de stad Darien heersen twaalf verschillende families en hun eigen soldaten. Iets wat de bevolking neemt zoals het is, omdat ze geen andere keuze hebben. Maar verschillende partijen zijn van mening dat het de hoogste tijd is voor verandering.
“Darien was just a hard place and there was always a price to be paid.”
Jager Elias Post vangt ieder dier en lijkt onschendbaar. Wanneer zijn zoontje overlijdt aan de pest en zijn vrouw en dochters ziek zijn, offert hij zichzelf op om zijn gezin te redden. Hij sluit zich aan bij de ‘immortals’ van generaal Justan. Die geeft hem de opdracht de koning te vermoorden. Daw Threefold komt de bijzondere Nancy tegen. Rondom haar lijkt alle magie te verdwijnen, maar zelf heeft ze niets in de gaten. Na het bestelen van de tombes in de woestijn, is Nancy vastbesloten haar vader te wreken en de koning te doden. De oude Telius is de leider van een bende straatjongeren wanneer hij Arthur tegenkomt. Arthur blijkt een bijzondere jongen, die een man doodt om het leven van Telius te redden. Hij blijkt een onsterfelijke ‘golem’ te zijn, die om zijn meester te redden, genoodzaakt is in dienst te komen van de jonge koning.
De magische elementen die we terug zien bij Elias, Nancy en Arthur zijn niet direct bijzonder, maar missen door hun beeldende beschrijving hun uitwerking op de lezer niet. Gedurende het verhaal leren niet alleen de personages maar ook de lezer hun krachten steeds beter kennen.
Drie bijzondere verhaallijnen vol verschillende personages die langzaam nader bij elkaar komen. De vele personages zijn bijzonder goed beschreven, waardoor je het gevoel hebt dat je ze ook echt leert kennen. Ze zijn elk gedreven door hun eigen ervaringen, gedachten en hun huidige situatie. Hun werelden worden op een gedetailleerde manier beschreven. Waarbij zeker Igguldens ervaring met het schrijven van historische fictie naar voren komt. De grote vraag gedurende het gehele verhaal is hoe de lijnen samenkomen en of een van hen er uiteindelijk in slaagt de koning te vermoorden. En als ze er in slagen, wat zal er dan gebeuren?
Het verhaal wordt richting het einde verrijkt met nieuwe personages en nieuwe verhaallijnen, die een veelbelovend beeld schetsen voor het volgende boek. Dit zorgt ervoor dat het inleidende element in het eerste deel van het boek precies goed is. Iets waar het bij fantasyboeken nog wel eens aan ontbreekt. We maken pas kennis met personages en hun werelden op het moment dat deze ook daadwerkelijk een rol krijgen binnen het verhaal.
Darien is een vlot lezend fantasyverhaal, dat dankzij de historische verhaallijnen een compleet beeld neerzet van de wereld waarin je terecht komt en zijn personages zonder dat het verhaal te langdradig wordt of aan actie of avontuur mist.