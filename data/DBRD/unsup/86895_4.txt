Giuseppe Catozzella vertelt in De geur van de vrijheid het verhaal van Samia Yusuf Omar, een meisje uit Somalië. Samia heeft maar één droom: de Olympische Spelen van 2012 in Londen winnen. Ze besluit dan ook alles op alles te zetten om deze droom werkelijkheid te maken. Catozzella schrijft een aangrijpend verhaal, gebaseerd op het waargebeurde verhaal van Samia.

"En zo vond ik al lezend terug wat ik van binnen niet meer had. Leven. Herinneringen. Liefde. Beloftes. Moed. Hoop." Deze laatste zes woorden vatten de roman van Catozzella perfect samen. Samia is een vechter die nooit opgeeft en alles op alles zet om haar droom na te jagen. Alle tegenslagen die ze te verduren krijgt als gevolg van de oorlog in Somalië maken haar alleen maar nóg strijdlustiger. Haar wraak zal bestaan uit het verslaan van haar angsten en de overwinningen die ze in komende hardloopwedstrijden als vrije vrouw zal behalen, dat is alles waar ze zich nog aan vast kan klampen.

Catozzella geeft de lezer een inkijkje in het leven van een meisje vol grootse dromen in oorlogsgebied. De vrijheid is keer op keer het streven. "We waren nog heel verdwaasd. En uitgehongerd. / Nee, we waren nog heel. / Ik was vrij. / Als de lucht, vrij als de golven van de zee." Het verhaal van Samia raakt de lezer en is er één dat je niet snel los zal laten. De moed en de hoop die Samia, ondanks alles, steeds opnieuw opbrengt om haar doel te bereiken is bijna onvoorstelbaar. De kleine atlete kent geen angst, alleen maar de beloftes die ze haar vader en familie en vrienden maakte toen ze begon met hardlopen; een Olympische overwinning.

Giuseppe Catozzella heeft een prettige schrijfstijl die op simpele wijze een verhaal vertelt. Meer heeft dit verhaal van Samia ook niet nodig. Mooie woorden en ingewikkelde zinsconstructies zouden alleen maar in vreemd contrast staan met het oprechte en dappere verhaal van het meisje dat de Tocht van Somalië naar Europa onderneemt om haar droom na te jagen. De oprechtheid die uit dit verhaal spreekt wordt juist versterkt door de manier waarop Catozzella het heeft opgeschreven. Het lijkt alsof we zelf met de jonge Samia meereizen en haar gedachten kunnen lezen, wat de indringendheid van dit verhaal alleen maar groter maakt.

Dromen en vrijheid zijn noodzakelijk om iets te kunnen bereiken in dit leven. De geur van vrijheid benadrukt dit. Wanneer iemand zijn dromen en de hoop opgeeft is het afgelopen. Daarom moet iedereen streven naar vrijheid, onafhankelijkheid en net als Samia alle mogelijke kansen aangrijpen om zijn hartenwens te vervullen. Zelfs al lijkt dit soms vanaf het begin af aan gedoemd te mislukken.