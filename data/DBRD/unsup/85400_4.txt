Na de Young Adults Simon vs. over Simon die uit de kast komt en De voordelen… waarin diversiteit ook een grote rol speelt, is er nu dit verhaal over de biseksuele Leah die in het geheim verliefd is op een heteroseksuele vriendin. Daarnaast lijkt haar vriendengroep ook nog eens uit elkaar te gaan vallen wanneer ze allemaal naar verschillende universiteiten gaan na dit schooljaar. Een verwarrende periode voor haar…
En: met wie moet ze naar het eindbal gaan??

Er zitten veel personages en dus namen in dit boek en daar moest ik even aan wennen (het was ook lang geleden dat ik Simon vs. las, waarvan dit een soort vervolg is). Maar eenmaal in het verhaal kon ik dan ook niet meer stoppen met lezen! Dit verhaal over tieners, vriendschap en diversiteit (geaardheid, huidskleur, lichaamsbouw) is vrolijk, hartverwarmend en zit vol humor. Ik ben zelf helemaal verliefd geworden op Leah en Abby! Wat een fijne personages! Weer een prachtboek van Becky Albertalli dus.