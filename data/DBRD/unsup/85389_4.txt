Toen ik in eerste instantie deze titel onder ogen kreeg dacht ik: niet weer een nieuw dieetboek alstublieft, want een dieet volgen is niets voor mij. En bij nadere bestudering bleek dit inderdaad niet het geval dus nam ik het boek graag in ontvangst van de uitgever ter recensie.

Marjolijn neemt ons aan de hand op zoek naar hét ideale recept om zich beter, slanker en sterker te voelen. Via een korte proloog waarin ze uitlegt over het hoe en waarom zet Marjolijn in 30 hoofdstukken haar belevingen uiteen. Dit doet ze open en eerlijk naar mijn idee. Ze schrijft over haar hoogtepunten maar ook schuwt ze niet om haar dieptepunten te delen. Een afsluitend epiloog maakt het boek compleet.

Marjolijn heeft een vlotte pen, het boek is geen droge kost maar leest gemakkelijk weg door de fijne schrijfstijl die humoristisch is maar op zijn tijd soms ook confronterend kan zijn (voor mij dan toch af en toe).

In alle hoofdstukken komen wel verwijzingen aan bod, die door gebruik van icoontjes verwijzen naar een bepaald boek/tijdschrift, naar feitjes en adressen op het wereld-wijde-web. Dat vond ik een fijne toevoeging.

De cover met de dames van klei ziet er grappig uit en nodigt uit om het boek in ieder geval op te pakken.

Uiteindelijk kan ik wel zeggen dat dit boek mij verrast heeft maar ook bevestiging heeft gegeven over de zin en onzin omtrent bepaalde dieetrages, detoxen en duursporten. Sommige dingen die aan bod kwamen kende ik niet eens maar van de meeste heb ik wel gehoord.

Zoals eerder gezegd is diëten niet iets wat bij mij past vanwege alle regeltjes die bij elk dieet horen, detoxen eigenlijk ook niet en hardlopen heb ik nog nooit leuk gevonden en zal ik waarschijnlijk ook nooit leuk gaan vinden. Voor mezelf ga ik me dan maar richten op gezond verstand, matigen, iets meer bewegen en vooral accepteren dat het nu eenmaal zo is en zorgen dat ik geen maat groter hoef te kopen ;-)

En vooral niet vergeten jezelf af en toe een geluksmaaltje te gunnen!

Deze recensie verscheen als origineel op mijn boekenblog.