Tijdens de avond bij AW Bruna ontmoette ik Gregg Hurwitz waar hij enthousiast vertelde over ‘Orphan X’. Het duurde even voordat ik er aan kon beginnen, maar ik wist dat ik dit goed zou vinden. Op de voorkant wordt namelijk gesproken over een combinatie van Jack Reacher en Jason Bourne, dat klonk al veelbelovend.

Je kunt in ‘Orphan X’ goed merken dat Gregg Hurwitz ervaring heeft met schrijven voor film. De actiescenes zijn bijna filmisch geschreven en kunnen heel goed verfilmd worden. Ik zag de complete film al voor me tijdens het lezen en kan echt niet wachten. Bekend is al dat Bradley Cooper Evan Smoak gaat spelen.

Evan Smoak is geen held, want hij is genadeloos en opgeleid tot een moordenaar. Toch komen er wat scheurtjes in zijn stoere voorkomen en dat zorgt ervoor dat hij ook menselijk overkomt. Daarnaast is zijn levensgeschiedenis heel goed uitgewerkt en kent Gregg zijn hoofdpersoon duidelijk heel goed. De plot is echt onverwacht en zag ik niet aankomen.

Het enige nadeel? Dat het een open einde is en dat we tot 2017 moeten wachten op het vervolg.

Ben je gek op actiethrillers zoals Jason Bourne? Dan is ‘Orphan X’ echt wat voor jou. Een filmisch geschreven boek vol met keiharde actie én wat menselijkheid.