In Layers volgen we Dorian, die op straat leeft omdat hij is weggelopen van huis. Op een dag wordt hij wakker naast een dode zwerver en hij kan zich niet herinneren wat er is gebeurd. Heeft hij er iets mee te maken? Als de kans voordoet om te vluchten doet hij dit en hij komt terecht in een grote villa met andere jongeren. Dorian krijgt hier eten, kleding en onderdak. Het enige wat er van hem wordt gevraagd is dat hij gaat flyeren voor het goede doel. Er zitten een aantal regels aan het flyeren en als na een aantal incidenten blijkt dat Dorian zich daar heel goed aan houdt, krijgt hij een andere, belangrijkere taak van de man waarvan de villa is. Het is een ietwat vreemde taak en de eerste keren gaat het goed, maar als het één keer uitloopt op een fiasco weet Dorian niet wat hem overkomt en is hij zijn leven niet zeker meer.

De kaft van het boek is erg opvallend en past goed bij het boek. Hij is namelijk opgedeeld in lagen. Je kan de kaft een aantal keer uitvouwen en je komt elke keer iets nieuws te weten over de schrijfster of het boek. Helemaal aan de binnenkant staat ‘de waarheid is complex’, nou dat kan je wel zeggen aan het einde van dit boek. De kleur van het boek is een beetje blauw/groen, een kleur die je niet vaak ziet. Door deze uiterlijke kenmerken is het een boek dat ik zeker op zou pakken in de boekenwinkel.

De titel van het boek past echt heel goed bij het verhaal. Op meerdere manieren is de titel toepasbaar, dus een diepe buiging hiervoor.

Het boek is geschreven vanuit het perspectief van Dorian. We volgen Dorian vanaf een moment vlak voor hij wakker wordt naast een dode zwerver. Ook als lezer weet je niet wat er precies is gebeurd, maar de bewijzen wijzen wel naar één kant. Het lijkt verstandig dat hij vlucht en in de villa blijkt dit ook wel zo te zijn: eten, kleren en onderdak. Het goede van dit boek is dat je alleen weet wat Dorian weet. Daardoor blijf je je lang dingen afvragen, omdat Dorian hier eerst zelf nog achter moet komen. Je ziet dingen die er niet zijn, je vertrouwt mensen die misschien wel niet te vertrouwen zijn. Goed geschreven en tot de laatste bladzijde wordt je beetgenomen.

Een minpuntje van het boek is soms het handelen van Dorian. Hij heeft al snel twijfels en vragen over bepaalde zaken, maar doet hier verder vrij weinig mee. Ook op een later moment, waarop alles eigenlijk al fout gaat bij Dorian, blijft hij lang naïef en soms een beetje dommig. Dit vind ik jammer want hij wordt wel neergezet als een slimme, nadenkende jongen. Daarnaast wordt hij al snel verliefd op een meisje in de villa, dit is wederzijds, en als snel zijn ze onafscheidelijk en riskeert Dorian zelfs zijn leven voor haar. Heel mooi natuurlijk, maar misschien een beetje te snel?

Van tevoren verwachtte ik een spannend en mysterieus boek en mijn verwachtingen zijn uitgekomen. Het verhaal zet je meerdere keren op het verkeerde been en er zitten verschillende plottwisten in die ik niet aan zag komen. Spannend is het ook, maar wel op een Young Adult manier. Het is geen bloedstollende thriller, maar er ligt gewoon een lekkere spanning in het boek.

Poznanski heeft een prettige schrijfstijl. Makkelijke en goed leesbare zinnen die ervoor zorgen dat het verhaal lekker wegleest. Wel was het zo dat het einde voor mij vrij snel ging. Je bent best wel lang bezig tot de ontknoping en als die er dan is, is het boek ook zo uit. Het heeft mij niet zozeer gestoord, maar ik vind dat toch jammer als het slot dan niet helemaal in verhouding staat tot de rest van het verhaal.

Uiteindelijk geef ik het boek vier sterren. Het is een mysterieuze en spannende Young Adult met een aantal wendingen die ik niet aan zag komen. Geschreven vanuit het perspectief van één persoon, waardoor je niet alle details kent en daardoor vaak op het verkeerde been wordt gezet. Jammer alleen dat het einde uiteindelijk zo snel voorbij was. Zeker lezen!