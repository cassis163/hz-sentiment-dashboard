De boekbeschrijving is veelbelovend, de tekst op de voorkant van het boek idem: "Zenuwslopende spanning langs de grenzen van de menselijke geest." De setting wekt eveneens verwachtingen: Franse Pyreneeën en een gesloten psychiatrische inrichting. Valt dat even tegen ... De boekbeschrijving vermeldt onjuist dat commandant Servaz de hulp van de jonge psycholoog Diane Berg inroept; dat is geenszins aan de orde.
'Een kille rilling' steekt niet boven de gemiddelde thriller uit. Het is een omvangrijk boek, maar het verhaal had in minder pagina's verteld kunnen worden.
De psychiatrische inrichting is een bijzonder element, maar levert nauwelijks toegevoegde waarde op behalve een opsomming van de misdrijven van de clienten in Unit A. De verblijfplaats van 'verdachte' Hirtmann zou ook elders kunnen zijn. Ook bijzonder is de moord op een paard, geen gangbaar slachtoffer in thrillers. 'Echte' moorden volgen ook nog. De plot is niet heel verrassend, het aantal opties is gering, dus het aantal verdachten ook. Bernard Minier slaat dan nog even een zijweg in, als afleidingsmanoeuvre, en opeens is er de afronding.

582 pagina's is een beetje veel voor een doorsneethriller die tekortschiet in uitdieping en waarin de karakters tamelijk vlak blijven. Wellicht duikt Minier in het volgende deel, 'Huivering' dieper in de materie en in de personages. De cliffhangers nodigen in elk geval uit tot verderlezen over Martin Servaz en de zijnen.
Het voortdurend wisselen van gebruik van voor- en achternamen, dan weer Martin, dan weer Servaz, en dat geldt eveneens voor andere personages, is vervelend. Het veelvuldig voorkomen van fouten in de tekst is behoorlijk irritant en gaat ten koste van het leesplezier. 'Kauwgom knauwen', 'daarna gaat het verhoord verder', 'hij zou hij regelen', 'dat ik je dit moest vertelen', om enkele voorbeelden te noemen. Puur slordig, lezers verdienen beter redactiewerk.

En dan een metafoor die in het geheel niet op zijn plaats lijkt in 'Een kille rilling', óf hij gaat mij boven de pet: "Martial Confiant wierp Servaz een blik toe van een talibanstrijder die toevallig een pornoster tegenkomt." ??? Ik zou wel willen weten of de taliban en de pornoster ook in de originele Franse tekst voorkomen, of dat de vertaler dit ervan gemaakt heeft. Er staan meer rariteiten in het boek, maar deze is de ergste.

[spanning 3, plot 3, schrijfstijl 4, leesplezier 3, originaliteit 3, psychologie 3]