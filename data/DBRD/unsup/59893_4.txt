Olive Martin brengt haar dagen door in de gevangenis nadat zij is veroordeeld voor de gruwelijke moord op haar moeder Gwen en haar zus Amber. Olive is veroordeeld op grond van een gedetailleerde bekentenis en het feit dat zij werd aangetroffen op de plaats delict bedekt met bloed van de slachtoffers.
Roselind (Roz) Leigh, schrijfster en journaliste krijgt tegen wil en dank de opdracht om een boek over de zaak Olive Martin te schrijven en brengt met de nodige tegenzin een bezoek aan haar. De vrouw roept bij Roz de nodige weerzin op en dat vooral vanwege haar wanstaltige figuur. Maar nadat zij zich een beetje in de zaak heeft verdiept, ontstaat er een zekere fascinatie en later zelfs het besef dat Olive Martin de moorden niet gepleegd heeft en onschuldig veroordeeld is. Roz gaat op onderzoek uit. Tijdens het onderzoek ontmoet zij Hal Hawksley, die ten tijde van de moorden de politierechercheur was die Olive Martin arresteerde.
De Beeldhouwster is geschreven in het jaar 1993 en is de tweede misdaadroman van Minette Walters na het veel geprezen boek het IJshuis. Voor De Beeldhouwster ontving zij in 1994 de Edgar Allan Poe Award en de Macavity Award.
De centrale vraag in het boek is niet wie het gedaan heeft maar vooral waarom deze moorden hebben plaatsgevonden. Beantwoording van de vraag leidt onvermijdelijk tot de moordenaar. De zoektocht van Roz voert langs een bonte rij van personen die in een rol hebben gespeeld in het leven van de familie Martin of, meer intiem, in het persoonlijke leven van Olive. Minette Walters brengt deze personages op een geloofwaardige manier tot leven. En al deze personages hebben een mening over Olive en haar slachtoffers, meningen die vaak vanuit persoonlijke belangen van deze mensen tegenstrijdig zijn.
Het verhaal boeit van begin tot einde. Minette Walters schrijft overtuigend en verweeft gebeurtenissen uit verleden en heden knap in elkaar tot aan de verrassende ontknoping. Het pakt toch anders uit dan je zou hebben verwacht. Er zit al een zekere hoeveelheid maatschappijkritiek in het verhaal maar nog niet zo overvloedig als in de latere boeken van Minette Walters. In recente boeken van haar speelt maatschappijkritiek een wezenlijk rol in het verhaal en dat onderscheidt Minette Walters van andere auteurs.
De Beeldhouwster is een boek dat nog lang nadat het is gesloten stof geeft tot nadenken. En dat is op zich al een grote verdienste. Van het boek is een goede film voor televisie gemaakt met Pauline Quirke in een overtuigende rol van Olive Martin.