Midden in de nacht lopen een aantal mannen door een bos. Ze hebben iemand die ze van vroeger kennen ontvoerd. Ooit zijn ze als jongens beschuldigd van de moord op een jeugdvriendinnetje. Daarna is het met hen nooit meer helemaal goed gekomen. Het is nu tijd om zelf uit te zoeken wat er toen is gebeurd, vinden ze. Zo makkelijk is dat echter niet. In Savelsbos, het debuut van Dennis Rijnvis, raak je niet alleen verzeild in het labyrint van de mergelgrotten van het Savelsbos, maar ook in het net zo gevaarlijke labyrint van de herinneringen. Een psychologische thriller van hoog niveau, verteld door een onbetrouwbare verteller.
Daniël en zijn vrienden speelden vroeger veel in het Savelsbos en hadden een hut gebouwd in de mergelgrotten. Eigenlijk mochten ze daar niet komen, te gevaarlijk. Er verdwaalden regelmatig mensen, die niet altijd werden teruggevonden. Daniël is een meeloper, een onzekere jongen, en verliefd op Juul. Op zekere dag komt Juul niet thuis, sterker nog, ze is en blijft spoorloos verdwenen. Volgens de politie lopen een aantal sporen naar Daniël en zijn vrienden. De rechtszaak loopt min of meer met een sisser af, maar de jongens zijn door de gemeenschap onvoorwaardelijk schuldig bevonden.
De jeugdherinneringen van Daniël worden afgewisseld met de gebeurtenissen in het heden. Slechts een van de jongens heeft zijn draai in het leven kunnen vinden. De andere lijden onder de achterdocht en de veroordeling door de buitenwereld. Ze besluiten tien jaar na Juuls verdwijning de zaak zelf uit te zoeken. Dit blijkt al snel makkelijker gezegd dan gedaan. Want wie verteld de waarheid, en zijn je eigen herinneringen wel altijd betrouwbaar?
Dennis Rijnvis heeft een knappe psychologische thriller geschreven. Uiteindelijk draait het verhaal om zes personages in een ruimte, zoals in 'Reservoir Dogs'. De interactie tussen de personages is zeer geloofwaardig. Het is knap hoe hij zijn personages ontwikkelt en de spanning steeds verder opbouwt. De herinneringen uit het verleden doorbreken de spanning en komen zeker ten goede aan de structuur van het boek. De flashbacks verklaren regelmatig de gebeurtenissen in het heden. Rijnvis houdt het verhaal klein. Het speelt zich af in een kleine gemeenschap, in een kleine ruimte met een klein aantal personages, maar de impact van het verhaal is des te groter. Spannend tot en met de laatste zin.