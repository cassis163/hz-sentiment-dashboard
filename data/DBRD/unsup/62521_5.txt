Wat een onwaarschijnlijk spannend avontuur. Een mix die inderdaad doet denken aan Cussler en Clancy (Library Journal), maar dan op z'n Brown's. Ik heb Deception Point (ik kon niet langer op de vertaling wachten) tijdens de kerstdagen gelezen en had grote moeite dit meeslepende avontuur ter zijde te leggen, om mijn aandacht op de feestelijkheden te richten. Ik begrijp niet dat gezien de recente "Brown-hype" ,de nederlandse vertaling zo lang op zich heeft laten wachten. In Deception Point weet Dan Brown met Rachel Sexton en Michael Tolland wederom twee avontuurlijke hoofdpersonen met een voelbaar onderliggende, romantische lading naar voren te schuiven, zonder op enig moment zoetsappig te worden. De "Brown-manier-van-schrijven" leidt je in een hoog tempo van de ene bladzijde naar de volgende; waarbij hij gebruikmakend van zijn "fictie- en feitstijl" je als een gids door het amerikaanse "intelligence" wereldje voert. Misschien niet de meest mysterieuze Dan Brown, maar naar mijn mening wel de avontuurlijkste.