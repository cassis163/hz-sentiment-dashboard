Na het wat tegenvallende derde deel in de serie over Tony Hill en Carol Jordan is dit het vierde deel met de vertrouwde McDermid-kwaliteit. Wat een rijk boek is dit. Het deed me denken aan iemand die een stel borden draaiend moet houden op stokjes. Want wat gebeurt er veel in dit boek. Niet alleen volgen we twee verschillende moordzaken op de voet, maar krijgen we ook nog een realistisch portret van allerlei personages en hun verwikkelingen. Zo heb je de agent die in een scheiding ligt omdat hij nooit thuis is, Carol die op haar eigen manier de verkrachting verwerkt (uit deel 3), de agente die nog niet uit de kast is, de agent die ambitieus zijn collega's bespioneert... Wat het vooral zo mooi maakt, is dat er geen eenvoudige, pasklare oplossingen geboden worden die het zo goed doen in een roman. De verwikkelingen gaan soms een kant op die je niet verwacht en alhoewel er soms niet te diep op wordt ingegaan, schenkt McDermid toch aan alle verwikkelingen genoeg aandacht (genoeg om de bordjes draaiend te houden).