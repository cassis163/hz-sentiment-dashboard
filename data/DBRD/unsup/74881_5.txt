In Wees Onzichtbaar beschrijft Murat Isik de jeugd en ontwikkeling van een jonge Turkse jongen, Metin.
De jongen is op vijf jarige leeftijd vanuit Duitsland naar Nederland gekomen, om dat zijn vader in Duitsland werd afgewezen voor politiek asiel.
In Amsterdam vindt de vader woonruimte in de Bijlmer, waar later ook zijn vrouw en kinderen zich bij hem voegen.
De eerste kennismaking met de Bijlmer maakt grote indruk op het jongetje Metin, de verlichte flats ziet hij bijvoorbeeld als ruimteschepen en de flat vindt hij mooi en groot..
Op de lagere school heeft hij eerst wat moeite met de taal vanwege een taal achterstand maar later gaat dat een stuk beter, zeker na complimenten die hij van de meester krijgt.
Hij krijgt het advies naar de MAVO te gaan, maar daar neemt zijn vader geen genoegen mee, hij wil dat Metin naar het VWO gaat en dat gebeurt uiteindelijk ook.
Het VWO is een school die niet in de Bijlmer staat, daar is hij een buitenbeentje en wordt hij gepest en uitgescholden, onder andere voor schoonmaker.
Thuis heeft Metin het ook niet gemakkelijk, zijn vader is erg dominant en tiranniseert het hele gezin. Werken doet hij niet, hij heeft een uitkering geregeld , overdag leest hij boeken over het communisme en 's avonds zit hij in de kroeg en praat met vrienden over de politiek en drinkt daarbij erg veel, waardoor er van de uitkering niet veel overblijft en de moeder van Metin nauwelijks huishoudgeld krijgt.
Metin, zijn moeder en zijn zusje zijn bang voor de vader en gedragen zich zo, dat ze onzichtbaar zijn voor hem, in de hoop dat hij hen dan met rust zal laten.
Dat leren onzichtbaar te zijn past Metin ook toe op het VWO, in de hoop dat hij dan niet opvalt bij de pesters en ze hem met rust zullen laten.
Later op het VWO gaat het beter, wanneer Kaja zijn vriend wil zijn en voor hem op komt.

Wees Onzichtbaar is een echte ontwikkelingsroman, die in dit genre een eigen plaats inneemt. Het gaat hier om de ontwikkeling en integratie van een Turkse jongen, waardoor je de problemen die zich hierbij voor kunnen doen als het ware van binnenuit beleeft.
De moeder van Metin ontworstelt zich uiteindelijk aan de vader en gaat weg, samen met Metin en zijn zusje.
Mede daardoor ontwikkelen ze zich als persoon.

Murat Isik hanteert een mooie, duidelijke en aansprekende schrijfstijl.
Als lezer is het daardoor heel goed mogelijk de ontwikkeling van met name Metin te volgen en te begrijpen.
De niet te lange hoofdstukken nodigen elke keer weer uit tot verder lezen, waardoor de dikte van het boek geen enkel probleem vormt.
Het leven in de Bijlmer, ooit gebouwd als een voorbeeld wijk, met de verschillende nationaliteiten en uiteindelijk de verpaupering, wordt goed en uitgebreid beschreven.
Ook de tijdgeest van de tachtiger jaren komt goed naar voren, door middel van bijvoorbeeld het benoemen van de Commodore , de Nintendo Super Mario en de Bijlmerramp.
Wees Onzichtbaar is een erg mooi boek en verdient een duidelijke eigen plaats binnen het genre ontwikkelingsroman.