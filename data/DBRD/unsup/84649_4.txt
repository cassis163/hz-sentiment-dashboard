Denis Thériault (1959) is een Canadese auteur en scenarist en woont tegenwoordig in Montréal. Zijn eerste roman verscheen in 2001 en won dat jaar de Prix Anne-Hébert en de Prix Quebec-France. Daarop volgden nog een aantal romans, waarvan er in 2016 een naar het Nederlands vertaald werd door Gertrud Maes en Martine Woudt bij Meulenhoff: De eenzame postbode.

Postbode Bilodo maakt stiekem sommige enveloppen open om de briefwisselingen van zijn buurtgenoten te lezen en op die manier zijn eigen eenzame en eentonige leven te kunnen vergeten. Wanneer een van zijn buurtgenoten omkomt bij een tragisch ongeluk besluit Bilodo de briefwisseling met de Guadeloupse Ségolène zelf voort te zetten, met alle gevolgen van dien.

De briefwisseling bestaat eigenlijk enkel uit het uitwisselen van haiku’s, een Japanse poëzievorm waar de lezer van De eenzame postbode van alles over leert. In dat opzicht lijkt de roman een omlijsting van een bundeling haiku’s en tegelijk een kennismaking met het genre die tot meer begrip en wellicht ook waardering bij de lezer zal leiden. Maar het verhaal is meer dan alleen een omlijsting. De Japanse cultuur en het Japanse gedachtegoed komen in veel verschillende vormen terug in de roman van Thériault en met de bijna absurde maar niet ongeloofwaardige wending aan het slot doet het verhaal zelfs een beetje denken aan het werk van Murakami.

Het verhaal zit van begin tot eind goed in elkaar en is makkelijk geschreven, zeker de afwisseling met de haiku’s zorgt ervoor dat de lezer lekker door blijft lezen. Toch zit er een diepere laag in het verhaal en werkt Thériault zijn verhaal tot in de details af. Als lezer kun je niet anders dan met een voldaan gevoel dit dunne boekje dichtslaan en geheel in stijl met de Japanse Enso zou je eigenlijk ook meteen weer van voren willen beginnen met lezen.

"Kolkend als water
dat tegen de rotsen slaat
maakt de tijd lussen"

De postbode is een personage dat je meteen in je hart sluit en dat begrip en ontroering overdraagt aan de lezer. Dit is een bijzonder verhaal dat je je jaren na lezing nog regelmatig zult herinneren, in elk geval zullen verschillende fragmenten uit dit verhaal je nog een tijdje blijven achtervolgen.