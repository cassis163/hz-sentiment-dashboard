Dit is nu echt een boek wat ik zelf niet aangeraakt zou hebben. Ik had dezelfde druk als hierboven op het plaatje afgebeeld en die voorkant zou mijn interesse wel gewekt hebben. Ik vond de eerste bladzijdes echter heel zwaar. Het taalgebruik was echt oud-Nederlands en daar moest ik inkomen. In het begin vroeg ik me af of ik me ooit door al die pagina's zou kunnen worstelen, maar uiteindelijk was dat helemaal niet zo moeilijk. De manier hoe het boek opgesteld is met allerlei verschillende brieven van verschillende personages, vond ik echt erg leuk. Gedurende het hele boek ben ik tegen lastige uitspraken gelopen, maar dat vond ik wel eens leuk en leerzaam. Vooral grappig vond ik uitspraken die met een sterretje aangeven waren zodat je ze achterin op kon zoeken, terwijl ik die in het dagelijks leven nog gewoon gebruik! (Bijvoorbeeld: Oren laten aannaaien).
Ik begreep dat dit boek in twee delen is verschenen. Bij deze druk zaten alle brieven in één boek. Ik zou echt aanraden om alles te lezen, want de echte spanning komt pas na de eerste helft.

Kortom, Sara kon mij wel bekoren. Gewoon lezen allemaal dit stukje vaderlandse literatuur!

Tijd ontbreekt mij om nu meer te zeggen, dan dat ik ben
Uw gehoorzame Dienares en liefhebbende Vriendin,
Sanne