‘Muurbloem’ vertelt over Daantje die van haar baas de opdracht krijgt om een artikel te schrijven over de wereld van datingsites voor mensen die naar sexdates op zoek zijn. Daan schrijft zich bij een van deze sites in onder de schuilnaam Muurbloem en ze dompelt zich onder in virtuele contacten met wildvreemden, die variëren van gezellige gesprekken tot pure
vunzigheid.

Als snel blijkt dat er iemand is die het op haar gemunt heeft en ze durft niemand meer te vertrouwen. Haar wantrouwende houding, zelfs jegens haar vrienden, levert overigens ook op dat de meesten van die vrienden zich van haar afkeren. Maar is het Daantje wel die zich zo vreemd gedraagt? In de online wereld is niets wat het lijkt, maar ook in de fysieke wereld is Daan niet meer veilig.

“Zou ze deze man een berichtje sturen? Zijn leven heeft hij mooi beschreven en zijn relatie is goed, waarom dan toch deze oproep? Hij lijkt geknipt voor haar artikel.”

Rasters is vooral sterk in het karakteriseren van haar personages, maar ook in ‘Muurbloem’ weet deze auteur de spanning weer prima vast te houden en verweeft ze die kundig met een romantische touch. De gebeurtenissen zijn soms huiveringwekkend, maar desondanks volkomen geloofwaardig.

“Het bezoek aan het politiebureau is een deceptie. Marc kan een vloek nog net onderdrukken. Dus u zegt dat mijn vriendin eerst fysiek lastiggevallen moet worden voordat u iets kunt doen?”

De schrijfstijl van Rasters kenmerkt zich vooral doordat het gemakkelijk en plezierig ‘wegleest’. Zowel qua thema’s, schrijfstijl als in haar taalgebruik, schrijft deze auteur fijne eigentijdse romans die door een groot publiek gewaardeerd zullen worden.

“Patrick kijkt naar de vrouw die doodsangsten moet uitstaan. Ze is vastgebonden aan een stoel. In haar mond is een stuk stof gepropt. Haar blik is leeg, haar ogen zijn rood omrand.”

Conclusie: ‘Muurbloem’ is een fijn boek met de nodige spanning en een aangrijpende finale!

Over de auteur
Gaby Rasters (1975) is auteur en moeder van drie kinderen. Ze is dol op social media, nieuwe manieren van samenwerken en het stimuleren van innovatie. Dit is terug te zien in haar Follow-trilogie, waarvan de personages te volgen zijn op social media. Na het succes van haar eerdere boeken koos Rasters voor een uitstapje richting een genre met meer spanning.

Uitvoering
Uitgever Ellessy
ISBN10 9086603440
ISBN13 9789086603442
Paperback, 205 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/