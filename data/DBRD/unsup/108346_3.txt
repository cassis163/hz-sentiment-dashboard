Yrsa Sigurdardóttir is ooit als schrijfster van kinder- en jeugdboeken begonnen. De volwassenen moeten tot 2005 wachten tot haar eerste misdaadroman verschijnt. En zoals in veel van haar verhalen, is in ‘Stuurloos’ ook de hoofdrol weer voor advocaat Thora Guðmundsdóttir gereserveerd.

Er vaart een jacht de haven in maar de koers is zo raar dat het vragen oproept bij havenbewaker Brynjar. Hij vindt het ook vreemd dat midden in de nacht een ouder echtpaar met klein kind het schip op staan te wachten. Later blijkt dat hun zoon Ægir en zijn vrouw Lána met hun tweeling Adda en Bylgia niet aan boord zijn.

Omdat op het schip beslag is gelegd vanwege een faillissement van de eigenaar, is Ægir het jacht in Portugal op gaan halen. De ouders verzoeken advocaat Thora Guðmundsdóttir om het jonge gezin op te sporen en.... ze accepteert de opdracht.

‘Stuurloos’ is zeker geen snelle, flitsende thriller. Nee, liefhebbers van dat soort verhalen moet ‘Stuurloos’ maar links laten liggen. Het bestaat uit twee verhaallijnen, het ene vanuit het perspectief van het onderzoek van Guðmundsdóttir, het andere vanuit Ægir en wat hij op het jacht beleeft.
Het geheel toch maar in een hokje duwend, komt het uit op een traag en vaak saai lijkend verhaal. Sigurdardóttir heeft veel woorden nodig om weinig te zeggen en nog minder vooruitgang te boeken. Wat haar wel lukt is de nieuwsgierigheid van de lezer op te wekken en te laten groeien. Dat is dan ook tevens de reden om door te lezen, het bevredigen van de nieuwsgierigheid. Het tempo van het verhaal lijkt in overeenstemming te zijn met de kruissnelheid van de boot, dus zeker geen flitsend geheel. Daar is alles mee gezegd, er aan toevoegend dat de spanning ook al vroeg in het water is verdwenen. Jammer! Sigurdardóttir kan zoveel beter.


Eindoordeel: 3 sterren

Spanning: 2 sterren
Plot: 4 sterren
Leesplezier: 2 sterren
Schrijfstijl: 4 sterren
Originaliteit: 3 sterren
Psychologie: 2 sterren