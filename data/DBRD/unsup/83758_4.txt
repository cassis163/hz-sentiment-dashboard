Het is 28 augustus 1589, als Florentia Renghers, non bij de Cisterciënzer klooster Yesse tot inzicht komt dat het anders moet. Immers, de vervloekte bisschoppen zijn blind voor de armoede van weerloze mensen en krijgsheren willen slechts gehoorzamen aan kanonnen. Florentia knielt en bidt:” Het móet anders. O God, het zál anders”. Dit was het begin van haar strijd tegen onrecht. Om haar doel te bereiken steelt Florentia de schatten van het klooster. Dat dit in strijd is met het achtste gebod, deert haar niet. Het doel heiligt de middelen, zal ze gedacht hebben.

In 2019 wordt aan de archivaris van het Katholiek Documentatie Centrum van de Radboud Universiteit in Nijmegen een Statenbijbel uit 1550 aangeboden. Daarin zijn twee brieven aangetroffen, gedateerd op 1589 en 1624. Een daarvan is geschreven door Florentia.

Vrienden voor het leven zijn Bart Bos, journalist en Leo Stadman, rechercheur bij de politie, afdeling zware criminaliteit. In hun vrije tijd zijn zij filosofen en praten zij over duizend en een onderwerpen.
Bart en Leo vernemen wat zich in klooster Yesse heeft afgespeeld. Zij zijn nieuwsgierig en gaan de geschiedenis daarvan uitpluizen en reconstrueren. Er zijn immers aanwijzingen waar de door Florentia gestolen schatten van klooster Yesse zijn verborgen.

De geschiedenis aangewakkerd door Florentia wordt niet met rust gelaten als behalve Bart en Leo ook anderen zich er mee gaan bemoeien. Ratten worden zij genoemd. Daarnaast menen slimmeriken een argument te hebben gevonden om aanspraken te kunnen maken op de bezittingen van het klooster destijds, wat leidt tot een juridische strijd tussen het Vaticaan en de Nederlandse overheid. En dat na 400 jaar.

Verborgen erfenis van klooster Yesse, van auteur Hein Bloemink, voert je mee naar een ver verleden. Een verleden van oorlog en macht waar de Rooms Katholieke kerk een dikke vinger in de pap had. Het betreft een spannende misdaadroman.
De geschiedenis van het verhaal speelt zich af omstreeks 1589. Het vervolg van de verhaallijn speelt zich af in de jaren 2019 en 2020 en dat doet vreemd aan. Echter niet voor degene die het boek in 2020 zal lezen.