Annabel heeft haar leven op orde, een leuke baan op een reisbureau en een warm contact met haar familie. Als ze met haar familie in Spanje op vakantie is, gebeurt haar iets traumatisch. Ze krijgt maar niet helder wat er gebeurd is en krijgt steeds meer klachten. Als een collega haar meeneemt en ze in contact komt met een man die ervoor kan zorgen dat ze zich beter voelt, raakt Annabel verder uit evenwicht en raakt ze de grip op haar leven volledig kwijt.

In dit boek wordt helder hoe je leven kan gaan glijden als je een traumatische gebeurtenis hebt meegemaakt. Het boek leest als een trein en heeft een prettige schrijfstijl. Een boek dat geduid wordt als psychologische roman, maar dat qua schrijfstijl, diepgang en boodschap ook gezien kan worden als YA. Over de boodschap in het boek kan ik (ivm spoilers) niet veel zeggen…….. Het boek is onderdeel van een serie maar kan prima als stand-alone gelezen worden.

De onwetendheid van Annabel, haar klachten en keuzes gaan onder je huid zitten, maar naarmate haar naïviteit voortduurde kon ik geen sympathie meer voor haar opbrengen. Ook m.b.t. de familie en de afronding miste ik wat diepgang. De mannen die op haar pad komen en wat haar verder overkomt zijn wel heel reëel beschreven en daar klinkt de waarschuwing van de schrijfster heel helder door.