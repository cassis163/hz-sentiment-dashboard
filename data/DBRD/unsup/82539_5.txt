originele recensie op mijn blog https://www.hillybillybeauty.nl

Dit 5e deel van de VT-reeks sluit naadloos aan op het 4e deel. Veel terugblikken in dit boek zijn naar het vorige deel ‘Verminkte toekomst’, waarin Sanne haar moeder weer na heel veel jaren heeft teruggevonden. Het is dus zeker aan te raden deel 4 eerst te lezen voordat je dit deel gaat lezen. Over ‘Verminkte toekomst’ was ik razend enthousiast, ik ben dan ook meteen na het lezen van dat deel begonnen in ‘Verknipte tegenstander’.

Achterflap ‘Verknipte tegenstander’
“De Hoornse rechercheurs Sanne Philips en Luca Borra worden geconfronteerd met een aantal zaken die buiten hun jurisdictie vallen. Dat begint met de vondst in een bos in Friesland van lichaamsdelen die daar al jaren blijken te liggen. Als in Amersfoort de vrouw en de dochter van een vriend van Luca’s broer Gianni verdwijnen en enig spoor ontbreekt, vraagt hij Luca om hulp.
Sanne wil het verleden achter zich laten. Ze wordt, net als collega Luca en paragnost Will de Jager, onaangenaam verrast als de tentakels van dat verleden zich uitstrekken naar het heden.”

Samenvatting
Na een jaar rust van haar werk, die Sanne gebruikte om met haar moeder door te brengen, begint Sanne weer als rechercheur aan het werk te gaan. Haar collega Luca komt met het verhaal dat de vrouw en dochter van een vriend van hem vermist worden. Hoe meer Sanne en Luca zich in de zaak vastbijten, hoe meer overeenkomsten er lijken te zijn met de vermissing van haar moeder destijds.

We lezen ook uit het perspectief van Tys. Een volwassen man die erg worstelt met zijn pijnlijke verleden. Hij werd vanaf zijn tienerjaren opeens stelselmatig mishandeld door zijn vader terwijl zijn moeder toekeek. Waarom? Hij besluit te verdwijnen en een nieuwe toekomst op te bouwen. Wordt zijn verleden ook weer opgerakeld?

En wat hebben de gevonden lichaamsdelen in het bos te maken met zaken uit het verleden?

Melissa Skaye weet op geniale wijze diverse verhaallijnen zoetjes aan te koppelen aan elkaar. Stukje bij beetje vallen puzzelstukjes op hun plek en vormt er zich een fantastisch plot. Als lezer word je telkens op het verkeerde been gezet en is het onmogelijk om te voorspellen hoe het verhaal zich zal ontwikkelen. De personages Sanne, Will en Luca zijn zeer goed uitgewerkt en beginnen voor mij, na 2 boeken uit deze serie gelezen te hebben, steeds interessanter te worden. Ik wil véél meer delen in de VT serie!