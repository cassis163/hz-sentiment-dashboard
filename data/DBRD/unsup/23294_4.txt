Simon Vuyk, voormalig eindredacteur bij o.a. Peter R. de Vries, heeft met De mysterieuze dood van Nicky Verstappen weer een uitstekend boek afgeleverd. In zijn eerdere boeken liet hij al zien niet alleen over een vaardige pen te beschikken maar ook over een groot inlevingsvermogen.
Vuyk streeft niet naar sensatie en speculeert niet overmatig; hij zet in heldere en waar nodig warme bewoordingen neer wat de feiten zijn. In augustus 1998 verdween Nicky; hij werd enkele dagen later dood teruggevonden. De doodsoorzaak is nooit precies vastgesteld en de dader is nooit gevonden. Het laat Peter R. de Vries niet los, het laat Simon Vuyk niet los maar het laat vooral zijn ouders niet los. Levenslang hebben deze mensen, omdat zij nooit de gelegenheid hebben gekregen deze vreselijke gebeurtenis min of meer af te sluiten.
Een zeer leesbaar boek dat een diepe indruk achterlaat.