De Zweedse Julia woont al een aantal jaren in Wenen. Hier geeft ze Engelse les aan volwassenen, hoewel ze veel liever haar brood zou verdienen als schrijfster. Inspiratie heeft ze echter niet, waardoor ze zich voor nu dan maar stort op het lesgeven.

Wanneer ze op een dag buiten op een bankje zit te wachten totdat het tijd is om haar les te beginnen, komt een vreemdeling naast haar zitten. Met de openingszin “hoe laat is het?” trekt hij Julia’s aandacht en ze raken in gesprek. Wanneer Julia dan echt verder moet, oppert hij: “Zaterdag, zeven uur, zelfde bankje”. Julia is gecharmeerd, maar er is één probleem: de man is een zwerver.

Ze vertelt haar vriendinnen over de ontmoeting, maar zij krijgen de kriebels van het idee dat iemand zou kunnen daten met een zwerver. Julia besluit dan ook om maar niet te zeggen dat ze stiekem wel nieuwsgierig genoeg is geworden om zaterdag naar dat bankje te gaan.

Julia en zwerver Ben spreken daarna vaak af en ondanks de duidelijke verschillen in levensovertuiging, voelen ze zich tot elkaar aangetrokken en groeit hun relatie snel. Zou het dan echt kunnen dat deze twee tegenovergestelde mensen verliefd op elkaar worden?

Emmy Abrahamsen (1976) debuteerde in 2011 met een kinderboek en schreef er sindsdien diverse. Hoe je verliefd wordt op een zwerver die in de bosjes woont is haar eerste roman voor volwassenen. Het feit dat dit verhaal gebaseerd is op het leven van de schrijfster, wordt niet verborgen: niet alleen is de tweede naam van Emmy Julia, zij werd ook verliefd op een zwerver in Wenen.

Deze roman bevat veel elementen die terugkomen in alle goede chicklit. Zo is het hoofdpersonage herkenbaar, geen perfecte vrouw maar ook niet één grote mislukking; is er een onvermijdelijke liefde met vele hordes en, uiteraard, genoeg drama. Doe er nog een snufje soepele schrijfstijl bij, en je hebt het perfecte recept voor een romannetje voor de vrije zondagavond.

Helaas scoort deze roman niet overal even hoog. Zo is Ben geen prettig persoon en de combinatie tussen hem en Julia leidt soms tot ongemakkelijke situaties en een ongelijkwaardige relatie. Hoewel dit een interessant uitgediept dilemma zou kunnen vormen en dit extra dimensie zou kunnen toevoegen, werd hier geen gebruik van gemaakt en werden deze momenten makkelijk afgewimpeld.

Toch is Hoe je verliefd wordt op een zwerver die in de bosjes woont een aanrader voor iedereen die zin heeft in een vlotte, vrolijke maar soms ook sombere chicklitroman. Romantiek, lust en liefde worden vol overtuiging overgebracht door deze veelbelovende auteur.