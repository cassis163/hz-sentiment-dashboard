Eyvére is het spannende derde deel van de serie Het Patroon en bevat lekker veel actie. In het boek wordt een nieuw personage geïntroduceerd; Eyvére, een dief uit de stad Querdor. Eyvére is iemand die geniet van de rush die het werk in het gilde haar geeft. Het liefst gaat ze haar eigen gang, maar ook Querdor wordt een doelwit van Mordis’ plannen, waardoor ze haast niet anders kan dan deel te nemen aan de strijd. Toch blijft haar houding positief, de ellende en onrust breken haar niet. Haar rol lijkt in het begin onduidelijk, want, in tegenstelling tot Kimoh’ra en Ithana is ze geen deel van het patroon. Langzaam wordt duidelijk waarom Arentsen juist haar heeft gekozen om op de voorkant van het boek te zetten.

Daarnaast spelen Ithana en Kimoh’ra ook belangrijke rollen, waarbij hun karakters gedurende het verhaal steeds meer veranderen. Het rauwe randje van Ithana uit het eerste boek begint wat af te nemen en Kimoh’ra wordt steeds meer met haar neus op de harde feiten gedrukt. Het onschuldige meisje dat feesten organiseerde verdwijnt steeds meer naar de achtergrond.

Het verhaal is wederom vlot geschreven en leest lekker weg. Het creatieve brein van de schrijver zorgt voor onverwachte wendingen en bijzondere plekken en gebeurtenissen. Het patroon trekt zich langzaam samen om te voorkomen dat Sondar ten onder gaat, maar Mordis’ leger en macht blijft ook maar groeien, waardoor de lezer continu in spanning blijft. Toch weet Arentsen af en toe de spanning te breken door een grappige conversatie, waardoor je even een glimlach op je gezicht krijgt.

Kortom: Eyvére is een spannend verhaal vol actie en fantasie, een must als je Ithana en Kimoh’ra hebt gelezen.