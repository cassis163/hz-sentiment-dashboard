Haar grootvader Bodo geeft Lizzy op zijn sterfbed een laatste opdracht: ga op zoek naar de waarheid. Voordat ze zich helemaal op het ontraadselen van het familiegeheim kan storten moet ze ook haar eigen problemen het hoofd zien te beiden.

De afwikkeling van het testament van haar grootvader zorgt voor de eerste verrassing, het buitenhuis de Rosshimmel wordt nagelaten aan David en Ella Bloch; namen die ze nooit eerder heeft opgevangen. Al snel leidt haar zoektocht naar de schimmige periode van vlak voor de Tweede Wereldoorlog. Was haar grootvader wel de innemende man voor zij hem altijd heeft gehouden, of speelde hij slinkse spelletjes om de machthebbers voor zich te winnen?

Bettina Storks heeft met Het huis aan de rand van de hemel een intrigerende familiegeschiedenis geschreven. Door de afwisseling tussen het heden en het verleden wordt er steeds meer uit de doeken gedaan over het leven van Lizzy’s grootouders en de rol die ze spelen in het leven van de Joodse werknemers in het bedrijf. Toch draait het boek niet alleen maar om het familiegeheim, interessanter is de groei die hoofdpersoon Lizzy doormaakt. In het begin van het boek zet ze zich af tegen het elitaire en op geldbeluste karakter van de rest van haar familie, dit terwijl ze zelf alleen het hoofd boven water weet te houden met de regelmatige financiële schenkingen van haar grootvader. Door deze tegenstrijdigheid duurt het lang voordat je Lizzy als karakter en in haar zoektocht serieus gaat nemen. Ondanks dat ze zich afzet van haar familie, verkwist ook zij haar geld aan designerkleding en is ze afhankelijk van het inkomen van haar vriend en haar familie. Pas als ze zich openstelt voor nieuwe mensen en op haar gevoelens durft te vertrouwen, merk je dat andere mensen ook haar zoektocht serieus gaan nemen. Een omslag die voor de voortgang van het boek net op tijd komt!

Uiteindelijk blijkt dat ondanks dat je je familie niet voor het uitkiezen hebt, zij wel een belangrijke rol spelen in je ontwikkeling als persoon.