The Hate U Give gaat over de zestienjarige Starr Carter, die in een arme zwarte buurt woont, maar naar een dure school gaat waar voornamelijk blanke kinderen op zitten. Het boek begint op een feestje waar Starr zich niet zo op haar gemak voelt en waar ze liever niet naar toe wilde. Ze voelt zich meteen iets beter als ze na lange tijd haar goede vriend Khalil weer ziet. Maar dan wordt er plotseling geschoten en Starr en Khalil proberen zo snel mogelijk weg te komen. In de auto onderweg naar huis worden ze aangehouden door een agent. Er wordt gevraagd of Khalil uit wil stappen en zijn papieren wil laten zien. Aangezien er geen duidelijke reden is waarom ze zijn aangehouden, stelt Khalil vragen, maar dat wordt door de agent niet getolereerd. Tot overmaat van ramp wordt Khalil plotseling voor de ogen van Starr neergeschoten.

Een enorm heftig begin van het boek, maar het schetst ook meteen een beeld van de problemen die Angie Thomas bespreekbaar wil maken. Politiegeweld tegen mensen met een donkere huidskleur is een erg actueel onderwerp en iets wat helaas maar al te vaak voorkomt. Knap dus dat Angie Thomas onderwerpen als racisme en Black Lives Matter met dit boek onder de aandacht wil brengen.

Naast het belangrijke onderwerp is Starr ook een interessant personage om over te lezen. Ze maakt een enorme ontwikkeling door in het boek, waarbij ze tegen het einde steeds meer zichzelf kan zijn. Starr zit eigenlijk een beetje vast tussen twee werelden waarbij ze bij allebei het gevoel heeft er niet echt bij te horen. Ten eerste is ze één van de weinige met een gekleurde huidskleur op een rijke voornamelijk blanke school. Daar is ze de Starr die let op haar taalgebruik en vooral de lieve en aardige Starr speelt. Zodat mensen niet denken dat ze uit de 'getto' komt of haar bestempelen als 'boze zwarte'. In haar wijk thuis hoort ze er ook niet helemaal bij. Ze gaat liever niet naar de vele feestjes die worden gegeven en ze kent maar weinig van de mensen van haar leeftijd bij naam, omdat ze naar een andere school gaat als zij. Starr zit dus echt tussen twee werelden in, maar na de dood van Khalil zie je dat ze de twee versies van Starr steeds meer laat samenkomen en dat ze steeds meer zich zelf kan zijn. Zowel op school als in de wijk thuis.

Ondertussen zie je ook hoe verschillend er in de twee werelden van Starr wordt omgegaan met de dood van Khalil. In haar wijk zijn de mensen vooral boos, zijn er veel demonstraties en protesten en willen mensen gerechtigheid voor Khalil. Op school daarentegen zijn er klasgenoten die vinden dat Khalil het wel verdiend zal hebben, omdat hij een "vermoedelijke drugsdealer" was. Hierdoor beseft Starr dat het ook voor haar tijd is om haar stem te laten horen over hoe zij Khalil kende en hoe zij die bewuste avond heeft meegemaakt.

The Hate U Give is wat mij betreft een boek dat absoluut een plekje verdient op de literatuurlijsten op middelbare scholen. Alle jongeren zouden dit boek wat mij betreft moeten lezen, maar ook als je de YA leeftijd allang gepasseerd bent, kan ik alleen maar aanraden om dit boek te gaan lezen. Er zitten zoveel belangrijke onderwerpen in en het boek laat je echt nadenken over racisme en Black Lives Matter. Of je nou jong, oud, wit of zwart bent, ik denk dat iedereen een goede boodschap uit dit boek kan halen en daarom kan ik ook niet anders dan The Hate U Give vijf sterren te geven.