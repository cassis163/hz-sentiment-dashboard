‘Geraakt’ is de eerste thriller van Els Ruiters, en mijn eerste kennismaking met deze auteur. Als lezer val je meteen midden in het verhaal na een spannende proloog. Ava komt op haar werk aan en krijgt van iedereen vragen waar Danny is. Al snel wordt duidelijk dat hij een ongeluk heeft gehad en dat Ava zijn vermissingszaak moet overnemen. Daarbij krijgt ze – tegen wil en dank – hulp van “een broekie”. Het duurt eventjes voor je lekker in het verhaal zit en weet wie wie precies is en welke rol ze in het boek krijgen. Als je dat eenmaal doorhebt, kom je in een spannend verhaal terecht.

Ruiters heeft een prettige schrijfstijl. Ze gebruikt redelijk korte hoofdstukken en houdt de spanning er goed in. Als lezer ga je mee op zoek naar een antwoord op de vraag wat er met Merel is gebeurd. De ontknoping is uiteindelijk vrij verrassend. En daarmee vallen de gebeurtenissen uit de proloog ook helemaal op hun plek.

Het verhaal wordt verteld vanuit de ik-persoon van Ava. Je leert haar goed kennen. Ze is een gepassioneerde rechercheur die hard werkt en soms zichzelf en haar gezondheid lijkt te vergeten. Doordat je het verhaal vanuit Ava’s ogen leest, leer je haar goed kennen en krijg je een soort band met haar. Het zorgt ervoor dat je haar in je hart sluit en meer over haar te weten wil komen.