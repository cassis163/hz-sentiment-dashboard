Luisterboeken doe ik al een tijdje, het is voor mij een manier om te kunnen "lezen" op momenten dat ik gaan boek kan vast houden. En dat bevalt mij erg goed. Ik was dan ook erg benieuwd naar de eerste Hebban luisterclub waarin Wiegelied werd besproken. Wiegelied is een 4e deel van de serie Rönning & Stilton geschreven door Cilla & Rolf Börjlind. Het is mijn eerste kennismaking met de serie. De eerdere delen ken ik dus niet, maar ik sla vol zin aan het luisteren.

Wanneer er in het bos een graf wordt ontdekt met daarin het lichaam van een jongen wordt er in eerste instantie gedacht aan een verkrachting. Bij het graf wordt echter een mes aangetroffen waardoor het er op lijkt dat de jongen slachtoffer is geworden van een criminele organisatie uit Roemenië. Commissaris Mette onderzoekt de zaak, samen met Olivia en Tom. Zij gaan naar Roemenië en raken al snel verzeild in een gevaarlijke situatie. Helaas worden er later nog meer vermoorde kinderen gevonden, waarbij steeds duidelijker wordt dat die Roemeense criminele bende niet alleen in Roemenië opereert.

Cilla en Rolf Börjlind hebben een uitgebreide manier van beschrijven. Met vele en breed uitgewerkte personages en met verschillende verhaallijnen wordt lang toegewerkt naar een climax. Het duurt vrij lang voordat de verschillende verhaallijnen samen komen en dat zorgt er in het begin voor dat het moeilijker is om de aandacht bij het luisteren te houden. Als de aandacht ook maar even verslapt, voelt het alsof je zeer belangrijke informatie die essentieel is voor het verhaal, hebt gemist. Gelukkig blijkt dat als het verhaal samen komt, alle puzzelstukjes op zijn plek vallen en er een hoop duidelijk wordt.

In Wiegelied kiezen de schrijvers Börjlind er voor om actuele onderwerpen te verwerken. Ze snijden haarfijn de vluchtelingenproblematiek aan. In grote getale komen vluchtelingen naar Europa, waar de vluchtelingenhulp niet op berekend is. Dit zorgt voor spanning en misdaad. Vooral alleen reizende kinderen zijn een makkelijke prooi en vallen in Wiegelied in de verkeerde handen. Ook orgaanhandel en drugsverslavingen zijn verwerkt in deze spannende thriller.

De voorleester van Wiegelied, Hymke de Vries, heeft een erg prettige stem om naar te luisteren. Ze spreekt rustig, maar niet sloom. Scherp, maar niet hard en ze weet met kleine verschillen heel goed aan te geven wanneer er vanuit een ander perspectief wordt verteld. Haar stemgeluid is uitermate geschikt voor spannende boeken en zorgt er samen met de spannende verhaallijn voor dat ik maar wat graag verder wilde luisteren.

Hoewel ik in het begin moeite had met de verschillende verhaallijnen uit elkaar te houden, heb ik het met plezier uitgeluisterd. Het plot is geweldig adembenemend en maakt het cirkeltje rond. Ik geef het boek drie sterren.