Opnieuw een boek van Harari vol eye-openers, mogelijke toekomstscenario's en beredeneringen waarom het die of die kant op zou kunnen gaan. De 21 hoofdstukken zou je kunnen zien als verdere uitwerkingen van de eerdere twee publicaties Sapiens en Homo Deus. Het eerste deel, Sapiens, zou verplichte kost moeten zijn voor iedere student, bij iedere opleiding. Dat niet iedereen direct mijn enthousiasme deelt, begrijp ik gerust; er is immers nog zoveel meer te lezen. Maar stel dat 'zoveel meer' even uit tot je ten minste Sapiens hebt gelezen. Besluit dan of je meer wilt lezen of dat dit voldoende is voor je. Het derde boek, 21 lessen, is een boek dat je niet per se van voor naar achter hoeft te lezen. Kies een hoofdstuk; hoofdstuk 13 over God ("Ik blijf me persoonlijk altijd verwonderen over het mysterie van het leven, maar ik heb nooit begrepen wat het te maken heeft met de pietluttige regeltjes van het jodendom, het christendom of het hindoe√Øsme."), 14 over Secularisme bijvoorbeeld, of hoofdstuk 10 over Terrorisme, en je kunt al getroffen raken door de verbluffende inzichten van Harari en de schijnbaar eenvoudige manier waarop hij ingewikkelde materie uiteenzet. Een citaat uit hoofdstuk 10 illustreert de daadwerkelijke invloed die terroristen hebben; weinig. "Als een paar moslimfanatici in 1150 een stuk of wat burgers vermoordden in Jeruzalem om hun eis dat de kruisvaarders het heilige land zouden verlaten kracht bij te zetten, zou dat eerder lacherige reacties opleveren dan angst." Een terroristische organisatie is als een vlieg die in het oor van een stier gaat zitten zoemen totdat e de stier dol genoeg is om al het aardewerk en porselein dat hij onderweg tegenkomt te vertrappen.
21 lessen voor de 21e eeuw verschaft ons informatie over onze nabije toekomst, verteld door iemand die hier grondig over heeft nagedacht, informatie die je aan het denken zet, je ongerust kan maken, of juist tot andere keuzes kan aanzetten. En als niet alles uitkomt wat Harari voorspelt (wat natuurlijk goed mogelijk is, niets onvoorspelbaarder dan de mens - hoewel, deze bewering moet ik intrekken, want de mens lijkt makkelijker te voorspellen te zijn dan het weer voor de komende drie dagen) dan blijft er voldoende over dat moeilijk te weerleggen is. Veel van hij beweert gebeurt hier en nu al, alleen is niet iedereen er zich zo van bewust.