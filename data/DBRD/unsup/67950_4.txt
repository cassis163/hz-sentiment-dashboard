Noah doet alles om maar niet te denken aan het auto-ongeluk. Hij zag Sara doodgaan en hij kan maar moeilijk dat vreselijke beeld uit zijn gedachten halen. Hij is nergens meer enthousiast over en wil alleen maar ontsnappen aan zijn verdriet. Dan gaat hij met twee vrienden naar Circus Cesaria en vindt hij onverwachts een plek om weer te herstellen…
Hij ontmoet Emily, een acrobate in het circus, en krijgt al snel gevoelens voor haar. Alleen Emily heeft zo haar eigen problemen en hoe graag ze het wel, die kan ze niet voor altijd blijven onderdrukken…

Ik kreeg een recensie-exemplaar van 'Circus Cesaria' aangeboden door auteur Sanne Hillemans en het boek wekte zeker mijn interesse. Ik lees niet veel New Adult boeken maar deze klonk wel origineel. Een verhaal dat zich afspeelt in een circus? Oké, dan heb je mijn aandacht. Ik ben zelf nog nooit naar een circus geweest maar het lijkt me een interessante omgeving voor een verhaal.

Het verhaal speelt zich af in een circus maar het circus heeft niet de hoofdrol. Het is geen vrolijk verhaal over de wonderlijke wereld van een circus. Op de cover van het boek zie je al een vrij grimmig beeld van een piste en dat is meer de sfeer van 'Circus Cesaria'. Zo is bijvoorbeeld de clown een alcoholist die worstelt met zijn verdriet over zijn overleden dochtertje.

Er zijn veel mensen in dienst met allemaal hun eigen verhaal. De directeur van het circus, Cesar, heeft een zwak voor mensen die hulp nodig hebben. Hij wil ze helpen en soms lukt het en soms helaas niet. Voor hoofdpersoon Noah is het circus precies wat hij nodig heeft, een afleiding van zijn constant aanwezige verdriet.

"Probeer niet terug te kijken naar wat was. Geniet van de herinneringen die je hebt, lach erom en denk eraan met dankbaarheid. Niet met verdriet omdat de toekomst anders zal zijn dan je je misschien had voorgesteld. Juist hier, in het nu, is waar je moet zijn."

Langzaamaan onthult Hillemans meer over het verleden van Emily en Noah door middel van flashbacks en dat is heel slim opgezet. Noah en Emily hebben beide traumatische ervaringen achter de rug maar gaan daar op verschillende manieren mee om. Noah verdrinkt zijn verdriet in alcohol, en Emily stopt haar gevoelens diep weg. Juist omdat Emily dat maar blijft doen, kan je je soms ergeren aan Emily want ze blijft het maar ontwijken.

Hun relatie wordt mooi opgebouwd en het is niet zo dat ze opeens heftige gevoelens voor elkaar hebben en ze al hun problemen lijken te vergeten zoals in sommige New Adult romans. Het wordt allemaal geloofwaardig beschreven en je leeft als lezer erg met ze mee. Er zaten een aantal verrassende momenten in het boek en sommige zag ik al een poosje aankomen.

'Circus Cesaria' is een mooi boek over eenzaamheid, verlies, liefde en vertrouwen. Het boek zit vol met interessante personages die je bij blijven en waar je graag nog meer over wil lezen. Gelukkig komt er ook een tweede deel uit: 'Ave Cesaria'! Ik ben benieuwd!


Deze recensie verscheen ook op: http://www.onceuponapage.nl