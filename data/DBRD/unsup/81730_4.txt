Magisch brein, magisch hart is wonderlijk mooi. Spiritualiteit en psychologie komen samen in een inspirerend boek over de kracht van compassie zoals je het nog nooit hebt gelezen.

Magisch brein, magisch hart

Waar komen liefde, genegenheid, plezier en geluk vandaan? Het brein of het hart? Neurochirurg James Doty onderzoekt het aan de hand van de levenslessen die hij op jonge leeftijd leerde. In Magisch brein, magisch hart combineert hij zijn bijzondere levensverhaal met de wetenschap achter mindfulness en compassie, en vertelt hij hoe we ons leven fundamenteel kunnen veranderen door te luisteren naar ons brein en ons hart open te stellen.

Wonderlijk mooi

Het is een ontroerend en inspirerend, sterk anekdotisch verhaal dat doet denken aan The Secret, maar dan met wetenschappelijke onderbouwing. Om zijn boodschappen voelbaar te maken, vertelt Doty zijn eigen levensverhaal. Te beginnen met zijn jeugd.

De Engelse titel is Into The Magic Shop. Die titel geeft de inhoud goed weer. De 12-jarige James “Jim” Doty loopt op een dag een goochelwinkel binnen op zoek naar een goochelinstrument. Een oudere vrouw genaamd Ruth zit daar en zegt de moeder van Neil, de winkeleigenaar, te zijn. Ze weet eigenlijk niets van goochelen. Maar, en dat zegt ze terwijl ze Jim strak maar liefdevol aankijkt, ze weet wel van een andere soort magie. Later ontdekt Jim dat Ruth hem die zomer elke dag heeft getraind in compassie, mindfulness en visualisatie.

Het is aangrijpend om te zien hoe de kleine Jim zo naïef is in zijn leerproces, maar dat het zijn vruchten afwerpt. Het idee dat mensen zich fout kunnen gedragen zonder per se fout te zíjn, vind ik erg mooi en zorgde regelmatig voor tranen die ik snel wegknipperde. Het is liefdevol, hoopvol, treffend – een boek dat ik íédereen aanraad.

Prachtige samenkomst tussen hoofd en hart

Naarmate het boek vordert, wordt Jim langzaam weer James en maak je mee hoe hij valt en opstaat en ontdekt hoe moeilijk Ruths lessen werkelijk te begrijpen waren. Het gaat werkelijk over een samenspel tussen je hersenen. Soms lijkt het een beetje spirituele mumbojumbo te worden, zoals een uitspraak met een strekking dat als je niet krijgt wat je visualiseert, er blijkbaar een reden is. Maar verder is het een mooie samenkomst van wetenschap en spiritualiteit die je laat inzien dat compassie gaat om een prachtige samenkomst tussen hoofd en hart.

Ik vind het heel mooi om te lezen over iemand die leert zijn hart open te stellen voor de wereld, omdat dat een proces is dat ik nu ook doormaak. Werkelijk de grootste uitdaging in het leven is om na elk pijnlijk moment je hart opnieuw te openen met het risico dat je gekwetst wordt. Ik ben ervan overtuigd dat Magisch brein, magisch hart je doet inzien dat het openen van je hart voor jezelf en de wereld je leven totaal zal veranderen

(Deze recensie verscheen eerder op www.alexhoogendoorn.nl)