Een dag in december is een heel mooi liefdesverhaal.
Als Laurie in december vanuit de bus bij de bushalte een jongen ziet, is het voor beiden liefde op het eerste gezicht. Alleen twijfelt hij te lang en de bus vertrekt.
Laurie kan hem niet vergeten en speurt een jaar lang naar de busjongen. Als ze hem dan eindelijk toch ontmoet, heeft het lot roet in het eten gegooid.

De cover van het boek ziet er mooi en romantisch uit, echt een cover voor dit boek, zeker als je, zoals ik, het boek hebt gelezen.
Laurie is een leuk personage, je leeft helemaal mee met haar zoektocht. Haar huisgenootje Sarah, die op de hoogte is van alles, komt ook goed over, net als de busjongen Jack.
Tijdens het verhaal heb je soms bijna zakdoeken nodig, soms is het heel triest.
De schrijfstijl is fijn, het verhaal leest heerlijk weg. Je beleeft het verhaal door de ogen van zowel Laurie als Jack, wat heel leuk is, omdat je het van beide kanten ziet.

Ik vond het een heel mooi boek, vol verwikkelingen, romantisch. Als lezer hoop je zo dat de busjongen wordt gevonden en dat ze, ook al duurt het jaren, samen gelukkig worden.
Naar het eind toe werd het nog spannender: komt alles nog goed? Tja, dat moet je zelf maar gaan ondervinden. Een aanrader, dit boek, ook voor de maanden na december.