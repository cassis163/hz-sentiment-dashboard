Viproom is de nieuwe thriller van Jens Lapidus, auteur van de niet door mij gelezen Stockholmtrilogie. Teddy heeft na acht jaar zijn straf uitgezeten en moet weer aarden in het sterk veranderde Stockholm. Hij logeert tijdelijk bij zijn zus en neefje en probeert ondertussen werk te vinden, maar dat is nog niet zo makkelijk vertellen ze hem op het arbeidsbureau. Dan krijgt Teddy een vreemd telefoontje van een advocatenbureau, of ze hem kunnen helpen met de schuldsanering, uiteraard zit er meer achter.

Teddy wordt als consultant ingehuurd om te helpen een verdwijning op te lossen. Samen met de baas Magnus en juridisch assistent Emilie en Jan zonder achternaam van een Securitybureau werken ze aan deze zaak, ondertussen probeert Teddy zijn leven weer op orde te krijgen. Hij wil niet meer in het criminele circuit rondhangen en meer toevoegen aan de samenleving dan alleen de bankjes die hij maakte toen hij in de gevangenis zat. Maar om verder te kunnen zal hij eerst een aantal dingen op privégebied moeten afsluiten.

De eerste 80 bladzijdes van Viproom zijn heel vermoeiend om te lezen. Er komt een scala aan personages voorbij die je niet kan plaatsen omdat de belangrijkste personages nog niet met elkaar in verband worden gebracht. Als je hier eenmaal doorheen bent is Viproom een leuke thriller met veel (harde) actie en een soms verassend (sociologische) blik op de Zweedse samenleving. Ik merk wel dat ik geen heel groot fan van Jens Lapidus ben, het boek kon mij niet altijd even veel boeien en ik denk dat het verhaal beter uit de verf was gekomen als er vanaf het begin meer structuur in was aangebracht. De plot van het verhaal is daarentegen goed opgebouwd, er zijn meerdere verdachten en er is goed nagedacht over hoe deze worden geïntroduceerd en geëlimineerd (soms in de letterlijk zin van het woord).

Er zitten een aantal losse eindjes in het boek die uitnodigen tot het lezen van het volgende deel (uiteraard wordt ook dit een serie, is door de uitgever aangekondigd). Ik denk dat ik die wel een keer ga lezen, maar waarschijnlijk niet zodra deze uitkomt. Want hoe knap Lapidus ook kon vertellen tijdens de ontmoeting op de uitgeverij, wat meer structuur maakt zijn boeken leesbaarder.