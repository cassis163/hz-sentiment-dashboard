Patrick Quinlan was de jongste telg uit een groot Iers-Amerikaans gezin. Hij groeide op in New York. Hij was eerst actief als politiek geëngageerd journalist en focust zich nu helemaal op het schrijven van romans. Wraak is zijn debuut. Hij is ook medeauteur van de autobiografie van acteur Rutger Hauer.
Smoke Dungan, een geboren bommenmaker en in het verleden werkzaam als explosievenexpert leeft ondergedoken in Portland, Maine waar hij geniet van de dagelijkse dingen nu hij definitief gebroken heeft met het misdaadmilieu. Lola Bell, de vriendin van Smoke wordt slachtoffer van een verkrachting en probeert het recht in eigen hand te nemen. Ze neemt wraak op haar aanranders, maar komt ongewild in een kluwen terecht van misdaad en geweld. Smokes maffiavriendjes ontdekken immers zijn verblijfplaats en zijn uit op wraak en gerechtigheid. Lola komt hierdoor in aanraking met een immens geweldadige huurmoordenaar en probeert op haar manier Smoke te redden van zijn ondergang. Door de verkrachtingszaak neemt zij echter een foute beslissing en de twee losstaande feiten worden één. Vanaf dan is het een race tegen de klok die maar één winnaar kan hebben
Combineer excentrieke, zwartgallige en donkere personages uit de romans van Elmore Leonard en overgiet ze met een vleugje geweldadige, groteske en up tempo figuren uit de films van Quinten Tarantino en een nieuw romanschrijver is geboren. Patrick Quinlan is erin geslaagd een uiterst boeiende en originele misdaadroman te schrijven. In zijn ruwe schrijfstijl neemt Quinlan ons mee naar Portland Maine waar hij een geweldig kat en muisspel neerzet voor een boek dat zodra je begint te lezen nauwelijks nog neer te leggen is. Wraak is een non-stop actiethriller met begaafde en sympathieke personages die door hun eenvoud maar ook door hun duistere trekjes op een enorme bijval kunnen rekenen. Quinlan slaagt er namelijk perfect in zowel de goede als slechte eigenschappen van de personages naar boven te laten komen, met als resultaat dat de lijn tussen goed en kwaad flinterdun is en je als lezer moeilijk partij kan trekken. Knap.
De kern van de boodschap blijft de aanklacht van eens een dief, altijd een dief en wat de gevolgen hiervan zijn. Quinlan is erin geslaagd deze boodschap op een correcte en geloofwaardige manier naar te pennen waardoor er na het beëindigen van het boek voldoende stof overblijft om over na te denken. Een geslaagd debuut.