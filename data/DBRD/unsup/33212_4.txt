Elizabeth George is een internationaal veelgeprezen auteur van thrillers en is voornamelijk bekend door haar ‘Inspecteur Lynley’-reeks. Niet alleen won ze diverse prijzen voor haar boeken, ook werd een groot aantal delen van de reeks verfilmd voor de BBC. In 2012 kwam het eerste boek van haar young adult-serie ‘Het Fluistereiland’ uit. Hiermee zette ze de stap naar het schrijven voor een jonger publiek en treedt ze in de voetsporen van andere bekende schrijvers voor volwassenen, zoals David Baldacci (The Finisher), Bernard Hennen (Alica en de duistere koningin) en James Frey (Endgame). In het eerste deel van de serie Stormgevaar werd hoofdpersonage Becca King geïntroduceerd en in Ik weet wat je denkt wordt haar verhaal vervolgd.  

Whidbey is elk jaar in de ban van de komst van Nera: een zwarte zeehond. Dit jaar is zij alleen niet de enige die het eiland in rep en roer zet. De knappe onderzoekster Annie Taylor en het mysterieuze meisje Cilla betrekken Becca King en Jen McDaniels tegen hun zin in bij deze vreemde zeehond. Op zoek naar een vaste verblijfplaats en stabiel levensonderhoud wordt Becca King betrokken in de mysteries rondom Nera en ontwikkelt noodgedwongen haar krachten verder. Ook Jenn McDaniels ontkomt er niet aan om zichzelf te leren kennen, wanneer Annie haar meesleept in haar onderzoek naar de zeehond. Ik weet wat je denkt volgt de zoektocht naar de mysteries van Nera, terwijl elk personage langzaam meer te weten komt over zichzelf.  

Dat George kan schrijven heeft ze bewezen met haar Lynley-thrillers. Dat ze ook kan schrijven voor een jonger publiek wordt duidelijk in Ik weet wat je denkt. Vanaf pagina één weet George de lezer te pakken en het boek in te trekken. Het mysterie rondom de personages spat van de pagina’s af en Cilla is hierin de centrale spil. De korte introductie met dit personage aan het begin van elk subdeel in het boek is pakkend verwoord en zorgt ervoor dat er een constante nieuwsgierigheid bij de lezer naar haar verhaal blijft bestaan. Ook de rest van de personages zijn in detail uitgewerkt, waardoor ze ieder voor zich uniek, krachtig en realistisch zijn. Het talent om zoveel goede personages en verhaallijnen te creëren en uit elk perspectief een realistisch en identificeerbaar verhaal neer te zetten, maakt het dat het boek zich kan meten aan Een goede raad van J.K. Rowling.  

Ik weet wat je denkt draait om persoonlijke groei en het jezelf ontdekken. Het boek is daarmee een echt coming of age-verhaal. Het verhaal lijkt echter wel los te staan van het eerste deel in de serie. Dezelfde personages komen erin voor, maar de focus op Becca en haar vlucht voor haar stiefvader is er niet meer. Ik weet wat je denkt is daardoor meer een losstaand verhaal dat toevallig dezelfde personages heeft als Stormgevaar, dan dat het een vervolg is in de serie. Het boek bestaat uit twee delen: het verhaal en de psychologische ontwikkeling van de personages. George weet de problemen van de verschillende personages goed onder woorden te brengen en de tienerproblematiek realistisch en niet te dik neer te zetten. Ze geeft woord aan hoe (Amerikaanse) tieners afhankelijk zijn van hun omgeving en hoe ze hierdoor beïnvloed en beperkt worden. Daarnaast weet ze de strijd om een eigen persoon te zijn in een oordelende maatschappij te verwoorden. Het minst goed uitgewerkt is de ruzie tussen Derrick en Becca in het boek, die gecreëerd lijkt te zijn om in dienst te staan van het verhaal en daardoor berust op kleine onlogische misverstanden.  

George weet met Ik weet wat je denkt een ontzettend goed geschreven verhaal neer te zetten, dat als een razende doorleest en een fijne combinatie heeft tussen realisme en fantasie. Het wachten is nu op de heruitgave van het boek, zodat de cover ook past bij de covers van de heruitgaven van het eerste en derde deel in de serie.