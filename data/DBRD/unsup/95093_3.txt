Bijna echt gebeurd – Liane Moriarty

Over de schrijfster:
Liane Moriarty groeide op in Sydney als oudste van zes kinderen, onder wie jeugdboekenschrijfster Jaclyn Moriarty. Ze woont nog steeds in Sydney, met haar gezin. Na vier redelijk succesvolle romans verscheen Moriarty’s vijfde roman eind 2013 in de VS. Binnen twee weken stond Het geheim van mijn man op #1 en bleef langer dan een jaar in de bestsellerlijst staan. Wereldwijd zijn er inmiddels ruim 2 miljoen exemplaren verkocht en de vertaling verscheen in meer dan 36 landen. Bijna echt gebeurd is haar recent vertaalde roman.

Achterflap:
Sam en Clementine hebben een mooi, maar druk leven: twee jonge dochters, een verantwoordelijke baan voor Sam en de hectiek van een belangrijke auditie voor Clementine, die celliste is. Van jongs af aan is Clementine bevriend met Erika. Een enkele blik tussen hen kan een complete conversatie vervangen. Maar hun vriendschap is gecompliceerd.

Als Clementine en Sam op bezoek gaan bij Erika en haar man Oliver, en hun buren iedereen onverwachts uitnodigen voor een barbecue, zegt Clementine dan ook snel ja. Het gezelschap van de levenslustige buren lijkt haar een welkome afleiding.

Twee maanden later vragen Clementine en Sam zich steeds weer af: wat als we nooit naar die barbecue waren gegaan?

Mijn mening:
Bijna echt gebeurd is het eerste boek van Liane Moriarty wat ik lees. Een titel die zeer goed past bij dit verhaal, hij is op verschillende manieren uit te leggen, een titel om over na te denken.
Drie totaal verschillende gezinnen, waarvan twee van de vrouwen, Erika en Clementine, elkaar al zo’n beetje hun hele leven kennen komen samen op een barbecue, spontaan georganiseerd door de buurman van Erika en Oliver. Erika’s moeder Sylvia kampt al jaren met psychische problemen, op de basisschool zorgde de familie van Clementine voor steun, ze namen haar op in hun gezin als een eigen dochter. Dit vond Clementine niet altijd fijn omdat Erika op school buiten de boot viel en Clementine door haar moeder gedwongen werd om Erika mee naar huis te nemen. Het is altijd een gecompliceerde, enigszins opgedrongen vriendschap geweest die inmiddels al jaren duurt. Vid, getrouwd met Tiffany hebben samen een dochter Dakota en leven op stand. In hun leven speelt geld geen rol. Vid houdt van mensen om hem heen en nodigt spontaan zijn buren Erika en Oliver en hun vrienden Clementine en Sam met hun dochtertjes Holly en Ruby uit. De barbecue wordt voor iedereen als een welkome afleiding gezien, de sfeer is losjes en de drank vloeit rijkelijk. Zoals in elk gezin draagt ook hier elk huisje zijn kruisje. De personages zijn herkenbaar neer gezet, alsof het je eigen buren zijn.
Helaas voltooit zich op de barbecue een waar drama, de gevolgen hebben op alle drie de gezinnen een enorme impact.
Liane Moriarty schrijft langzaam naar dit moment toe, voor mij iets te langzaam. De hoofdstukken worden wisselend vanuit de drie gezinnen geschreven, zo krijg je een goed beeld van een ieders gevoel en beleving bij de gebeurtenissen.
Bijna echt gebeurd is een roman waarin vriendschap, vertrouwen, angst, schuldgevoel, verdriet, en liefde ruimschoots aan bod komen, tevens is er aandacht voor de eenzaamheid die mensen kunnen voelen. Je hoeft niet alleen te zijn om je eenzaam te voelen…… Men is snel geneigd te oordelen over mensen maar als men eenmaal de achtergrond kent is er veel meer aandacht voor acceptatie van iemands gedrag. Een duidelijke boodschap die in dit boek uitgedragen wordt.
De schrijfstijl van Moriarty is prettig, steeds voel je de behoefte om door te lezen omdat je graag wil weten hoe de stukjes op zijn plaats vallen.

Bijna echt gebeurd is voor mij 3,5 ster waard.
Bianca