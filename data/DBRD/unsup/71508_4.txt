Robert Moszkowicz zet met dit boek zijn levensverhaal op papier. Je krijgt een blik achter de schermen van deze bijzondere familie. Zijn vader Max Moszkowicz overleeft als enige, als 16-jarige jongen, Auschwitz. Hierdoor worden de vier jongens, Max junior, David, Robert en Bram heel streng opgevoed. Binnen het gezin is Robert het zwarte schaap.

Op 22-jarige leeftijd wordt Robert de jongste advocaat van Nederland. Hij start twee goedlopende advocatenkantoren in Roermond en Sittard. Tijdens zijn eerste huwelijk wordt hij verliefd op een aan heroine verslaafde vrouw en raakt hij zelf verslaafd en gaan zijn kantoren failliet. Ook verliest hij een kind in dit huwelijk. Zijn vader onterft hem. Na een gevangenisstraf mag hij geen strafpleiter meer zijn en start hij een advocatenkantoor in belastingrecht in Nieuwegein.

Zijn derde huwelijk is met de Marokkaanse Bouchra, in dit huwelijk verliest hij een tweeling en een zoontje. Tijdens het verwerken van dit verdriet, komen er klachten bij de Raad van Discipline, waar de deken mr. B. ten Doesschate eist dat Robert Moszkowicz geschrapt dient te worden van het tableau, zodat hij niet meer als advocaat kan werken.

Een heel open boek over deze bijzondere familie waar veel geld verdiend wordt maar ook veel persoonlijk leed gedragen wordt.