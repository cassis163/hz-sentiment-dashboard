Van dezelfde schrijver las ik al eerder De Vliegeraar en Duizend schitterende zonnen. Van beiden heb ik erg genoten. In al zijn boeken vertelt hij een verhaal dat zich voornamelijk afspeelt in Afghanistan. En dat is in And the mountains echoed niet anders. Ook dit boek is weer een prachtig verhaal.

Of eigenlijk zijn het meerdere verhalen in één. Het begint in de jaren '50 waar de tienjarige Abdullah met zijn vader en zijn drie-jarige zusje Pari in een klein Afghaans plattelandsdorpje woont. De familie zit zodanig aan de grond dat ze noodgedwongen Pari moeten verkopen aan een kinderloos echtpaar in Kabul. Dit tot grote afschuw van Abdullah. Pari is zijn alles. Sinds de dood van hun moeder is hij degene die voor Pari zorgt. De twee zijn onafscheidelijk.

Wat volgt is een reis door tijd en door verschillende werelddelen. Van Kabul naar Parijs en van Parijs naar San Francisco. Ook Griekenland wordt nog aan gedaan. Het boek bestaat uit veel verschillende verhaallijnen. Iedere verhaallijn wordt apart verteld, maar ze zijn wel op de een of andere manier met elkaar verbonden. Er komen wel veel personages aan bod, wat verwarrend kan zijn. Maar het is op zo'n manier geschreven dat je niet anders kan dan door lezen. Je wilt weten hoe het af loopt. Je wilt weten of Pari en Abdullah elkaar ooit nog weerzien.

Hosseini is echt een verhalenverteller. En dat is merkbaar in boek. Het is heel mooi geschreven. De personages komen realistisch over. Je zou ze zo in het echte leven kunnen tegenkomen. De details in de omgeving worden ook gedetailleerd beschreven. Hierdoor wordt je meegezogen in het verhaal. Een aanrader voor roman liefhebbers.