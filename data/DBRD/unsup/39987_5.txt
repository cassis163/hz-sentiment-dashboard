Natuurlijk kon ook ik niet voorbij aan deze geramde bestseller. En, ik moet zeggen, het boek is me prima bevallen. Larsson neemt je mee in een onderhoudend verhaal dat draait om twee personen: Mikael Blomkvist, een gedreven onderzoeksjournalist en de hyperintelligente ‘gothic’-hackster Lisbeth Salander. De eerste personage lijkt me vooral autobiografisch en is eigenlijk wat saai, maar met Salander heeft Larsson een zeer gedenkwaardig karakter neergezet.
Het verhaal intussen draait vooral om het ontrafelen van mysterie van de 40 jaar oude ‘moord’ op Harriet Vanger, waar Blomkvist zich op stort. Maar intussen draaien er ook allerlei andere zaken op de achtergrond mee: niet alleen Mikael’s strijd tegen de malafide zakenman Wennerström en het wel en wee bij zijn tijdschrift Millennium, maar ook de bepaald onorthodoxe wijze waarop Salander enkele persoonlijke problemen te lijf gaat. Het zorgt ervoor dat je aan het boek gekluisterd blijft, ook al neemt Larsson vaak wel erg veel tijd om zijn verhaal te vertellen. Zoals zijn uitgebreide beschrijvingen over het doen en laten van Blomkvist, als dit zich door het dossier ‘Vanger’ worstelt: ‘hij ging naar de keuken, smeerde een paar boterhammen en maakte koffie’, dat soort zinnen.
Maar de vasthoudende lezer wordt in dit boek uiteindelijk zeker beloond. Het mysterie rond Harriet Vanger kent een spannende en verrassende ontknoping en we lezen ook hoe Blomkvist en Salander uiteindelijk allebei op hun eigen wijze afrekenen met Wennerström.
Al met al dus een prima en zeer vermakelijk boek dat zeker het aanraden waard is!