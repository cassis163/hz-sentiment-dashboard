Wat je moet doen om je leven ten goede te veranderen is in wezen heel simpel: verander of leer een nieuwe gewoonte aan zodat je er niet meer bewust over nadenkt en de gewenste verandering bijna vanzelf gaat. Dat dit in de praktijk iets lastiger is zal duidelijk zijn, want als je een absolute hekel aan iets hebt, moet je over nogal wat doorzettingsvermogen beschikken om dat een vaste plaats in je leven te geven. In het zelfhulpboek Steeds beter beschrijft New York Times-bestsellerauteur Gretchen Rubin haar onderzoek naar verschillende theorieën en strategieën en hoe ze die test op zichzelf maar ook op de mensen in haar omgeving.

Wil je echt baat bij de door Rubin aangereikte theorieën hebben, is het hoofdzaak dat je eerlijk naar jezelf kijkt en om te beginnen vaststelt welk type je bent: een volhouder, een plichtsgetrouwe, een rebel of een vrager. Ieder type heeft zo zijn eigen aanpak. Wat voor de één een stimulans is, kan voor de ander misschien juist contra werken. Als je voor jezelf duidelijk hebt welk type je bent, kan je aan de hand daarvan gaan vaststellen welke theorieën en strategieën voor jou het beste werken om die gewenste gedrags- of gewoonteverandering te bereiken. Door deze zelfkennis raak je minder snel gefrustreerd omdat je weet wat je valkuilen zijn en je daarop kan anticiperen.

Rubin is zelf een volhouder en het kost haar weinig moeite om als ze eenmaal een afspraak met zichzelf heeft gemaakt zich daar ook aan te houden tot in het extreme toe. Een klein voorbeeld: ze is dol op actielijstjes om haar gewoontes te monitoren en daar staat bovenaan als actiepunt dat ze ’s ochtends als ze opstaat haar nog slapende echtgenoot een kus moet geven. Steeds beter is vooral een ervaringsboek van de auteur waarin ze inzicht heeft gekregen in haar eigen persoonlijkheid en ontdekt hoe ze door het toepassen van de door haar bedachte strategieën gelukkiger in het leven komt te staan. Voor de lezer is het jammer genoeg een grote, soms verwarrende brei van heel veel verschillende theorieën en maar liefst 21 strategieën waardoor je uiteindelijk bijna door de bomen het bos niet meer ziet. Natuurlijk is er in deze grote hoeveelheid van informatie altijd wel iets te vinden dat je kunt gebruiken, maar feit blijft dat alles staat of valt met de bereidheid om iets daadwerkelijk in je leven te veranderen en de spreekwoordelijke ‘knop om te zetten’. Als die bereidheid er niet is kan je nog zoveel mooie theorieën en strategieën aangereikt krijgen  maar zal het je nooit lukken om je leven die gewenste draai te geven.

Als je na lezing van het boek geïnspireerd bent geraakt om je leven te veranderen met behulp van Rubins strategieën is haar website een aanrader. Daar kan je met behulp van een quiz gemakkelijk vaststellen welk type je bent en van daaruit met Steeds beter als naslagwerk in je hand op zoek te gaan naar zoals Rubin zegt: “Het gewone leven in Utopia met plezier, enthousiasme en engagement en met zo weinig mogelijk spijt, schuld of woede”.