Na de onverwachte ontknoping van deel 1 uit deze serie, viel het niet mee om iets anders te gaan lezen: ik wilde weten hoe het verder zou gaan met David Hunter.
Ook in deel 2 toont Beckett zich een meester van de onverwachte wendingen. Hij wordt naar een klein eiland gestuurd, waar in een zg. croft, een oud boerderijtje, een lichaam is gevonden. Het is helemaal verbrand. De lezer krijgt een verhandeling over wat er bij hoge temperaturen met een lichaam gebeurt. Brigadier van politie Fraser en een jonge agent, Duncan, zijn met David meegekomen naar het eiland Andrew Brody, een gepensioneerde politieman, woont op het eiland en heeft het lichaam gevonden.
Het weer wordt steeds slechter en wanneer er nog meer lijken ontdekt worden, kan er geen hulp van het vaste land komen. Telefoon en mobilofoon werken niet meer. Hunter is volledig op zichzelf aangewezen. Fraser drinkt teveel en is onbetrouwbaar als hulp, hij is jaloers op Brody, die de leiding overneemt van het onderzoek.
In het enige 'grote huis' op het eiland woont het echtpaar Strachan, rijke mensen, met een Zuid-Afrikaanse tongval. Zij hebben met hun geld veel op het eiland vernieuwd en opgeknapt.
Net als in deel 1 is het wantrouwen van vreemdelingen groot op het eiland. Vooral als er veel gedronken wordt, en dat komt nogal eens voor, zijn de lontjes kort. De Strachans, Hunter, de politie, zij allen moeten zich tegen dit wantrouwen verweren.
Door het slechte weer en brandstichting verliest David al het bewijsmateriaal. Toch weet hij tijdig aanwijzingen te verzamelen die leiden tot de ontmaskering van de dader.
Maar toch - Beckett had nog een kleine verrassende wending voor de lezer.
Spannend boek.