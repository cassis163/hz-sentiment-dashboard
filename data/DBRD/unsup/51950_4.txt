Windmolens. Actueel, zeker. Maar niet echt een sexy uitgangspunt voor een spannende thriller. Geld, heel veel geld, en macht natuurlijk wel. En die voor velen zo verleidelijke zaken blijken onlosmakelijk verbonden met de aanleg van windmolenparken, de discussie over het wel of niet opwarmen van de aarde en de enorme (politieke) belangen en geldsommen die daarmee zijn gemoeid. Een groot en actueel thema waarbinnen de succesvolle Duitse thrillerauteur Nele Neuhaus het machtsbelust menselijk handelen en falen centraal stelt.
Na drie heerlijke weken vakantie krijgt rechercheur Pia Kirchoff direct na landing op Duitse bodem een telefoontje. Een lijk in een kantoor van een bedrijf in Kelkheim. Het blijkt de nachtwaker van WindPro, een bedrijf dat windmolens exploiteert. Het is het startsein voor een zorgvuldig opgebouwde en knap geconstrueerde thriller waarin Neuhaus in hoog tempo personen en daarmee verdachten introduceert. Want het blijft niet bij een dode nachtwaker. Enkele dagen laten wordt een boer op brute wijze vermoord. Het aantal puzzelstukjes neemt toe. Heeft de dode nachtwaker te maken met de moord op de boer, die meer vijanden dan vrienden blijkt te hebben? Neuhaus trekt je in korte, vlot en toegankelijk geschreven hoofdstukken met gemak mee in een verhaal over macht, geld, seks, liefde en vooral over vertrouwen. In jezelf, in anderen. En de geborgenheid die dat kan geven, maar ook de grote teleurstellingen die dat kan opleveren. De verschillende verhaallijnen komen steeds dichter bij elkaar. Soms afgewisseld door een korte flashback van iets dat twaalf jaar eerder begon en dat gaandeweg het boek steeds meer handelingen en gebeurtenissen verklaart. Tot aan de verrassende ontknoping toe. Wie wind zaait is mijn eerste kennismaking met Nele Neuhaus en haar rechercheur Pia Kirchoff. Eentje die absoluut naar meer smaakt. Ondanks dat Neuhaus soms iets te scheutig is met bijvoeglijke naamwoorden om sferen en beelden te schetsen.