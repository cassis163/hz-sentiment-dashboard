Amerika is het doelwit, een kernbom het middel. Vragen: wanneer en waar.
Als president van de Verenigde Staten kan je niet zomaar ieder middel inzetten om informatie te vergaren. Officieel dan toch niet. Officieus kan je uiteraard wel een en ander dat volgens de wet niet mag, zolang het maar niet terug te leiden valt naar jou en zolang je maar een paar pionnen hebt om op te offeren.
In dit boek heractiveert de president een team dat eigenlijk al lang afgeserveerd was wegens gebruik van ongeoorloofde middelen. Maar hij heeft ze nodig om informatie te vergaren. Je kan moeilijk beleefd aan een terrorist vragen waar en wanneer de bom gaat ontploffen. Je kan het wel vragen, maar een antwoord zal niet komen. Daarvoor zijn andere middelen nodig, middelen die het team van Gil Shannon wel durft uitvoeren.

Dit boek staat bol van de actie, er is geen seconde tijd om adem te halen of van ontspanning want het gaat allemaal flitsend snel. Er is ook geen tijd om het rustig aan te doen want er kan ieder moment een kernbom ontploffen. Er zit harde actie in dit boek, maar ook de nodige humor, waarschijnlijk nodig om te doen wat de mannen doen. De zelfopoffering gaat ver, het opkomen voor elkaar, voor het team is bewonderenswaardig. Met veel plezier gelezen, spannend, snel, amper weg te leggen.