‘De platenzaak’ is de titel van het nieuwste boek van Rachel Joyce, die bekend is geworden met de bestseller ‘De onwaarschijnlijke reis van Harold Fry’. ‘De platenzaak’ is een bijzonder boek, want het heeft een bijbehorende tracklist, zowel op YouTube als op Spotify!

Het is 1988 en de cd is bezig met een opmars. Langspeelplaten worden bijna niet meer gemaakt, maar in Unity Street in Londen zit de platenzaak van Frank. Frank verkoopt alleen langspeelplaten en moet niks van de cd hebben. Unity Street is zo’n ouderwets straatje met een paar speciaalzaakjes in een buurt waar mensen er nog zijn voor elkaar.
Behalve dat Frank zijn platen op een eigen manier gerangschikt heeft, heeft Frank zelf een gave: hij hoort waar zijn klant behoefte aan heeft op muziekgebied. Zo kan iemand die van klassieke muziek houdt, zomaar de deur uit gaan met een jazzalbum onder zijn arm. En iemand die van popmuziek houdt, kan zomaar een opera toegestopt krijgen. Frank heeft zijn liefde voor muziek en wetenswaardigheden over componisten en beschrijvingen over de muziek van zijn moeder meegekregen. Op een dag stapt er een dame de platenzaak binnen en bij haar hoort Frank helemaal niets. Dit intrigeert hem enorm. Zou het hem lukken om voor haar een passende plaat te vinden?

Ik vond ‘De platenzaak’ een leuk boek om te lezen, met (gelukkig) een feelgood einde. Het verhaal leest vlot, maar dat mag bij een feelgoodverhaal. De combinatie met de tracklist is bijzonder, omdat je op deze manier alle muziekstukken die worden genoemd bij elkaar hebt en de bijzonderheden over een bepaald werk meteen kunt beluisteren. Overigens zijn er ook tracklists te vinden met clips van alle genoemde platen uit het boek.

Ik vind ‘De platenzaak’ een aanrader en geef het boek 4 sterren.