Zou het toevallig zijn dat er net deze week onbekende foto's van Piet Mondriaan, schilderend aan zijn beroemde "Victory Boogie Woogie", opgedoken zijn? Wie de Secret Scouts kent weet wel beter. Daar moeten de zussen Lisa en Sophie en de broers Tom en Jack haast wel achter zitten!

Bijna vier jaar geleden verscheen het eerste deel over hun avonturen ("Secret Scouts en de verdwenen Leonardo", onlangs heruitgegeven in een stoer, nieuw jasje en bovendien ook vertaald in het Engels) en eindelijk is er nu het gehoopte vervolg.
"Secret Scouts en de vermiste president" gaat eigenlijk verder waar het verhaal gebleven was- gelukkig zit er vooraf een uitgebreide samenvatting van het eerdere boek om het geheugen op te frissen of nieuwe lezers te updaten.

Dankzij een ingenieuze uitvinding van Leonardi da Vinci kunnen de vier met behulp van een smartphone door de tijd reizen. Dat deze tijdreizen niet zonder risico -of zeg maar gewoon levensgevaarlijk- zijn blijkt maar weer in dit vervolg. Zijn het niet de Scouts die meestal in problemen raken door die gekke, onbesuisde Lisa, dan is het nu wel hun artistieke, poepierijke oom Hans die een stommiteit begaat.
De wereld zelf heeft het anno 2016 niet in de gaten, maar 'Hansie' heeft tijdens een tijdreis de toekomst onherroepelijk veranderd. Hij heeft per ongeluk één van de belangrijkste presidenten van Amerika als jongeman naar een ver verleden gestuurd...

Dus is het aan hem en de Secret Scouts om de arme ziel terug naar zijn eigen tijd te brengen, opdat de geschiedenis zijn normale verloop kan voortzetten. Uiteraard brengt hen dat op vele hoogtepunten in de geschiedenis, waarbij hun aanwezigheid steeds nét de bekende uitkomst betekent. Vandaar bijvoorbeeld Mondriaans inspiratie voor zijn "Boogie Woogie Victory". En Martin Luther Kings bevlogen 'I have a dream' speech in 1963.

Het leuke is dat het ook allemaal echt lijkt te kunnen, dat alles klopt. Tijdreis-paradoxen zijn vaak hachelijke onderwerpen voor fictie, maar het schrijversduo Kind Kind houdt het simpel. Overzichtelijk en aannemelijk. Behalve dat het tot de verbeelding spreekt steek je er ook weer het een en ander van op. Het is goed om herinnerd te worden aan rassendiscriminatie, hoe het was en aan hoe het nu is.

"De vermiste president" is een eigentijds, spannend verhaal waarbij je het gevoel krijgt dat het avontuur binnen handbereik ligt... als je een smartphone hebt. Als het ook in het Engels vertaald wordt zal Barack Obama het geheid met een brede grijns lezen. Aan het eind zijn nog niet alle raadsels opgelost, dus dat belooft alvast een volgend deel in deze fijne serie.