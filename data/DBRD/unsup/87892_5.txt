Op de kaft: 1914 In Rusland heerst grote onrust, en het gezin van Tsaar Nicolaas II gaat een onzekere toekomst tegemoet. Groothertogin Tatiana wordt desondanks verliefd op de cavalerieofficier Dmitri, maar hun liefde – en levens – komen in gevaar als de gebeurtenissen een catastrofale wending nemen…
2016 Na een hartverscheurende ontdekking vlucht Kitty Fisher van Londen naar het afgelegen huisje van haar overgrootvader in Amerika. Hier, aan de oevers van Lake Akanabee, vindt ze een spectaculair hangertje met juwelen, dat haar leidt naar een lang begraven familiegeheim…


Met De Geheime vrouw De auteur heeft een verhaal geschreven dat bestaat uit een mengeling van fictie en non-fictie. De Romanovos - op de eerste plaatst de middelste dochter Tatiana - staan centraal in dit boek en alle dramatische gebeurtenissen omtrent deze keizerlijke familie spelen een grote rol in deze historische roman.
Het verleden, ten tijde van W.O. I en de bloedige gebeurtenissen in Rusland en het heden, waarin Kitty, een nakomelinge van cavalerieofficier Dmitri, dé ontdekking doet die haar hele leven op de kop zet, wisselen elkaar naadloos af en worden als het ware één geschiedenis.
Toch zijn het vooral de belevenissen van Dimitri die het meeste indruk op mij hebben gemaakt en die het best zijn blijven hangen in mijn herinneringen na het 'luisteren' naar deze roman. Wellicht omdat deze als het meest authentiek aanvoelen. Wat mij betreft had het historische gedeelte een nog grotere plaats mogen innemen in het verhaal en hadden de belevenissen van Kitty in het heden beperkter mogen zijn. Haar werkzaamheden aan de blokhut bijvoorbeeld konden mij niet echt boeien.
Al met al toch een roman die ik niet kon wegleggen voor ik bij de ontknoping was.

Omdat ik dit boek niet heb gelezen maar geluisterd wil ik ook nog even kwijt dat de voorleesstem van Dieuwertje Blok mij erg aangenaam was. Rustig en duidelijk, zonder onnodige en irriterende stemmetjes die alleen maar zouden afleiden van de eigen beleving van de roman.

De auteur: Gill Paul schrijft naast fictie ook historische non-fictie. Ze groeide op in Glasgow en studeerde daar geneeskunde, Engelse literatuur en geschiedenis. Hierna verhuisde ze naar Londen om in het uitgeversvak te gaan werken. Ze heeft haar eigen productiebedrijf en werkt daarnaast als redacteur.