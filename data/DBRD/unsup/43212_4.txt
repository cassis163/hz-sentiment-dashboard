Mel Wallis de Vries is geboren op 8 februari 1973 te Leiden. Haar eerste boek Uitgespeeld kwam uit in 2005. Ze heeft meerdere boeken geschreven waarvoor ze meermaals is bekroond met de Prijs van de Jonge Jury. Twee van haar boeken Shock en Vals zijn bewerkt tot een musical. Haar laatste boek Haat is verfilmd en het boek Vals zou ook worden verfilmd. Deze film zou volgens bronnen eind 2018 uitkomen. Mel's boeken worden in diverse landen uitgegeven.
Het boek gaat over een school waar drie jongeren kort na elkaar zelfmoord plegen. Er lijkt geen enkele overeenkomst tussen de 3 te zijn: ze zitten niet in dezelfde klas en ze kennen elkaar amper. De politie bestempeld het als een trieste samenloop van omstandigheden. Maar dan krijgt de 16-jarige Tess een briefje dat alles verandert: jij bent de volgende... Wanneer Tess alles probeert te ontrafelen, doet ze een schokkende ontdekking. Nu moet ze vrezen voor haar leven. Maar niemand gelooft haar. Lezen vanaf ca 15 jaar.
Mijn dochter van 12 jaar is dit boek gaan lezen op aanraden van een vriendin. Ze vond het een goed boek en leest nu regelmatig een boek van Mel Wallis de Vries. Voor het vak Nederlands heeft ze er zelfs een boekverslag over geschreven. Ze geeft het boek 4 van de 5 sterren. Ik vond het fijn om samen hetzelfde boek te lezen, dan kun je er nog samen over praten. Het leest vlot weg en ik vind de boeken van Mel Wallis de Vries heerlijk voor tussendoor. Ik geef het ook 4 van de 5 sterren!