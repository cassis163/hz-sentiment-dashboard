De Brit Michael Morley verdeelt zijn tijd tussen Groot-Brittannië, waar hij met zijn gezin woont, en Nederland waar hij een hoge positie heeft bij de tv-gigant Endemol. Voor zijn job reist hij de wereld af om de door Endemol uitgedachte televisieprogrammas aan te passen aan de wensen van mogelijke kopers. Voor hij in de amusementsector aan de slag ging was hij misdaadverslaggever. In die hoedanigheid had hij diepgaande gesprekken met zowel seriemoordenaars en hun nabestaanden als met de profilers van de FBI. Al die gesprekken en ervaringen gebruikt hij als inspiratie voor een nieuwe hobby: het schrijven van thrillers. In 2008 debuteerde hij met Spider en nu ligt zijn tweede boek, Adder, in de winkels.
Op vakantie in New York wordt profiler in ruste, Jack King, aangeklampt door een vreemde man die hem uitdrukkelijk vraagt om de verdwijning van een aantal jonge vrouwen in de streek rond Napels te onderzoeken. King onderbreekt zijn verlof en gaat samen met de locale rechercheur Sylvia Tomms aan de slag in de stad waar de maffia heerst. En ze vinden menselijke resten....meer dan hun lief is.
Door heel sterk te openen weet de auteur de lezer van bij de eerste bladzijde aan zich te binden. Het begin van Adder geeft echt onmiddellijk zin om verder te lezen. Ook gedurende de rest van het verhaal weet Michael Morley zeer onderhoudend te vertellen, en de vaart erin te houden door gebruik te maken van zeer korte hoofdstukken. Alhoewel gezegd moet worden dat hij af en toe te vlug teveel in zijn kaarten laat kijken. Het plot is degelijk en kent leuke nevenverhaallijnen  die na verloop van tijd mooi aansluiten bij het hoofdverhaal. Hierdoor slaagt Morley er zonder moeite in de lezer bij de les te houden.
Hoewel hij zijn locaties niet tot in de kleinste details beschrijft, is duidelijk dat de auteur deze zorgvuldig heeft uitgekozen. Het drukke stadscentrum van Napels, het uitgestrekte natuurgebied rond de Vesuvius en de historische en toeristische trekpleister Pompeii krijgen allemaal een plaatsje toebedeeld in dit boek.
De auteur besteedt ook ditmaal weer enorm veel aandacht aan zijn personages, waardoor ze, van de eerste tot de laatste, allemaal zeer levensecht voorgesteld worden en op een geloofwaardige manier door het verhaal bewegen en acteren. Natuurlijk zijn sommigen archetypes, maar dat komt de herkenbaarheid alleen maar ten goede.
Met Adder heeft Michael Morley een zeer geloofwaardige thriller gecomponeerd, die de lezer laat kennismaken met de twee kanten van de medaille van het leven in een streek die geregeerd wordt door de maffia: enerzijds zijn het naar de buitenwereld toe zeer respectabele zakenlui, maar aan de andere kant is de prijs van een mensenleven zo laag dat iedereen die in hun weg loopt vakkundig uit de weg geruimd wordt. Morley is een rasverteller.