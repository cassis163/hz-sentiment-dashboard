In april verscheen in vertaling Dieper dan de doden, de eerste van een serie boeken die Tami Hoag wil schrijven over de ex-FBI agent Vince Leone. De serie speelt zo’n 25 jaar geleden, toen er op forensisch gebied nog niet zoveel mogelijk was als nu en het profielschetsen nog in de kinderschoenen stond. Secrets to the Grave is het tweede boek in de serie. Wie met dit boek begint hoeft het eerste deel niet meer te lezen. Al vrij snel wordt verteld wie de moordenaar was in Dieper dan de doden, wie het boek niet overleefd hebben en welke traumatische ervaringen de slachtoffers hebben opgedaan die op het nippertje aan de dood zijn ontsnapt. Terwijl de rechtszaak tegen die moordenaar in volle gang is, wordt het kleine plaatsje Oak Knoll opnieuw opgeschrikt door een brute moord. De kunstenares Marissa Fordham wordt naakt en met veel steekwonden gevonden. Haar borsten zijn afgesneden en er steekt een mes uit haar geslacht. Marissa’s vierjarige dochtertje Haley ligt bewusteloos op haar moeder. Anne Leone, kinderpsychologe en vrouw van Vince, neemt Haley onder haar hoede. De politie heeft ondertussen haar handen vol aan het onderzoek. Wie is de vader van Haley? Welke geheimen had Marissa Fordham? De enigen die daar meer over kunnen zeggen zijn haar dochter Haley en haar vriendin Gina Kemmer. Sommige mensen gaan erg ver om hen het zwijgen op te leggen. Secrets to the Grave heeft een goede plot en een goed opgebouwde spanningsboog. Wat het boek helemaal sterk maakt zijn de zorgvuldig uitgewerkte personages. Bij Hoag is er geen sprake van bordpapieren figuren, maar van karakters die echt gaan leven, en vaak met mooie dialogen. Mocht je Secrets to the Grave eerder lezen dan Dieper dan de doden, dan zou dat laatste voldoende reden moeten zijn om deel 1 van de serie toch te gaan lezen. (door Anne Terwisscha)