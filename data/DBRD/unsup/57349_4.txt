Wat een gezegend idee van De Bezige Bij om Salters meesterwerk Spel en Tijdverdrijf opnieuw uit te geven. Voor de titel geldt: WYSIWYG. Dat is immers wat de protagonisten Dean en Anne-Marie het hele boek doen: rijden, eten, rondhangen en de liefde bedrijven. Vooral dat laatste.

De verteller is een fotograaf die in Autun in het buitenhuis van een bevriend Parijs koppel mag logeren. Op zijn beurt krijgt hij het gezelshap van de rijke jongeling Phillip Dean, een kennis van het koppel. De fotograaf geraakt geïntrigeerd door de jonge man en samen zetten ze de bloemtjes buiten. Al snel leert Dean een meisje van eenvoudige komaf kennen: Anne-Marie. Wat volgt is de roadtrip van Dean en Anne-Marie door midden-Frankrijk. Ze trekken van hotel naar hotel, bedrijven er de liefde, eten in het restaurant, kuieren wat rond en duiken opnieuw tussen de lakens. Hun verschillende sociale achtergrond staat hun begeerte niet in de weg, het gebrek aan gespreksonderwerpen al evenmin. Beiden zijn immers vooral verslingerd aan elkaars lichaam. En al weet Dean dat hij wellicht nooit bij Anne-Marie zal blijven, tegen haar fysieke aantrekkingskracht is hij niet opgewassen.
Het verhaal speelt zich af in de sixties, al heeft dit voor de plot geen enkel belang. Meteen is dit een van de verklaringen van het succes van Spel en Tijdverdrijf. Het gebeurde toen, nu en het zal in de toekomst altijd weer gebeuren: twee mensen die voor elkaar vallen, ongeacht hun afkomst.

Salter drijft de spanning van deze erotische roman op door een ooggetuige aan het woord te laten. Toch is het onmogelijk dat deze alles heeft gezien of hij zou een vlieg in de kamer zijn geweest. Daarom laat Salter hem ook eerlijk bekennen dat heel wat door hem verzonnen is. Dat maakt het verhaal er echter niet minder spannend om. Integendeel, in die wetenschap is dit verhaal geen platte porno, maar het resultaat van de verbeedling van de fotograaf-verteller, stillistisch neergeschreven door Salter. Of ìs de verteller de auteur op leeftijd die terugkeert naar het vakantieadresje uit zijn jeugd en er zijn wilde avonturen in gedachten herbeleeft?
Hoe het ook zij, drie elementen vinden elkaar in dit prachtige verhaal: de schoonheid van Frankrijk, de schoonheid van de (lichamelijke) liefde en de schoonheid van Salters schrijfstijl.