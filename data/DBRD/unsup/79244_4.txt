In “het mysterieuze horloge van Walker & Dawn” volgen we vier beste vrienden. Ze vissen op een dag een blik uit het water en vinden daar drie dollar in. Drie dollar was veel geld in die tijd maar toch besluiten ze een bestelling te doen bij de populaire postordercatalogus van mister Walker en Miss Dawn. Uiteindelijk kiezen ze er gezamenlijk voor om een revolver te bestellen. Als ze na een behoorlijk lange tijd dan eindelijk het pakketje krijgen, blijk er geen revolver in te zitten maar een oud en stuk zakhorloge van American Company. Na een voorval met een vertegenwoordiger van Walker & Dawn, besluit het viertal te vertrekken naar Chicago om uit te gaan zoeken wat er nu precies is met dit mysterieuze horloge.

Het verhaal speelt zich af rond 1900 en dat merk je natuurlijk aan alles. De auteur geeft die tijd heel mooi weer. Kinderen drinken en roken al op jonge leeftijd, als ze stout zijn krijgen ze slagen met de riem, er heerst veel armoede, meisjes en mensen met een donkere huid doen er duidelijk veel minder toe en machines en voertuigen zijn er nog bijna niet. De vier vrienden groeien op in de Bayou, een moerassig gebied aan de oevers van de Mississippi. Meteen vanaf het begin van het verhaal heb je het idee alsof je zelf ook in het moeras en die tijd rondloopt.

De vier vrienden: Te Trois, Eddie, Julie en haar broertje Tit zijn enorme verschillende personages maar vullen elkaar zeker mooi aan. Ze hebben allemaal hun bijzondere karakter eigenschappen en naarmate je verder komt in het verhaal leer je ze steeds beter kennen. Het verhaal in ‘’Het mysterieuze horloge van Walker en Dawn” is opgedeeld in vier delen en elk personage verteld een deel. Doordat je leest wat ze denken en voelen kun je je goed inleven. Wat de leeservaring absoluut een stuk fijner maakt. Ze maken echt van alles mee tijdens deze spannende en avontuurlijke roadtrip naar Chicago. Je zal je met dit verhaal geen moment vervelen.

De schrijfstijl van de Italiaanse auteur Davide Morosinotto is beeldend, eenvoudig en vlot. Eenmaal een stukje op weg in het verhaal is het niet meer aan de kant te leggen. Je moet gewoon weten hoe dit verhaal af zal lopen voor de vier vrienden en wat het nu precies is met het mysterie rondom het horloge. Je vliegt door de hoofdstukken heen en voor je het weet is het verhaal uit. De illustraties aan het begin van elk hoofdstuk zijn absoluut een versterking van het verhaal en daarnaast is alles ook gewoon ontzettend mooi vormgegeven.

Kortom, een ontzettend spannend avonturen verhaal met uiteenlopende personages die een roadtrip gaan maken door Amerika en ondertussen een mysterie proberen op te lossen. Een verhaal dat zich afspeelt rond 1900 met alle gebruiken van die tijd. Het zal je absoluut verrassen! “Het mysterieuze horloge van Walker & Dawn” is geschikt voor kinderen van af 10 jaar, maar ook volwassen zullen het zeker met veel plezier lezen.