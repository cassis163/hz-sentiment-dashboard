De auteur Tom Fletcher schreef onder andere het succesvolle boek De Kerstmisaurus. Samen met illustrator Gregg Abbott creëerde hij daarnaast een paar geslaagde prentenboeken, waaronder: Er zit een monster in je boek. Nu komen ze wederom met een vergelijkbaar prentenboek….

Dit veelbelovende prentenboek met de grappige titel: Er zit een draak in je boek is echt een lust voor het oog. Het voorleesfeestje begint al bij de cover. De teksten in het boek zijn zo geschreven dat de kinderen aan wie voorgelezen wordt zich direct persoonlijk aangesproken voelen. Op een van de eerste pagina’s ontdekken de kinderen een bijzonder ei. De auteur van het boek waarschuwt de kinderen om nu vooral niet meer door te bladeren in het boek. De nieuwsgierigheid wint het gegarandeerd. Op de volgende pagina ontdekken de kinderen wat er in het ei zat: een echte draak! Gelukkig gaat het hier om een vriendelijk, schattig kijkend groen draakje. Maar dan moet het draakje onverwachts niezen, als dat maar goed gaat……

Er zit een draak in je boek is een zeer vermakelijk prentenboek om uit voor te lezen, eenmaal een keer gelezen zal dit boek vermoedelijk met regelmaat uit de kast gehaald worden. Dit rijk geïllustreerde boek neemt kinderen echt mee op een spannend drakenavontuur. Het verhaal stimuleert hun fantasie en laat ze actief meedenken en doen. Onbewust leren ze op deze manier keuzes maken, de ander te helpen waar ze kunnen en het nemen van verantwoording. De illustraties van Gregg Abbott spatten, mede door de uni gekleurde achtergrond, van de pagina’s af en vragen eigenlijk om een lijstje.
De teksten zijn eenvoudig gehouden en zijn grappig, waardoor het boek fijn voorleest, ook voor een grote groep kinderen. Misschien is het boek wel wat minder geschikt om voor het slapen gaan uit voor te lezen, omdat het boek kinderen actief maakt en sommige jonge kinderen het gedeelte over vuur misschien een beetje (te) spannend zullen vinden. Ideaal boek voor overdag.
Aanrader voor jongens en meisjes vanaf een jaar of vier, leuk voor in de klas, maar zeker net zo leuk voor thuis.