Er zijn mensen, die dol zijn op televisie series, ik houd erg van series om te lezen. Natuurlijk dan wel op volgorde. Bij de abc serie van Sue Grafton heb ik me niet aan die voorwaarde gehouden: ik ben begonnen bij de M. Deze week haal ik de schade een beetje in: ik heb het eerste deel van de serie gelezen.
Kinsey Milhone, privé detective, lost hier voor de eerste maal in een boek een (om te beginnen, er volgen er nog een paar) moord op.
Ze wordt daarvoor ingehuurd door Nikki Fife, die net uit de gevangenis komt. Ze was veroordeeld voor de moord op haar man Laurence, maar zegt die niet gepleegd te hebben.
Een enorm aantal mensen komt langs bij het onderzoek van Kinsey: de eerste vrouw van het slachtoffer en hun twee kinderen, (Nikki was zijn tweede vrouw), diverse maîtresses, zijn collega-advocaten en zijn secretaresses.
Kinsey rijdt af en aan in haar auto, probeert tussendoor nog iets als een privéleven te hebben, houdt zich nog wat bezig met een ander onderzoek, waaraan ze al begonnen was en komt zoals gewoonlijk in deze boeken, in moeilijkheden. Natuurlijk loopt het goed af (anders zouden de andere letters van het alfabet niet gebruikt kunnen worden). De oplossing is verrassend.

Ik houd van de stijl van Grafton. Die is nuchter, humoristisch en vol details. Het verkeerde been: je wordt er doorlopend op gezet. Nog 25 letters te gaan, maar voor zover ik weet moeten er nog een paar geschreven worden.