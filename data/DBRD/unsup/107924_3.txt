Toen ik op bookdepository.com Lord of Shadows en The Dark Prophecy bestelde zag ik Release voor maar tien euro liggen, dus besloot ik het te kopen. Het verhaal klonk erg interessant en de cover was fantastisch, dus waarom niet? Van Patrick Ness had ik alleen A Monster Calls gelezen, die ik oké vond (het verhaal is mooi, maar het had toch niet datgene wat het prachtig maakte), dus eigenlijk was dit een cover-buy.

Hoewel het beste is om het verhaal blanco in te gaan, moet ik wel zeggen dat er twee hoofdpersonen zijn, Adam Thorn en een geest. Het verhaal van Adam is hedendaags en erg interessant. Het verhaal van de geest? Die heeft Release verpest.

Patrick Ness probeert met Adam Thorn te schetsen hoe het is om niet geaccepteerd te worden door je ouders en weet daar heel goed in te slagen. Door zijn hoofdstukken te verwisselen met die van een geest wil hij iets moois scheppen, maar dat is hem niet gelukt. Kijk, als dat tweede verhaal iets te maken had gehad met die van Adam, was het een stuk beter geweest, maar nu werd Adams verhaal continu onderbroken door een vaag hoofdstuk waarvan ik nog steeds niet begrijp waar het eigenlijk voor dient. Ik heb het gevoel dat Patrick het heeft gebruikt om heel slim te lijken, maar heeft daardoor de kwaliteit van het verhaal omlaag gehaald. Sorry man, maar voor mij heeft het niet gewerkt. Zonder geest had ik Release waarschijnlijk vier of vijf sterren gegeven, maar nu... Nogmaals sorry.

Zoals ik al zei is Adams verhaal ontzettend goed. Er is een goede opbouw, de personages worden uitstekend uitgewerkt (er zit zelfs een Nederlandse in en er wordt gepraat over Nederland!) en de schrijfstijl is ook erg fijn. Het verhaal van de geest? Niet zo. Er zit een opbouw in, maar het blijft heel erg vaag en heeft nauwelijks iets te maken met Adam (lees: eigenlijk helemaal niets, op één onbelangrijke scène na). Het waas irrelevant.

Dat is alles wat ik te zeggen heb over Release. Raad ik je aan om dit boek te lezen? Ja en nee. Het verhaal van Adam is erg educatief (er wordt over - spoiler - homofobie - spoiler - gesproken) en ik raad iedereen aan om dat verhaal te lezen. Maar tegelijkertijd zit het geestverhaal in dit boek en raad ik die niet zo aan. Kies maar.