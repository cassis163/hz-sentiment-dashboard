Anita Verkerk zit al lang in het schrijversvak. Al vele jaren schrijft zij succesvolle, ontspannende liefdesromans en chicklits voor een uiteenlopend publiek. In Amerika verschenen ook regelmatig pittige, erotische novelles van haar hand. Toen bleek dat het Nederlandse publiek hier ook interesse in had, besloot Uitgeverij Cupido dit jaar In vuur en vlam uit te geven.

In deze bundel vinden we drie novelles die eerder in Amerika zijn gepubliceerd. Deze verhalen werden enthousiast ontvangen, kregen lovende recensies en wonnen diverse prijzen. Nog steeds zouden ze een groot succes in het buitenland zijn. In vuur en vlam bevat de verhalen: ‘De zwarte ridder’, ‘Het IJsmeisje’ en ‘De Vliegende Hollander’.

Na het lezen van de eerste woorden van ‘De zwarte ridder’ waan je je meteen in een sprookje. Prinses van Nergensland wordt uitgehuwelijkt aan een man waar ze van gruwelt. Daarnaast weet ze niets van seks en het genot dat vrijen met zich mee kan brengen. De Zwarte Ridder redt haar in het begin van het sprookje van de bandieten en leert haar hoe prettig seks kan zijn. Dit is een heerlijk sprookje om bij weg te dromen. Toch, tijdens het lezen van het verhaal, word je regelmatig afgeleid door de grove taal. De woorden ‘nat kutje’ en ‘pik’ vliegen je om de oren.

'De zwarte ridder’ verwent je met een heerlijk sprookje. ‘Het IJsmeisje’ lijkt daar in eerste instantie minder op, voornamelijk door de eigentijdse setting. Hoofdpersonage Lizzy heeft nog nooit een orgasme gehad. Ze heeft een geweldige minnaar, maar toch, het ultieme genot ervaart ze niet. Haar omi bezit een relikwie, een magische stenen pik. Zou dit stuk steen haar kunnen leren genieten van de seks? ‘Het IJsmeisje’ spreekt minder aan dan het eerdere verhaal, omdat je als lezer minder binding krijgt met Lizzy. Ze lijkt heel erg met zichzelf bezig en komt daardoor minder tot leven. Het onderwerp daarentegen kan voor veel vrouwen wel herkenbaar zijn. Al met al is dit het minste en ook langste verhaal uit de bundel. Het leest nog steeds als een trein, maar geeft minder gevoel dan dat ‘De zwarte ridder’ en ‘De Vliegende Hollander’ doen.

‘De vliegende Hollander’ begint met een vurige vreemdgaansscène. Kelly wordt vlak voordat ze gaat trouwen gedumpt door haar verloofde. Ze is zo op van verdriet dat ze met haar trouwjurk de zee in loopt. Ze raakt bewusteloos en komt bij op De Vliegende Hollander, waar ze al snel voor de kapitein lijkt te vallen. Maar bestaan het schip en de kapitein wel? Dit sprookje neemt ons mee naar de 17de eeuw en laat ons zien dat er toen al met respect met vrouwen omgegaan kon worden. De vurige scènes zijn hier wat minder, maar het stukje geschiedenis en het feit dat er toch geprobeerd is om echt een sprookje te schrijven, maakt dit een prachtig erotisch verhaal.

Al met al is In vuur en vlam geen verkeerde erotische bundel. De verhalen lezen als sprookjes en hebben daardoor een enorme charme. Het grove taalgebruik had echter wat minder gemogen. Erotische scènes kunnen ook prima tot hun recht komen, wanneer er wat subtieler over de edele delen wordt gesproken. Nu leidt het de lezer teveel af. En dat is jammer, want het is goed voor te stellen dat dit boek als porno voor vrouwen kan gelden.