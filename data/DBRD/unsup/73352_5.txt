In Samen van Julie Cohen leer je het bejaarde echtpaar Robbie en Emily kennen, waarbij de liefde voor elkaar er vanaf spat. Echter, ze dragen een groot geheim met zich mee, waardoor je als lezer steeds door wil lezen om erachter te komen wat het geheim dan is.

Het boek is geschreven in achterwaartse volgorde. Dit vond ik in het begin even lastig om in te komen, maar het maakt het verhaal mooier, omdat je steeds verder teruggaat in de tijd tot het moment dat Emily en Robbie elkaar voor het eerst ontmoeten en dus het begin van hun relatie.

Emily is een Britse studente geneeskunde aan de universiteit van Cambridge wanneer ze Robbie ontmoet. Hij is een Amerikaanse zeiler en botenbouwer. Er zijn genoeg tegenstanders voor hun relatie, maar de liefde tussen hen is groot genoeg om hier tegenin te gaan.

‘Hun liefde was onvoorwaardelijk’ en ‘Hun leven was een leugen’ staat op de cover geschreven. Als het boek begint met dat Robbie een briefje schrijft voor zijn vrouw Emily ‘Ik hou van jou. Jij bent mijn begin en mijn einde, Emily, en alle dagen ertussen’ waarna hij naar buitenloopt, de zee in en niet meer terugkomt. Je wordt als lezer in hun prachtige liefdesverhaal gezogen wat je niet meer loslaat tot het boek uit is.

Ik lees niet vaak romans, maar dit was wel echt een aanrader om te lezen. Dit is het eerste boek van Julie Cohen dat ik heb gelezen, maar ik zou er zeker nog meer willen lezen. Het is een fijne schrijfstijl waardoor het een echter pageturner is.