Ik heb gisteren het audioboek voor Een Knipoog van de Boeddha geluisterd, voorgelezen door de schrijfster Erica Terpstra. En het was een genot. Een Knipoog van de Boeddha is het eerste kinderboek van Erica, geschreven ter gelegenheid van de tentoonstelling Het Leven van Boeddha, de weg naar nu. En bevat naast een toegankelijke manier om Boeddhisme te leren kennen, al haar enthousiasme and vrolijkheid.

Het is verhaal van Onno, die voor een themaweek op school oog in oog komt met een klein boeddha beeldje. Onno heeft samen met Wendy in de ochtend voor school een zwerfhond gevonden en hij vraagt aan het beeldje of hij deze hond, Siep, mag houden. Tot zijn verbazing krijgt hij een knipoog van het beeldje! En samen met Wendy wordt hij getransporteerd in het levensverhaal van de Boeddha, prins Siddhartha. Waarin zij magische avonturen beleven.

Het is een verhaal waarin liefde voor de medemens centraal staat, samen met de kinderen ziet de lezer verschillende fases van het leven van Siddhartha. Hoe deze prins oog in oog komt te staan met het onrecht in de maatschappij om hem heen. En hoe hij in zijn latere leven stappen neemt om dit onrecht tegen te gaan.

Aan het eind wordt er een knipoog gegeven naar een asielzoekersgezin uit Syrie. En herinnert dit kleine boekje eraan hoe belangrijk het is om met respect en liefde met je medemens om te gaan.

Kortom, een heerlijk koddig boek met een fijne boodschap. Waar ik, als volwassen lezer, ook zeker wat van geleerd heb. En wie kan er nou niet vrolijk van worden om 2 uur lang de stem van Erica te horen?