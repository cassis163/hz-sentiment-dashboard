Met "Alles verloren", een thriller van de Gouden Stripwinnaar Roel Janssen, komt de echte thrillerlezer volledig aan zijn trekken. De thriller gaat over een actueel probleem: de mensensmokkel naar Europees grondgebied. En de onbegrijpelijke wantoestanden op sommige Griekse eilanden, die daarvan het gevolg zijn.
Tessa en Mortimer krijgen daar op onaangename wijze mee te maken. In eerste instantie wil men niet aannemen dat ze juist van goede wil zijn. Daarna weer wel, en dat blijft niet zonder gevolgen.
Één en ander wordt op indringende wijze beschreven. Het is ook haast niet te bevatten, wat Tessa en Mortimer meemaken. Ze krijgen te maken met niets-en niemand ontziende mensensmokkelaars De profiteurs, die goed kunnen leven van de opbrengst van al die menselijke ellende. En wat ze op alle mogelijke manieren wereldkundig willen maken. Je weet dat het fictie is, maar het kan evengoed allemaal zo verlopen. In het verhaal komt ook de inmenging van de EU aan de orde en de onmacht, om echt de noodzakelijke ingrepen te organiseren.
Ook het werk van de maffia, die de lakens uitdeelt in de vertrekhavens, toont de onmacht en radeloosheid van de vluchtelingen. Wat kunnen ze ook? Ze zijn aan de goden overgeleverd.
De thriller is goed opgebouwd, Tessa en Mortimer doen er alles aan om te kunnen helpen. Zelf komen ze ook in groot gevaar. Lukt het hen om hulp te bieden en iets aan de wantoestanden te kunnen doen?
Het is te hopen dat alle internationale problemen met vluchtelingen op een andere manier worden opgelost. Desalniettemin is het een zeer geloofwaardig verhaal. De spanning is te snijden en het boek is van begin tot eind volop genieten.