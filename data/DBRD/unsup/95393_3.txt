Productiviteit. Het is iets waar we allemaal naar streven. De vraag is echter: hoe creÃ«er je een leefstijl waar je de hoogst mogelijke productiviteit uithaalt? Ik las Eat That Frog! van Brian Tracy en misschien heeft hij wel het beste advies: eet elke dag een kikker.

***Zo werkt het***
Een kikker? Ja, een kikker. Het klinkt erger dan dat het is, hoor. Het komt er op neer dat je elke dag begint met de taak waar je het meest tegen opziet. Op deze manier begin je de dag immers productief en gaan de rest van je taken ook een stuk makkelijker. Klinkt logisch, toch? Dat kunnen we allemaal.

Tracy legt dit principe in zijn boek uit aan de hand van maar liefst 21 (!) stappen. Iets te veel, als je het mij vraagt. Gelukkig heeft de auteur het boek slim opgedeeld waardoor de stappen makkelijk te volgen zijn en je als lezer makkelijk door de stof heen komt. Een toegankelijk boek dus voor iedereen die ook wat aan zijn productiviteit wil doen.

***Enkele kanttekeningen***
Zelfhulpboeken kunnen handig zijn. Je moet er echter wel voor openstaan, want niet ieder zelfhulpboek is geschreven met jouw situatie in het achterhoofd. Het kan dus lastig zijn om de gedeelde tips van de auteur toe te passen op jouw leven en huidige situatie. Zelf studeer ik, heb ik een vaste routine, schrijf ik oneindig veel lijstjes en weet ik precies wanneer ik wel en niet hard hoef te werken. Tracy's boek is vooral gericht op mensen met een (vaste) baan. Het was voor mij soms dus even schakelen. Gelukkig gebruikt Tracy weinig tot geen moeilijke taal en ging dit bijna vanzelfsprekend.

Zet de voorbeelden om naar jouw situatie en je hebt een prima zelfhulpboek te pakken. Wedden dat jouw productiviteit na het lezen van dit boek omhoog gaat? In ieder geval voor een weekje of twee. Het is wel zaak dat je hierna over een bepaalde zelfdiscipline beschikt die er voor zorgt dat je deze methode vasthoudt. Ook daar zijn vast genoeg zelfhulpboeken over geschreven.

Ik geef dit boek 3/5 sterren.