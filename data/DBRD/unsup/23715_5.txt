In IJsmaan van Jan Costin Wagner, een Duitse schrijver, maken we kennis met inspecteur Kimmo Joentaa. Zijn jonge vrouw Sanna is overleden aan kanker. Hij kan het niet bevatten, hield zielsveel van haar en dacht samen met haar veel toekomst te hebben. Niet dus. Het noodlot beslist anders. Na haar dood probeert hij een draad weer op te pakken en hij leeft verder in een soort trance. Hij zet weliswaar de ene voet voor de andere maar alles op zijn pad levert associaties op met Sanna. Zo ook het misdrijf dat hij moet onderzoeken. Een vrouw is vermoord tijdens haar slaap. Kort daarna volgt nog een vergelijkbare moord. Kimmo raakt gefascineerd en voelt parallellen met de dood van Sanna.

IJsmaan speelt zich af in Finland, het tweede vaderland van deze Duitse auteur zo vernemen we via de omslag. De liefde voor dit land is merkbaar. Jan Costin Wagner schildert verstilde landschappen en meren temidden van diverse soorten sneeuw. Naast het misdaadverhaal wordt op indringende wijze verteld over liefde, intens verdriet, verlangen en pogingen verder te leven en om te gaan met ontstane leegte. Inspecteur Kimmo Joentaa heeft zijn werk nodig om zijn gedachten te verzetten.

De schrijver switcht van Kimmo Joentaa naar de moordenaar. Al snel weet de lezer wie de moordenaar is, maar dat is geen enkel probleem voor de opbouw van de spanning. Er blijft genoeg over om je over te verwonderen, te verbazen of geboeid verder te lezen. De spanning zit in de excellente en opvallende schrijfstijl en het vermogen om fascinerende situaties en personages te creëren. De achtergrond van het misdaadverhaal is verstild, poëtisch en melancholiek. Tegelijkertijd maakt de schrijver bij bepaalde passages tempo door opmerkelijke korte zinnen, herhaling van een bepaald stramien en staccato taalgebruik.

Kimmo Joentaa is innemende inspecteur die worstelt met zichzelf en zijn verdriet. Meerder markante zijfiguren komen voorbij en worden zorgvuldig beschreven. Voorvallen zijn bijzonder en het einde is ontroerend. Parallellen tussen Kimmo en de moordenaar worden stilaan zichtbaar. IJsmaan is een zeer eigen boek met een opvallende en kenmerkende stijl. Een boek over een soort seriemoordenaar, maar volgens een ander stramien dan we gewend zijn. Alleen al hiervoor verdient de schrijver alle lof.

Nachtfahrt was het eerste boek van Jan Costin Wagner en in eigen land eveneens een groot succes. Laten we hopen dat het snel vertaald wordt. Wagner is een uitzonderlijk talent en verdient vertaling. Prachtige omslag trouwens.