Ik was erg benieuwd naar dit boek. Ik ken Liz van de writers:community en had ook nog nooit een boek in het new adult genre gelezen, waar ik toch eens heel benieuwd naar was.

Liz heeft een erg leuke en fijne schrijfstijl waar goed doorheen te komen is, helemaal mijn soort stijl! Maar... mijn hemel, ik werd wel echt doodgegooid met al die vergelijkingen en metaforen. Sommigen waren heel grappig, sommigen waren dan ook weer net teveel van het goede. Dat vond ik het enige minpuntje aan de stijl, voor de rest is het een boek wat zich heerlijk wegleest.

De hoofdpersonages waren goed uitgewerkt. Ze leken oppervlakkig aan het begin, maar waren dat dus absoluut niet. Dat heeft Liz mooi neer weten te zetten: de eerste indruk zegt niet alles. Ik vond ze qua taal soms wel erg op elkaar lijken. Dan had ik even niet meer het idee of Arabella of Riley nou aan het woord was. Het was denk ik meer de stem van de schrijfster dan echt van de personages zelf. Maar dat hoeft niet storend te zijn, ik ben iemand die daar specifiek op let aangezien ik ook een boek schrijf met drie verschillende personages.

De wat meer erotische scenes waren erg mooi beschreven en gingen niet om het hebben van de seks, maar om het gevoel dat erachter zat. Al vond ik het wel lang duren voordat de hoofdpersonages 'eens wat gingen doen' samen. Ze draaiden veel om elkaar heen en ik had graag wat eerder 'wat actie' gezien.

Ik vond het laatste stukje, die met de zoen met iemand (sorry, ik zal niet verder spoileren), een beetje simpel opgelost. Van mij had Riley het lekker romantisch mogen maken voor Arabella. Maar waarschijnlijk is hij niet echt iemand als persoon die dat snel zou doen. Door het boek heen was hun liefde voor elkaar goed voelbaar en het werd mooi beschreven hoe ze langzaam maar zeker toch voor elkaar vielen, ondanks hun zwaktes en wat ze meegemaakt hadden. Wat ook erg mooi werd beschreven.

Liz heeft het boek zelf uitgegeven, een erg goede prestatie. En dat heeft ze heel goed gedaan voor een debuut. De omslag, de binnenkant, de achterflap, alles ziet er professioneel uit en dat maakt het ook lekker om te lezen.

Ik wist niet wat ik van new adult moest verwachten, maar het had naast seks (wat veel mensen denken) ook een lekker feelgood-gehalte en daar hou ik van. Ik zou zeker het vervolg van Ongetemd willen lezen!