Sara - Philip Le Bon
Deel één - De Mooie Moorden -
Genre: Thriller
ISBN: 978 94 014 2267 3
Paperback - 430 bladzijden
Uitgever: Lannoo
Verschijningsdatum: 2014


Over de auteur:
(info; www.philiplebon.com)

Philip Le Bon is een energieke veertiger woonachtig in de buurt van het pittoreske Brugge. Naast een fervent sporter, is hij verknocht aan lezen met als voorkeur misdaadverhalen. Uiteindelijk vond hij de moed en de tijd om zijn jongensdroom in vervulling te laten gaan, namelijk schrijver worden.
Beroepshalve is Philip Le Bon veiligheidsadviseur. Tegelijk is hij columnist en copywriter, met een specialisme in security, sport en biologie.


Korte inhoud:

Een pageturner waar je klamme handen van krijgt.
Hoe ver kun je gaan om iemand echt te treffen? Hoe hard kun je worden als je echt geraakt bent? Wanneer houdt het op? Om de macht over zijn Londense concurrent CytoSerum en zo een baanbrekend nieuw geneesmiddelenpatent te verwerven, zet de Duke alle middelen in. Benissa, een bloedmooie zwarte huurmoordenares, moet het pad vrijmaken voor de Duke. Tegelijk krijgen twee gewetenloze Tsjetsjenen de opdracht om Sara, de dochter van zijn aartsrivaal, te gijzelen. Er ontspint zich een wreed kat-en-muisspelletje. Maar dan duikt iemand uit Benissa's pijnlijke verleden op... en kantelt alles.


De cover:

Op de cover een foto bijna volledig zwart/wit, enkel het haar van de jonge vrouw is rossig gekleurd. Dit doet mij vermoeden dat dit Sara is, het hoofdpersonage van het boek. De naam van de auteur en de titel staan in wit lettertype mee op de cover met daaronder in oranje (past mooi bij het haar van de jonge vrouw) -De mooie Moorden-.
Verder zie ik op de cover bovenaan dat het gaat om een razend spannende thrillerreeks in het farmamilieu. Op de achterflap lees ik een korte inhoud, een foto van de auteur met een korte biografie en een cover van het boek Benissa dat binnenkort verschijnt.
Ik vind de cover heel mooi en het was mij ook het eerste wat me echt aansprak aan dit boek, nog vóór ik de korte inhoud gelezen had. Door zwart/wit in combinatie met één kleur te gebruiken komt de cover erg rustgevend over. De cover krijgt van mij een dikke 9.


Samenvatting:

Sir Gordon Harris staat aan het hoofd van CytoSerum, een farmaceutisch bedrijf. Samen met zijn enige dochter Sara, zijn aanstaande schoonzoon Ambrose Garside en wetenschapper Jeremy Salisbury zijn zij de enigen die op de hoogte zijn van de ontwikkelingen van Joshua, een nieuw medicijn waar zij al enkele jaren research naar doen. Ondertussen is er een onderlinge strijd gaande met de concurrentie die het bedrijf willen overnemen. Om dat te bewerkstelligen wordt niets geschuwd. Als Harris afluisterapparatuur ontdekt in de gebouwen van zijn bedrijf en er kort daarna midden in Londen een aanslag op hem en Ambrose plaatsvindt, wordt het duidelijk dat het menens is. Door een toevallige samenloop van omstandigheden wordt op bijna hetzelfde moment Sara ontvoerd door twee criminelen, die haar enkele weken moeten vasthouden in opdracht van hun opdrachtgever. Let the game begin.....

Als de concurrent een knappe, zwarte huurmoordenares inzet die in al haar opdrachten slaagt, maar zelf als een schim in de nacht verdwijnt is het de vraag; wie is zij?

Spionage, huurmoorden, aanslagen en ruwe sex.... Wie overleefd in Sara?


***

“Voorspelbaar”, dat was mijn eerste gedachte toen ik een begin maakte in het boek, maar niets is minder waar! Al heel vlug werd ik meegezogen in het verhaal dat zich afspeelt in Londen. De auteur heeft duidelijk kennis van de Engelse hoofdstad, want alles wordt in detail beschreven.

Het boek is levendig geschreven en zit vol actie. Van wilde achtervolgingen tot ruwe sex, Le Bon laat het allemaal aan bod komen en ook hier deinst hij er niet voor terug om alles heel gedetailleerd te beschrijven. Juist omdat de auteur zo in detail gaat, soms iets TE, kon ik het verhaal als in een film voor me zien.

Tijdens het lezen merk je dat Le Bon veel research heeft gedaan. Hij is goed op de hoogte van termen die in de farmaceutische wereld gebruikt worden, kent Londen op zijn duimpje, heeft kennis van informatica, gevechtstechnieken, ......... Kortom, de man weet waarover hij het heeft.

Het enthousiasme van Le Bon druipt bijna uit het boek, waardoor sommige scenes TE diepgaand en TE uitgewerkt zijn. Zelf heb ik het geen moment langdradig gevonden, maar wel meermaals de vraag gesteld of het een meerwaarde was voor het verhaal. De karakters hadden dan weer iets meer uitwerkt kunnen worden, want dat heb ik, zeker in deel één gemist.

Heel leuk vond ik de schuingedrukte tekst die in het hele verhaal voorkwam, de korte gedachten die op die manier neergezet werden. Ik vond die sommige momenten echt hilarisch. Tijdens het lezen heb ik verschillende keren met een big smile op mijn gezicht gezeten. John Grisham als bodygard/chauffeur? Je moet er maar opkomen en dan zwijg ik over Boris Becker, Hannibal en Hemmingway die ook een plaats in het verhaal kregen.

In het tweede deel van het boek komt je te weten wie Benissa is. Doordat dit eigenlijk de overgang naar het volgende boek in de serie is, wordt Benissa haar leven en hoe zij geworden is wie zij nu is, heel menselijk uitgewerkt. Haar karakter wordt, ook nu in detail en met kennis van zaken heel mooi beschreven door Le Bon.

Het is lange tijd geleden dat ik een boek las waarbij ik op het puntje van mijn stoel zat. De spanning vond ik met momenten zo te ‘snijden’, dat ik het boek even moest wegleggen om het te laten bezinken.

Toch leest het boek met zijn dikke 400 bladzijden vlotjes weg en is het verrassend hoe de auteur de verschillende personages in het verhaal op de één of andere manier laat samenkomen.

Was ik teleurgesteld toen het boek uit was?
Langs de ene kant wel, omdat ik op een gesloten einde had gehoopt. Langs de andere kant wist ik op voorhand dat dit deel één uit een reeks is, bestaande uit vier boeken, dus dat de kans dat het met een cliffhanger zou eindigen, groot was.

Nu ben ik inderdaad heel benieuwd naar deel twee, Benissa! Ik kan alleen maar hopen dat het nog beter wordt en dat we nog meer te weten komen hoe het nu precies allemaal zit?

Philip, laat maar komen!

Sara was je debuut en wat voor één - voor mij een pageturner eerste klas!
Ik geef het 4 sterren, want ik ‘voel’ dat je nog gaat groeien in het schrijven van de volgende delen :-)

Van harte,
Karin Teirlynck