Het boek Fahrenheit 451 wordt vaak in één adem genoemd met Brave New World en 1984. Beide boeken heb ik met veel plezier gelezen, dus vond ik het hoog tijd om deze klassieker van Ray Bradbury aan mijn gelezen boeken rijtje toe te voegen.
In Fahrenheit 451 krijgen we te maken met een wel heel duistere toekomstvisie - in de toekomst van de 24e eeuw is het namelijk verboden om boeken te lezen dan wel in huis te hebben. Tv heeft het gedrukte woord verdrongen: boeken worden vernietigd door brandweermannen die geen water, maar vuur spuiten. In zo'n wereld zou ik zelf nooit of te nimmer willen leven.. Het hoofdpersonage Guy Montag is een brandweerman en het is zijn taak om alle boeken in de stad te verbranden. Na een ontmoeting met zijn buurmeisje Clarisse gaat hij twijfelen aan zijn missie. Is het wel juist om literatuur tot de vlammenzee te verbannen?
Hoewel Fahrenheit 451 in 1953 verscheen is het verhaal nog altijd actueel en werpt het bijzonder accurate blik op de pijnpunten van onze maatschappij. Naast het feit dat boeken verdrongen zijn uit de samenleving, zien we in de personages een sterke hang naar technologie. Iets wat ik voor zo'n oud boek een behoorlijk juiste voorspelling vind.
De eerste hoofdstukken van het boek vond ik echt fantastisch. Je staat meteen middenin de wereld van Guy Montag en je leert ook nog eens een heel tof personage kennen (Clarisse). Maar persoonlijk vond ik dat Fahrenheit 451 na een sterk begin, toch wat minder begon te worden. Opeens krijgt het verhaal een andere twist en staat de zoektocht naar de schoonheid van boeken niet langer - of zeker toch minder - centraal. Ook het einde vond ik wel een beetje tegenvallen; veel van mijn vragen bleven onbeantwoord.
Maar daarnaast kent het boek vele pluspunten. De schrijfstijl is zeer goed; Fahrenheit 451 leest snel en aangenaam. Bovendien wordt er verwezen naar vele klassiekers (inclusief quotes!) wat het boek ontzettend tof maakt. Nergens voelt het aan alsof je een oud, dan wel stoffig verhaal aan het lezen bent: het taalgebruik is nog altijd zeer modern.
Een wereld zonder boeken is een interessante, maar beangstigende toekomstvisie. Dit idee, deze world building, wordt goed onderbouwd, waardoor je gelooft in de wereld waarin Guy Montag leeft. Het feit dat de personages weinig empathie kunnen opbrengen voor elkaar en aan het grote scherm gekluisterd zitten, vormt een treffende weerspiegeling van de huidige maatschappij.
Fahrenheit 451 is een mooie ode aan de literatuur en de schoonheid van boeken. Tegelijkertijd weet deze klassieker ons op de pijnpunten van de maatschappij te wijzen; mensen lezen minder en zijn voortdurend afgeleid door technologie.  Ondanks dat het boek niet helemaal was wat ik ervan verwachtte, wist Ray Bradbury mijn liefde voor literatuur nog verder aan te wakkeren.