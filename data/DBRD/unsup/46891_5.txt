Ik ben een grote fan van R.J. Ellory (1965). Eerder las ik al met heel veel plezier 'Een volmaakte vendetta', 'Een mooie dag om te sterven' en 'Een stil geloof in engelen' van deze Engelse schrijver wiens verhalen zich steevast in Amerika afspelen. Dat was gelijk zijn zijn handicap, want Engelse uitgevers durfden zijn Amerikaanse verhalen aanvankelijk niet aan.

Moet je nagaan: in de jaren tachtig en negentig had Ellory al twintig (!) boeken geschreven die allemaal op de plank bleven liggen. Pas in 2010 kwam zijn doorbraak met ‘Een volmaakte vendetta’ dat in New Orleans speelt.

‘Helden van New York’ speelt zoals de titel al zegt in de Big Apple en is opnieuw een thriller van hoog niveau. Geen vrolijk boek, maar werken bij de afdeling moordzaken is dan ook geen vrolijke aangelegenheid: heel veel saai routinewerk, maar ook het verslavende van de jacht op misdadigers. En verslavingen eisen hun tol.

Rechercheur Frank Parrish is dan ook gescheiden en heeft een drankprobleem. Bovendien is hij disciplinair gestraft en moet elke dag een uur praten met de bedrijfspsychiater. Die gesprekken vormen een rode draad en vertellen veel over de achtergronden, het karakter en de drijveren van de geplaagde politieman Parrish. De andere verhaallijn gaat over de frustrerende jacht op een seriemoordenaar en geeft een naar inkijkje in de walgelijke wereld van snuffmovies.

Het verhaal heeft een lange maar intense aanloop en kent een superspannend einde. Ik kon het boek niet meer wegleggen en toen ik het uit had, was het half drie in de nacht….