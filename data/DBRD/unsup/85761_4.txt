Sera, bijna 18, moet binnenkort haar roeping kiezen. In tegenstelling tot haar leeftijdsgenootjes vindt ze dat lastig, wat misschien ook wel komt doordat ze anders is dan de anderen. Haar roeping wordt echter voor haar gekozen als ze uitverkoren wordt om de ketting te verbreken waarmee hun wereld aan de planeet onder hen verbonden is, zodat haar volk weer verder kan reizen, op zoek naar een nieuwe planeet om zich aan te verbinden. Zonder Sera, want zij zal tijdens dit proces sterven. Dat was tenminste de bedoeling. Zij belandt echter op de planeet onder de hare, levend en wel.

Alleen al vanwege de prachtige cover is het de moeite waard dit boek in je bezit te krijgen. Ook inhoudelijk maakt dit verhaal indruk. Het is een typisch young adult boek dat fijn en makkelijk weg leest en de personages maken herkenbare gebeurtenissen mee. Diversiteit in seksuele geaardheid is in het verhaal verweven zonder dat hier een issue van gemaakt wordt en ook het thema vrouwenrechten wordt mooi uitgewerkt. Ewing weet de clich√©s goed te ontwijken en zet een sterk verhaal neer.

Het verhaal speelt zich af op twee werelden. De wereld van Sera is een boeiende wereld met eigen gewoonten. Zo heeft elk kind drie moeders, mannen zijn er niet. Daarnaast hebben de bewoners magie in hun bloed, een interessante eigenschap. De tweede wereld is eveneens goed uitgewerkt. Deze lijkt wel erg op onze eigen planeet en spreekt daardoor minder tot de verbeelding. In het verhaal wordt regelmatig van perspectief gewisseld, zodat beide werelden aan bod komen. De perspectiefwisselingen staan echt in dienst van het verhaal en voelen logisch aan.

The Cerulean is het eerste deel van een tweeluik en dat is wel duidelijk aan het verhaal te merken. Aan het einde van het verhaal zijn er nog diverse onafgeronde lijntjes in het verhaal. De spanning wordt echter wel goed opgebouwd en dus is het reikhalzend uitkijken naar het vervolg.