Future Popes of Ireland vertelt het verhaal van de familie Doyle. Dat begint bij grandmother Bridget Doyle die vindt dat de vrouw van haar zoon de eerste Ierse paus mag grootbrengen, met behulp van een flesje gezegend water. Helaas overlijdt de vrouw wanneer ze bevalt van drieling Damien, Rosie en John Paul. Bridget ziet zich ineens genoodzaakt om voor haar kleinkinderen te zorgen, inclusief de oudere kleindochter Peg. Langzaam wordt duidelijk hoe diverse gebeurtenissen het gezin uit elkaar heeft gedreven.

In ‘Future Popes of Ireland’ volgen we Peg, Damien, Rosie en John Paul. Maar het is zoveel meer dan alleen hun verhaal. Het is het verhaal van Ierland van de jaren ‘80 tot de beginjaren van de 21e eeuw. Zo komen er veel interessante thema’s aan bod, zoals het katholieke geloof, abortus en het homohuwelijk (of homoseksualiteit in een katholiek land). Regelmatig krijg je een stukje Ierse geschiedenis mee. Daarmee lijkt Darragh Martin het voorbeeld van zijn Ierse collega-schrijver John Boyne te willen volgen. Helaas heeft Martin niet de diepgang en prettige schrijfstijl die we van John Boyne gewend zijn.

Maar wat Future Popes of Ireland vooral lastig leesbaar maakt, zijn de verschillende tijdsprongen die Martin hanteert. Het verhaal begint nog chronologisch met Bridget Doyles diepste wens en de tragische afloop van de bevalling. Daarna is het echter heel normaal dat je van 1990 naar 2007 en terug naar 1991 springt. Die continue sprongen gaan het hele boek door en maken het verhaal moeilijk te volgen. Als lezer moet je hierdoor steeds bij de les zijn. Een tijdlijn met de verschillende gebeurtenissen was geen overbodige luxe geweest.

Toch heeft Darragh Martin met Future Popes of Ireland een interessant verhaal neergezet voor iedereen die zijn aandacht erbij kan houden en belangstelling heeft voor de indrukwekkende thema’s waar het katholieke Ierland al zo lang mee worstelt.