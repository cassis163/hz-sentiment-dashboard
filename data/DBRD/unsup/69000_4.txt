Als ik mijn mening omtrent dit boek zou proberen samenvatten in één woord, dan zou dat “geweldig!” zijn. Nochtans moet ik eerlijk zeggen dat noch de kaft, noch de achterflap van dit boek me meteen wild enthousiast maakten. Ik vond het wel oké die kaft en die achterflap, maar om nu te zeggen dat ik dit boek spontaan zou hebben meegenomen uit de boekhandel… Nee, dat nu niet eigenlijk. Gelukkig had ik al enkele heel positieve recensies over dit boek gelezen bij andere boekenbloggers (lang leve boekenblogs :D) waardoor mijn interesse was aangewakkerd. Benieuwd en enthousiast begon ik dan ook aan het verhaal. Het begin vond ik onmiddellijk goed en vlot geschreven waardoor je meteen in het verhaal en de wereld van Allie zat. Persoonlijk vond ik ook dat hoe verder het verhaal vorderde, hoe beter ik het steeds begon te vinden. De opdeling van het boek vond ik praktisch en goed gevonden. Naar mijn mening heeft Julie Kagawa ook een frisse en vernieuwde kijk op de vampiers weergegeven, en van de verklaring van het ontstaan van de rabdo’s in de wereld van Allie kan ik enkel maar enthousiast worden. Toen ik het boek uit had, kon ik enkel denken: “Ik MOET weten hoe het verhaal verdergaat!”. Hiermee bombardeerde “Onsterfelijk” zich dan ook tot mijn meest favoriete boek met vampiers in de hoofdrol.