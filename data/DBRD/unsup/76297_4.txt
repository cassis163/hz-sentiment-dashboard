Het lijvige werk van de Fin Jussi Valtonen is een boek waar je goed je aandacht bij moet houden. Ondanks de veelheid aan informatie die je als lezer te verwerken krijgt, is het een interessant en intrigerend verhaal. Bijzonder vond ik de zeer kritisch kijk die de auteur op zijn landgenoten heeft. Ze komen er niet al te sympathiek van af.

‘Ze weten niet wat ze doen’ beschrijft het uiteenvallen van een gezin en biedt een zeer verontrustende blik in de toekomst, waarvan je mag hopen dat het nooit zo ver komt. Valtonen schrijft mooie volzinnen en zijn achtergrond als (neuro)psycholoog komt duidelijk terug in het verhaal, zonder dat het voor een leek onbegrijpelijk wordt. Een boeiend boek dat ik met veel plezier heb gelezen.