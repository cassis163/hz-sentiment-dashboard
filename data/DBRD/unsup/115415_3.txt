Penitenza, een boek over misdaad, liefde en passie, eer en familie. Al deze thema’s brengen de hoofdpersonages in de problemen. Johan, die samen met zijn vrouw Merel naar Italië verhuist om het beroemd schilderij Penitenza - het pronkstuk van een Italiaanse basiliek – te gaan restaureren. De passie voor zijn werk kost hem bijna zijn vrijheid. Samen met zijn vrouw Merel trekt hij in bij een oud-klasgenoot van Merel, die een behoorlijke vrouwenversierder blijkt te zijn en bovendien bij de maffia betrokken is. Deze Daniël, die nog steeds de lasten van een moeilijke jeugd draagt, maakt ook avances richting Merel. Hoe lang kan ze hem blijven weerstaan? En tot slot maffiamoeder Maria, die koste wat het kost de familie-eer hoog tracht te houden.

Penitenza is geen recht-toe-rechtaan misdaadroman. Het schrijversduo Karin Kallenberg en Dimitri van Hove heeft geprobeerd het verhaal een meerwaarde mee te geven door er diverse vormen van symboliek in te verwerken. Dat begint al meteen bij de titel: Penitenza. De oorspronkelijke titel van het boek was Boetedoening, het Nederlandse woord voor het Italiaanse Penitenza, wat meteen ook het thema van het boek is. Verschillende personages in het verhaal hebben namelijk ieder hun eigen boetedoening te volbrengen. De schrijfstijl van het boek is erg prettig; Penitenza leest vlot weg en heeft lekker korte hoofdstukken. Wanneer een verhaal over architectuur, kunst, de oudheid gaat, kan het nogal eens oubollig of ingewikkeld worden, maar daar heeft dit verhaal geen last van. Daarbij zijn de schrijvers er goed in geslaagd om niet alleen de personages goed uit te werken en geloofwaardig neer te zetten, maar ook een mooie schets te maken van Italië. Al met al een fijne reis/leeservaring voor de lezer; even eruit naar Florella.