Hoe zou het zijn om beoordeeld te worden op basis van je sterrenbeeld in plaats van op wie je bent? De personages in Zodiac van Sam Wilson hoeven zich dat niet af te vragen, want voor hen is dat de realiteit. Zij weten dat Weegschalen dienstbare mensen zijn, Boogschutters links georiënteerd en dat Rammen gewelddadig zijn en niet voor niets weggestopt worden in een getto. Sterrenbeelden trekken trouwens sowieso naar elkaar toe. Partners zorgen ervoor dat ze kinderen krijgen met hetzelfde sterrenbeeld, en mochten ze zich enige weken vergist hebben, dan laten ze de bevalling eerder inleiden om toch maar het gewenste resultaat te krijgen.  

In deze wereld mag inspecteur Jerome Burton (Stier) de moord oplossen op hoofdcommissaris Williams, die in een kuil wordt gevonden met het aarde-teken erbij. Al vrij snel komt daar een tweede slachtoffer bij, in brand gestoken met vlak in de buurt het vuur-teken. Burton haalt de sterrenkundige Lindi Childs erbij, om te voorkomen dat de moordenaar slachtoffers maakt in het teken van de elementen water en lucht.  

Het is even wennen, een thriller over een samenleving waarin alles zo afhangt van je sterrenbeeld. Vooral in het begin doet dat onwerkelijk aan, maar Wilson voert het zo consequent en overtuigend door, dat het na een poosje helemaal niet vreemd meer is dat er een astrologisch profiler wordt bijgehaald als er een verdachte wordt ondervraagd. Die kan per slot van rekening het beste een inschatting maken of iemand tot misdaden toe in staat is.  

Wat het zo overtuigend maakt, is dat het generaliseren op basis van andere kenmerken in onze maatschappij geen onbekend verschijnsel is; neem bijvoorbeeld de bewering dat mensen van een bepaald ras een lagere intelligentie hebben. Wat dat betreft houdt Zodiac de lezer een spiegel voor: zo vreemd en onbekend is de maatschappij niet die in het boek wordt geschetst.  

In afwisselende hoofdstukken maakt de lezer kennis met Daniël die er op late leeftijd achterkomt dat hij een dochter heeft en dat dit onder andere voor hem verborgen is gehouden omdat zij een verkeerd sterrenbeeld had. Hoe zijn pogingen om zijn dochter terug te vinden in het verhaal passen, wordt pas later duidelijk als Wilson beide verhaallijnen met elkaar verbindt.  

Als thriller zit het verhaal van Zodiac prima in elkaar. Het boek krijgt meerwaarde door de maatschappelijke aanklacht die tussen de bedrijven door nooit ver te zoeken is. Verzet je tegen de typeringen, zou je de personages willen toeschreeuwen, om je dan te realiseren dat dat in het echte leven ook vechten tegen de bierkaai kan zijn. Zo vreemd is de wereld van Zodiac dus niet.