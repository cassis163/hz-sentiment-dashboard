Het leuke aan boeken is dat ze vaak ook heel mooi zijn aan de buitenkant. Dit boek is daar absoluut geen uitzondering op, maar ook met de schoonheid aan de binnenkant is niets mis.

Van zowel de tekst als de illustraties werd ik heel blij, Over alles is een boek waar ik veel van heb geleerd, over in het dagelijks leven door velen nutteloos genoemde onderwerpen, die nu opeens een stuk prominenter lijken. Mijn idee: zodra je iets weet kun je het toepassen, dus is het zeker handig om te weten hoe je vlagseinen maakt, of wie op welke manier het periodiek stelsel bedacht.

De grootte van het boek is ook een opvallend punt, hoewel deze me eerst vrij onpraktisch leek, blijkt het bij dit boek, vol prachtige tekeningen, perfect te werken. De tekeningen ondersteunen hierdoor de tekst nog beter en geven de boel een extra dimensie.
Wat ik verder prettig vind, is de ietwat rommelige tekst vol extra blokjes, die houdt scherp en leest lekker door.

Over de leeftijd waar Over alles voor geschikt is, is het laatste woord nog niet gesproken, maar die mag je lekker zelf uitmaken, want wie wil er nou niet een boek lezen dat je honger naar kennis stilt en vervolgens verder aanwakkert, ondersteund door prachtige platen en met mogelijkheid tot zelf uitproberen? Dit is een boek dat voor velen van ons geschikt is, en waarvan de veelzijdigheid geen strop is!

PS: ik wilde deze recensie graag in gedichtvorm schrijven, maar daar faalde ik jammerlijk in..