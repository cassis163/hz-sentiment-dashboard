Evan was als jonge jongen opgevangen door Jack, onder zijn leiding volgde hij zeven jaar lang een loodzware training. Evan was gecreëerd door het Orphan Program, een topgeheim project van het ministerie van Defensie. Ze hadden geschikte jongens opgespoord die verloren waren geraakt in het systeem van weeshuizen, ze er onopvallend een voor een uitgeplukt en ze getraind om te doen wat de Amerikaanse overheid zelf niet officieel kon doen, in landen waar Amerikaanse inmening niet op prijs werd gesteld. Als Orphan X had Evan de beschikking gekregen over onuitputtelijke bankrekeningen in allerlei niet met naam genoemde landen. Zijn missies omspanden een periode van meer dan 10 jaar. Een periode waar hij de bijnaam De Nowhere Man kreeg, een bijnaam die hij had verdiend door zich ongezien door de schaduwwereld te bewegen.

Nu is hij er uitgestapt, met de nodige gevolgen, maar hoewel hij klaar was met de status Orphan X, was hij tot de ontdekking gekomen dat hij als de Nowhere Man nog genoeg werk te doen had. Onbetaald. Nu helpt hij de mensen die zich tot niemand anders kunnen wenden. Maar op een dag is het Evan zelf die hulp nodig heeft. Hij wordt in een hinderlaag gelokt, verdoofd en weggevoerd. Als hij bijkomt zit hij opgesloten in een kamer en heeft geen flauw idee waar hij zich bevindt en wie hem ontvoerd heeft. De enige manier om te ontkomen is door slimmer, sterker en sneller te zijn dan zijn tegenstanders…

Net als het eerste deel Orphan X, is ook dit een boek met veel actie. De Nergensman heeft korte hoofdstukken die allemaal een titel hebben en er zit veel vaart in het verhaal. Ook de spanning zit er vanaf het begin goed in en wordt regelmatig tot grote hoogte opgevoerd. De penible situatie waarin Evan zich bevindt, laat meeleven en hopen dat hij kan ontkomen. Evan is slim genoeg maar dat is degene die hem ontvoerd heeft ook. Plus dat deze beschikt over een team van sterke mannen waaronder de beste scherpschutters.

Meerdere keren denkt Evan de manier gevonden te hebben, maar ook meerdere keren blijkt het niet te lukken en op een gegeven moment lijkt het een hopeloze zaak. De drang om te ontsnappen wordt groter als er iemand om zijn hulp vraagt. Terwijl hij gevangen zit is er ook nog een oude vijand naar hem op zoek die hem wil elimeren. De observeringen die Evan doet en de manieren die hij probeert te vinden om te ontsnappen zijn almaar spannend om te volgen en regelmatig zat ik op het puntje op mijn stoel.

De verhaallijnen in De Nergensman verbinden zich vloeiend met elkaar en er is een goede uitwerking van de personages. Er waren momenten dat ik even ongeduldig werd omdat ik het te lang vond duren voordat er een opening kwam. Tot die ene wending waarbij een goed verborgen geheim geopenbaard wordt. Een grote verrassing die ook een heel ander licht op meerdere dingen werpt.
Niet alleen Evan leert zichzelf beter kennen, ook als lezer krijg je een nog beter beeld van dit personage. Het is onmogelijk om geen sympathie te krijgen voor dit hoofdpersonage en het is een personage dat je nog lang bijblijft.
Een thriller met veel rauwe actie met daarnaast veel aandacht voor de psyche van de personages.