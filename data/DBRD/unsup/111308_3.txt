Congo: een geschiedenis vertelt de geschiedenis van Congo vanaf het prille begin van de kolonisatie in de 19e eeuw, tot aan de politieke situatie anno 2010, het jaar dat het boek uitkwam. Omdat het over zo'n uitgebreide periode gaat, word je al snel overspoeld met namen, plaatsen, data en afkortingen. Omdat ik dit boek in audiovorm beluisterde, maakte die overvloed aan informatie me al snel een beetje draaierig, en kon ik me niet altijd goed oriënteren in het verhaal. Ik zou daarom dus zeker aanraden om dit boek op papier te gaan lezen, dan kan je gemakkelijker terugbladeren of langer stilstaan bij bepaalde passages. Gelukkig is het niet allemaal droge kost, want Van Reybrouck heeft voor dit boek vele gesprekken gehad met ooggetuigen van de geschiedenis. Het zijn hun anekdotes die het boek echt vooruit drijven en die de dramatische Congolese geschiedenis een gezicht geven.

Ondanks dat het soms wat doorzettingsvermogen vroeg, ben ik erg blij dat ik Congo: een Geschiedenis heb gelezen/beluisterd. Dit boek heeft mij meer geleerd over Congo dan zestien jaar op de Belgische schoolbanken hebben gedaan. En dat is tragisch. België (en nee, dus niet enkel Leopold II) heeft een enorm aandeel in de woelige geschiedenis van dit land. Dat wij hier nog steeds zo weinig over praten, of in debatten de verantwoordelijkheid proberen afschuiven op 'het koningshuis', lijkt mij onterecht en ongepast. Recente incidenten hebben ons getoond dat we hierin nog een lange weg te gaan hebben. Neem daarom het heft in eigen handen, lees dit boek, en educate yourself.