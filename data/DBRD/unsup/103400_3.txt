'Pas jij even op' dekt niet echt de lading van dit boek over een 'toevallig' ontstane vriendschap tussen 6 totaal verschillende vrouwen met één ding gemeenschappelijk: ze zijn alle zes pas moeder geworden van hun eerste kind.
Het boek is samengesteld uit 6 lange hoofdstukken, elk vanuit het gezichtspunt van één van de zes vrouwen. In elk van die hoofdstukken maken we uitgebreid - soms iets té uitgebreid naar mijn smaak - kennis met betreffende vrouw en haar gevoelens bij de groep, bij haar kind en partner en bij het drama dat zich in de loop van het verhaal afspeelt, net op het moment dat de vriendschap dieper geworden was.
Door dat drama worden de vrouwen als het ware letterlijk van elkaar - en ook van zichzelf - weggeslagen.
Maar ondanks het drama komen ze uiteindelijk weer samen in een nieuwe, hechtere vriendschapsband.

Ik heb genoten van het boek, al moest ik soms eens terugbladeren om mezelf te herinneren aan wie wie nu weer was. De hoofdstukken hadden, wat mij betreft, wel iets korter geweest mogen zijn. Uiteindelijk heb ik notities gemaakt over welke man en welk kind bij welke vrouw hoorde en toen lukte het beter om alles te blijven volgen.

Een alinea die ik gemarkeerd heb omdat ik deze omschrijving typisch vind voor de moederliefde - waar dit boek - naast vriendschap - zeker ook over gaat:
Pippa: "Het leven voelde weer nieuw, alsof de schellen haar van de ogen waren gevallen. Opeens zag ze het allemaal. De ongelofelijke schoonheid van Heidi als ze sliep, de doorschijnende oogleden die bewogen als ze droomde. De intense fysiekheid als Heidi wakker was en ze haar lichaam en de wereld om haar heen onder controle probeerde te krijgen. De adembenemende pracht van haar glimlach, de schoonheid van haar vingertjes die kleine ruimtes onderzochten. De verpletterende pijn als ze van Heidi was gescheiden, een gevoel dat alleen werd overtroffen door de vreugde van de hereniging. Ze kon Heidi ruiken en proeven, voelde haar in haar binnenste verankerd. Alleen de dood kon hen scheiden, en dat vooruitzicht was ondraaglijk".

drie ***