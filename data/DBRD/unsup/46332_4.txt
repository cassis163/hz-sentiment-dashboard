Helle is getrouwd met Frank, heeft drie kinderen, zingt graag en is sopraan in een klassiek koor. Voor het kerstconcert van het koor staat het Weihnachtsoratorium van Bach op het programma. Het stuk brengt Helle in vervoering en om die reden nodigt ze haar man en zoon uit voor het concert.

Op de avond van het concert blijkt tot haar grote schok dat haar zoon en man de concertzaal hebben verlaten voordat het concert ten einde was. Helle is diep verontwaardigd en tijdens de kerstdagen die volgen is er alleen maar ruzie aan tafel. Frank doet ongeïnteresseerd en kan in de ogen van Helle niets goed doen, zijn de kerstdagen nog te redden? En het huwelijk van Helle en Frank?

Anke Kranendonk weet in deze novelle van nog geen honderd bladzijden een boeiend verhaal te schrijven over het huwelijk. Het onderwerp van Weihnachtsoratorium doet een zwaar verhaal vermoeden, maar het tegendeel is waar, op luchtige wijze, door afwisseling van verdrietige en grappige momenten, wordt het verhaal luchtig overgebracht.

Het verhaal wordt verteld vanuit het perspectief van Helle. De verwijten die Helle en Frank over en weer hebben zijn herkenbaar voor veel stellen en ook de kerststress van Helle, omdat “het gezellig moet zijn” met kerst is vreselijk herkenbaar voor iedere vrouw. Weihnachtsoratorium is goed opgebouwd en heeft een mooi eind, waarmee deze novelle uitermate geschikt is voor tijdens de feestdagen.

Het boekje is prachtig uitgegeven en heeft een mooie kaft, waardoor het boekje erg geschikt is als cadeau voor tijdens de feestdagen!