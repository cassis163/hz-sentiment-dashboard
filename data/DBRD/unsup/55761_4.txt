Als Johan Jagers gevraagd wordt om, samen met een internationaal team, de basiliek in Florella te restaureren, vertrekken hij en zijn vrouw Merel voor een jaar naar de Italiaanse kunststad. De titel van dit boek is overigens ontleend aan een beroemd schilderij – Penitenza- het pronkstuk van deze kerk.

Merel en Johan nemen hun intrek bij Daniël en Lorredane. Al snel ontdekt het stel dat Daniel een vrouwenversierder en maffiamaatje is. Wanneer er op een dag een gruwelijk misdrijf plaatsvindt, komen Merel en Johan in een ware nachtmerrie terecht. Welk aandeel heeft Daniël in het geheel? Waarom weigert Johan door te gaan met de restauratie van het schilderij en zal Merel Daniël’s verleidingskunsten blijvend weerstaan?

“Florella is het bekendst om zijn kerken en bruggen, maar die shit interesseert mij niet zo, weet je. Daniel kijkt in de achteruitkijkspiegel terwijl hij het zegt, maar volgens Johan is dat eerder uit ijdelheid dan om het achterliggende verkeer in de gaten te houden.”

Ik heb altijd bewondering voor auteurs die samen een boek schrijven. Het lijkt mij een enorme opgave. Twee creatieve geesten die één verhaal creëren. Ga er maar aanstaan. Desondanks zijn Karin Kallenberg en Dimitri Van Hove daar goed in geslaagd. Zij leveren met ‘Penitenza’ een prettige misdaadroman af over idealen, onrecht en opoffering.

Het is altijd lastig te duiden welke auteur de zwaarste wissel heeft getrokken op de schrijfstijl, maar wanneer ik dat in zijn geheel beoordeel, dan is het deze twee auteurs goed gelukt er één geheel van te maken. Nergens zie je de hand van de een of de hand van de ander overheersen. Het enige wat mij op den duur begon te ergeren in het verhaal was de overdaad aan seksuele toespelingen en gedachten van Daniël jegens Merel en het feit dat Merel dat lange tijd blijft vergoelijken. Dit speelt m.i. een te grote rol en dat is jammer. Ondanks deze kritiek vind ik de karakteriseringen van de diverse personages overigens van een goed niveau en zijn de dialogen nergens gekunsteld.

“De man met de zonnebril doet een paar stappen naar voren en slaat de gehandschoende klauw weg. Achter de groengekleurde glazen ziet ze zijn ogen niet, maar zijn mondhoeken wijzen minachtend naar beneden en hij klemt zijn kaken op elkaar.Ze staat verstijfd voor de mannen.”

‘Penitenza’ wordt verteld vanuit de visie van meerdere personen en dat maakt het verhaal bijzonder levendig. De spanningsboog en plotwendingen zijn goed in het geheel verweven en de lezer wordt meermaals op het verkeerde been gezet alvorens te worden meegenomen richting een –toch nog- verrassend plot.

Over de auteurs
Karin Kallenberg en Dimitri Van Hove vormen een Nederlands/Vlaams schrijversduo. Eerder schreven zij samen de rauwe psychologische thriller 'B.B.'. Voor meer informatie: www.karinendimitri.info.

Uitvoering
Uitgeverij Ellessy
ISBN 9789086603558
Paperback, 282 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/