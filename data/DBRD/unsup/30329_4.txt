Door 'Een andere waarheid' wordt de lezer er aan herinnerd dat het niet altijd is zoals het lijkt. En soms komt dat heel hard aan!

Hannah is gelukkig getrouwd met Mark. Bijna alles gaat haar voor de wind, behalve het vinden van een baan. Ze wil nooit helemaal afhankelijk hoeven zijn van haar echtgenoot voor haar levensonderhoud.

Maar is alles wel zo geweldig? Dat vraagt ze zich af wanneer Mark op een dag niet thuiskomt van een zakenreis naar New York. Eerst twijfelt ze aan zichzelf; ze zal de dagen wel verwisseld hebben. Maar als dat niet het geval blijkt te zijn, neemt ze contact op met zijn bedrijf. Van hen hoort ze dat hij helemaal niet in de VS moet zijn, maar in Rome!
Hannah probeert Mark te bereiken, maar bij het hotel waar hij volgens eigen zeggen zou verblijven is hij niet bekend. 'We hebben geen gast met die naam.'
Haar angst groeit wanneer steeds meer blijkt dat ze Mark niet zo goed kent als ze denkt. Haar twijfel groeit en ze gaat op onderzoek uit.
Ze baalt er van dat ze zich hierdoor gedraagt zoals haar moeder dat deed in de weken voordat haar man bij haar was weggegaan: 'hotels bellen, bureauladen doorzoeken. Het was zo laag, zo smerig. En dat terwijl ze had gezworen nooit zo te zullen worden.'
Wie is die vrouw waar hij nogal geheimzinnig over doet op de zaak en waar zij helemaal niets van wist?

'Een andere waarheid' is een thriller die je laat nadenken over het vertrouwen dat je iemand schenkt in een relatie. Hoe goed moet je iemand kennen om deze Ã©cht te kunnen vertrouwen zodat niets de liefde in de weg kan staan.
Door de uitgebreide en realistische beschrijvingen van deze auteur wordt je meegenomen in de belevingswereld van Hannah. Je kruipt als het ware in haar huid waardoor je alles van heel dichtbij meemaakt. Je moet er wel voor openstaan natuurlijk en geen actiethriller verwachten, want dat is het zeker niet.
Op het eind nog een mooie bevestiging van de liefde van een moeder voor haar kind. Dit had ik niet aan zien komen.
'Een andere waarheid' is een indrukwekkende psychologische thriller die ik graag heb gelezen.