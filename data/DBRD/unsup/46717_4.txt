Het eerste dat je denkt als je dit tiende deel ziet: Leuk weer een Boer Boris!
Dit keer blijft Boer Boris op de boerderij en zijn zusje Sam heeft een vriendje gevonden.

Boer Boris is vroeg opgestaan.
Hij heeft alvast de was gedaan.
Hemden, broeken hangen fijn
droog te waaien aan de lijn.

Wat schijnt daar door het laken heen?
Boer Boris ziet het al meteen!

In een goedlopende tekst op rijm probeert Sam Boer Boris over te halen om haar vriendje olifant op de boerderij te laten wonen. Boris vindt dit geen goed idee. Sam probeert door allerlei verkleedpartijen met de Indische olifant Boer Boris te overtuigen dat vriendje olifant wel tussen de boerderijdieren past, maar haar broer blijft consequent en heel duidelijk: ‘Wij zijn een boerderij! Daar horen varkens en kippen bij, een paard in de stal en koeien op het land, maar – ik weet het zeker – géén olifant!’
De oplossing komt uit een leuk gevonden hoek op tijd, maar Sam is verdrietig en Boer Boris, Berend en de dieren vrolijken haar op. Echte vriendschap.

Het vierkante prentenboek heeft paginagrote mooie, grappige illustraties waarop veel te ontdekken valt en met oog voor detail. De tekst is goed te begrijpen voor jonge kinderen. Het is origineel om een ouder Nederlands woord ‘ploert’ te gebruiken. De betekenis zal duidelijk zijn omdat het voorafgegaan wordt door ‘rover’. De verkleedpartijen met de olifant kunnen een leuk gesprek opleveren met kleuters: wat maakt het verschil tussen een olifant en bijv. een stier en waarom blijft het duidelijk dat het een olifant is?
De vormgeving, de dikte van het papier, de omslag, het gekozen lettertype, de pagina vullende illustraties het klopt allemaal.

Een boek met humor en herkenbaarheid. Een verhaal om keer op keer voor te lezen aan peuters en kleuters. Een boek dat beginnende lezers juist door de herkenbaarheid en de herhalende, rijmende tekst zelf zullen proberen te lezen. Weer een top-Boer-Boris met grote pet en rode laarzen van Van Lieshout & Hopman. En Boer Boris heeft zelfs een eigen app!
Een aanrader voor de Kinderboekenweek en ook voor daarna