Vijfentwintig jaar geleden werd majoor Franklin Trapper een held omdat hij een kind redde uit een gebombardeerd gebouw in Dallas. Sindsdien weigert hij elk interview en leeft hij teruggetrokken. Kerra Bailey is TV-journaliste en vastbesloten haar carrière een boost te geven door een interview met majoor Trapper, maar dat loopt niet van een leien dakje. De majoor weigert botweg ook maar iemand te woord te staan. Ten einde raad neemt Kerra contact met John Trapper, een ex geheim agent en tevens de zoon van de beroemde majoor, om op die manier toch bij haar doelwit te komen. Aanvankelijk is hij niet van plan op haar verzoek in te gaan, maar Kerra weet hem te overtuigen contact te nemen met zijn vader. En dan komt het langverwachte interview. Terwijl Kerra en de majoor praten, worden ze onder vuur genomen. Kerra en John Trapper gaan op zoek naar de schutter.  

Voor Sandra Brown begon met schrijven, was ze model, actrice en TV-presentatrice. Haar eerste boeken waren van het romantische genre en ze is daarna overgestapt op romantische thrillers. Als je van deze laatste soort houdt, is Door het vuur zeker een aanrader. Enkele aangename uurtjes leesplezier zijn gegarandeerd.  

Als een boek het label ‘romantische thriller’ meekrijgt, weet je als lezer wat je mag verwachten en dat is in Door het vuur niet anders. Sandra Brown bewandelt hier het geijkte pad: sterke vrouw die haar carrière een boost wil geven en daar alles voor over heeft – de behulpzame man die verliefd wordt op haar. Tot zover het romantisch gedeelte dat af en toe stomende seks oplevert en als een rode draad doorheen het verhaal loopt.  

Dan is er het gedeelte spanning. De proloog, krachtig en intrigerend, belooft veel voor het verdere verloop, maar het verhaal verliest hier en daar spanning en wordt zelfs af en toe langdradig. Maar omwille van de prettige, duidelijke schrijfstijl van Brown, blijft het geheel wel boeiend en neem je er de mindere stukken graag bij.  

Door het vuur wordt gedragen door Kerra en Trapper, twee mensen die je in het dagelijkse leven niet als een leuk koppel zou beschouwen, maar die het in dit verhaal best goed doen. De karakters worden degelijk neergezet en vervelen op geen enkel ogenblik. Het verhaal zelfs is voorspelbaar met hier en daar een twist, maar net niet voldoende om een pageturner te zijn. Veel geheimen passeren de revue, maar geen enkele die je van je stoel blaast van verbazing. Hoewel het een mooi afgerond verhaal is, zal het einde bij sommige lezers de wenkbrauwen doen fronsen en ietwat teleurstellen.