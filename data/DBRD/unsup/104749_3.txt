De 100-jarige Alan en zijn vriend Julius zijn na een reeks van avonturen op Bali beland en rentenieren daar op hun gemak. Het wordt echter wel wat saai allemaal, dus regelt Julius een ballonvaart voor de 101ste verjaardag van Alan. Helaas verloopt dit niet zoals gepland en lijkt de reis te eindigen ergens in de oceaan. Gelukkig worden de mannen opgepikt door een vrachtschip uit Noord-Korea. Om hun hachje te redden, doen ze zich voor als kernwapendeskundigen, met alle gevolgen van dien. Vanaf hier reis je mee met Alan en Julius, naar Amerika, Zweden en verder. Je beleeft samen met de heren de meest bizarre avonturen.

De cover is in de stijl zoals we van Jonas Jonasson gewend zijn, valt flink op en het boek heeft een heerlijk lange titel. Dat belooft weer een bijzonder en bizar verhaal.

De auteur maakt dit zeker waar. Alan en Julius komen door een reeks van toevalligheden in aanraking met de ene na de andere politiek belangrijke persoon. Ze komen in aanraking met onder andere Kim Jung-un en Trump. De visie van de auteur op de wereld van nu is duidelijk, hilarisch en karikaturaal beschreven. De toevalligheden en bizarre gebeurtenissen zijn vaak over de top, maar passen precies in de stijl en de loop van het verhaal. Het verhaal is op een hele knappe manier geschreven, zodat het heerlijk leest.

Vooral het eerste deel en het laatste deel zijn sterk. Het midden zakt wat in en dat is jammer. Toch heb ik het boek graag gelezen en ben ik best benieuwd naar een volgend boek van deze auteur.