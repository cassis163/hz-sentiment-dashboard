Een uniek stuk geschiedenis, staat er op de voorkant van het boek. En dat klopt helemaal. Je leest van alles over de nederzetting Batavia en het beroemde schip: De Batavia. Het zit boordevol avontuur en je komt erachter dat het leven op een schip omstreeks 1629 niet zo mooi was. Het was meer overleven, zeereizen duurden enorm lang. Eten raakte bedorven en er werden mensen ziek, die stierven. Een reis maken naar de andere kant van de wereld, was dan ook een gok die je goed moest overwegen.
Een tijd geleden hebben ze op de eilanden waar de Batavia verging, massagraven gevonden. En deze mensen waren niet gestorven door de schipbreuk. Hoe ze wel zijn gestorven, daar kom je achter. Het leven was bruut, genadeloos, barbaars en zeer gevaarlijk voor de mensen aan boord van dit schip. En Jeronimus is een echte duivel. Deze man, daar gaan mijn haren van overeind staan.

Dit is het verhaal over de bemanning, de gasten aan boord en de leden van de VOC. Muiterij ligt constant op de loer. Op een noodlottige avond vaart het schip op een koraalrif en veel mensen komen om het leven. Andere schipbreukelingen proberen te overleven op de eilandjes in de buurt. Maar wat zou jij doen als het eten opraakt en er geen drinkwater meer is? Sluit je, jezelf aan bij de muiters? Of kom je in opstand en vecht je voor je leven? Er zijn een aantal zeer moedige mensen aan boord, die zich schamen en in opstand komen. Maar als je in opstand komt: Zie je dan de volgende dag nog wel aanbreken? Doodsangst overheerst de schipbreukelingen!

Het verhaal volgt diverse personen die aan boord van de Batavia waren. Het is gruwelijk hoe deze mensen met elkaar omgaan. Moord is een doodnormale zaak en ze hebben er plezier in. Dit stukje vaderlandse geschiedenis is bikkelhard en je zult echt even moeten slikken. Het is een Historisch boek, maar geschreven op een thrillermanier. Het is spannend en leerzaam tegelijk. Het is op papier gezet in een scheepsjournaal/ dagboek vorm. Je leest hoe erg de omstandigheden worden op het eiland en de drang om te overleven. Wie komt er levend thuis en wie niet? We weten allemaal dat de VOC ons land op de kaart heeft gezet. Maar ze gingen over lijken en dat maakt je echt anders nadenken over je Vaderlandse geschiedenis. Je gaat van trots naar schaamte, als het op emoties aankomt.

Er staan nog een aantal foto’s van schilderijen in en landkaarten. Maar ook de foto’s van de replica Batavia zijn zeer de moeite waard om te zien. Het was een prachtig schip met een te kort leven!

Het boek krijgt van mij 4****. Een goede aanvulling op je vaderlandse geschiedenis!