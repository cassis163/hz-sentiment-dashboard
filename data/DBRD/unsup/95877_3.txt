Amanda Stevens is een internet junkie, verzamelt alles van Hitchcock en is volkomen leesverslaafd. Het paranormale hoort ook bij haar passies. Haar jeugd bracht ze door nabij de Ozark Mountains, een omgeving gekend voor haar folklore. Later verhuisde ze naar Memphis, waar ze Engels studeerde aan de University of Houston. Het resultaat van al deze interesses zijn haar boeken. Amanda Stevens waagde zich pas recent aan het schrijven van thrillers. De Fluisterkamer is haar eerste thriller. Naast haar thrillers wil ze zich in de toekomst op de paranormale serie 'Graveyard Queen' concentreren.
In De Fluisterkamer wordt Evangeline Theroux, rechercheur in New Orleans, erop uitgestuurd om de gruwelijke moord op Paul Courtland op te lossen. Courtland, de advocaat van maffiabaas Sonny Betts, is om het leven gekomen door tientallen beten van mocassinslangen. De moordzaak brengt akelige herinneringen naar boven aan de dood van haar man Johnny, waaraan Sonny Betts waarschijnlijk schuldig is. Evangelines baas Lapierre haalt haar vervolgens van de zaak. Daarnaast houdt de FBI-agent Declan Nash bewijzen achter voor haar onderzoek. Ondertussen neemt de zonderlinge eenzaat en schrijfster Lena Saunders contact op met Evangeline. Zij ziet namelijk een verband met een gruwelijke kindermoord uit het verleden. Op de koop toe wordt Evangelines vijf maanden oude baby bedreigd. Evangeline heeft geen controle meer over de gebeurtenissen...
Amanda Saunders bundelt in De Fluisterkamer een kluwen van intriges. Het resultaat is een goed uitgewerkt verhaal. Verder is het bijzonder vlot geschreven waardoor het een echte pageturner wordt. De sfeerschepping in het boek zit ook goed. De Franse namen, het schetsen van de bayou en de beschrijvingen van het klimaat dragen bij tot de atmosfeer van het zuiden van de Verenigde Staten. Het hoofdpersonage Evangeline Theroux maakt in het begin van het boek een sterke indruk. Naderhand evolueert ze tot een meer kwetsbaar personage. Los daarvan is het duidelijk te merken dat de auteur een zwak heeft voor het paranormale genre. In het boek zijn er een aantal hints naar het bovennatuurlijke. Voor de lezer kan dat een plus- of een minpunt zijn. Mijns inziens is dit een klein minpunt naast een heleboel pluspunten. Kortweg maken het sterke verhaal, de pittige hoofdpersoon en het exotische decor het boek drie sterren waard.