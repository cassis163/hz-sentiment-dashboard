Clean door Juno Dawson

Wow, wat een mooie cover en wat een verslavend boek (flauw mopje maar wel waar). Eens je begint kan je echt niet meer stoppen. Dit boek is onderverdeeld in de (in dit geval) 10 stappen van het ontwennen, voor de rest is er geen onderverdeling in hoofdstukken wat de lees-trein-ervring alleen maar ten goede komt.

Clean begint als Lexi Volkov (dochter van een rijke hotel-magnaat) ontvoerd wordt door haar broer. Hij ontvoert haar en zet haar (schoppend en schreeuwend) af aan een exclusieve afkickkliniek bij dokter Goldstein. Hoewel ze het in het begin totaal niet inziet komt Lexi er beetje bij beetje achter dat ze inderdaad echt een verslavingsprobleem heeft en dat haar vriendje Kurt daar misschien wel deel van uitmaakt.

Dit klinkt allemaal nogal gewoontjes maar doordat Lexi dat niet is, en de schrijfster Juno trouwens ook niet, is dit een boek dat spettert en bruist en nog lang blijft nazinderen. De personages zijn levensecht en de dialogen klinken en botsen in stereo. Clean is een super hedendaags boek vol verwijzingen naar de populaire cultuur (The hunger games, John Green,…), wat soms storend kan zijn in een boek (normaal gezien werkt dat beter op het scherm) maar in dit geval alleen maar een pluspunt is.
Vondsten als: “Hij heeft Ryan Gosling-ogen die met één blik menig slipje spontaan naar beneden zullen laten glijden, vermoed ik.” Of: “Hij staart humeurig voor zich uit alsof hij Edward Cullen is.” maken Lexi en Clean lezen nog aantrekkelijker.

Het is een kunst om je lezers direct te laten vallen voor je hoofdpersoon, zeker als het in eerste instantie om een arrogante bitch lijkt te gaan. Dawson slaagt daar wonderwel in.
De therapie-wijsheden maken dit boek niet flauwer maar wel diepzinniger en aangrijpender.

Clean is een young adult boek, wat in dit geval slaat op: voor young én adult. “Afkicken is afzien” is de ondertitel van dit boek en dat blijkt ook uit Lexi’s verhaal. Dit is geen hollywood-happy-end-rehab-boek. Clean is realistisch en rauw; met snot, bloed en stront. Maar ook met zonsopgangen, liefde en warme chocolademelk. ‘Life is a rollercoaster.’ Bedankt Juno om ons mee te nemen in Lexi’s wilde achtbaan.
Ik hoop dat er snel meer boeken van Juno Dawson vertaald worden. Het zijn boeken als Clean die het verschil maken.