Sophie Kinsella op haar best. Zo zou je Verras Me in het kort kunnen omschrijven.
In deze feelgood roman draait alles rond Sylvie en haar man Dan die al meer dan 10 jaar
gelukkig getrouwd zijn. Samen met hun tweelingdochters hebben ze het perfecte leventje.
Het besef dat ze nog heel veel jaren samen het huwelijkspad te bewandelen hebben,
veroorzaakt wel een lichte paniekreactie bij het koppel. Om te vermijden dat de sleur gaat
toeslaan besluit Sylvie om wat verrassingen in hun dagelijks leven te brengen. Deze hebben
echter niet altijd het beoogde effect en leiden regelmatig tot onverwachte, hilarische
situaties. Maar niet alleen Sylvie en Dan zorgen voor verrassingen, ook het leven zelf heeft
één en ander voor hen in petto. Op werkvlak zijn er veranderingen op til en ook in de familie
is niet alles wat het lijkt. Verrassen en verrast worden dus.
Verras me is een aangenaam verhaal, uit het leven gegrepen, met een verrassende wending.
De vlotte pen van Sophie Kinsella maakt dat je het boek in een ruk uitleest en meegesleept
wordt in het verhaal. Geen hoogstaande literatuur maar ontspannen lezen en genieten.