Niks.......het woord nodigt uit tot het maken van kwinkslagen en is op twee manieren uit te leggen. Nik is de hoofdpersonage en Niks is hoe deze personage zich aan het begin van het verhaal voelt.

Nik zit namelijk in een dip, een diepe dip welteverstaan. Hij voelt zich danig mislukt in het leven, wat als droog zand tussen zijn vingers door is geglipt. Zijn huwelijk met Rita is voorbij, zijn zoon Sean heeft het contact verbroken, zijn huis is hij kwijt, zijn bedrijf is failliet en ook de bodem onder zijn leven lijkt verdwenen. Wat overblijft voor Nik is zelfmedelijden en de greep naar de fles.

Dan verschijnt er een mail op zijn pc van een Chinese zakenman. Mr HongZhang is op zoek naar experts om de waterwegen te moderniseren. Het profiel van Nik past prima in het plaatje en hij neemt het naïeve en impulsieve besluit om in te gaan op de uitnodiging om naar China te komen.

Toch blijkt alles geheel anders uit te pakken dan hem in eerste instantie is voorgespiegeld en belandt Nik in uiterst dubieuze omstandigheden. Wanneer er dan ook nog eens iets van hem wordt "gestolen" komt hij in een rollercoaster van intriges terecht. Gelukkig heeft hij ondertussen een aantal waardevolle contacten gemaakt en kan hij rekenen op voldoende hulp.

Zal Nik iets terugvinden van wat hem is ontfutseld of zal hij het misschien op een geheel andere wijze terugkrijgen?

Het gelaagde verhaal begint flitsend, snel en is filmisch te noemen, vol adrenaline, met zinnen die kort en staccato zijn. Later in het boek wordt Nik wat rustiger en ook de tekst wordt meer verhalend. Op sommige momenten zijn er zelfs mooie poëtische beschrijvingen te lezen.
De gelaagdheid zit hem in de cursieve flashbacks, die de lezer meenemen naar eerdere momenten in het leven van Nik.

Het is knap hoe de auteur de hoofdpersonage weet neer te zetten. Daar waar Nik in het begin niet kan rekenen op de sympathie van de lezer, omdat hij nogal opportunistisch overkomt, is het einde van het verhaal zelfs ontroerend te noemen, zonder dat er teveel op het sentiment wordt gespeeld.
Een knap geschreven debuut met de nodige komische noten en klare taal, waarin zelfs ruimte is gemaakt voor stukjes tekst van Nietzsche en vanuit het Taoïsme.

Koen Gubbels woont in Huizen. Hij studeerde bedrijfskunde, is oprichter van een vertaalbureau en bedenker van de Woord van het jaar-verkiezing. "Niks" is zijn debuut als schrijver. Hij zegt hier zelf over: "Ik ben met niks begonnen".