Iemand observeert hem. Iemand weet het. Iemand moordt speciaal voor hem. Wanneer de vijftienjarige Ellen spoorloos verdwijnt, vermoedt rechercheur Sam Berger al snel dat er een seriemoordenaar aan het werk is. Niemand deelt echter zijn vermoeden en Sam ziet zich genoodzaakt alleen op onderzoek uit te gaan. Hij ontdekt sporen die speciaal voor hem bedoeld lijken te zijn. Ze voeren hem naar een oud boothuis en een lang verloren gewaande herinnering. Iets in Sams’ eigen verleden verbindt hem onlosmakelijk met deze gruwelijke misdaad.

‘Grensgebieden’ is het eerste deel van een reeks psychologische thrillers met onderzoekers Berger en Blom in de hoofdrol en ik kan u zeggen: dit eerste deel doet al verlangen naar het vervolg. Arne Dahl overtreft zichzelf met dit uitstekende boek.

“Blom leunde achterover en voelde een golf van misselijkheid opkomen. Ze zuchtte en stond op met haar gezicht naar de deur. Hoewel ze probeerde zich niet om te draaien, zag ze uit haar ooghoek toch hoe Axel Jansson alweer ineenkroop in afwachting van de volgende pedofielenafstraffing.”

Op ingenieuze wijze ziet Dahl kans om zijn lezers keer op keer op het verkeerde been te zetten zonder daarbij zijn geloofwaardigheid te verliezen. De auteur hanteert een fraaie schrijfstijl en de constructie van het verhaal neigt naar briljant.

“Daar ergens, op dat ogenblik, was er een zaadje de lucht in geblazen, een zaadje dat landde toen Berger het ziekenhuis verliet en dat bevloeid en bemest werd tijdens de bewust lange wandeling via de kletsnatte achterafstraatjes van Soder, om nu – aan zijn bureau in de slaapkamer op Ploggatan – te ontluiken en tot volle wasdom te komen.”

Dahl weet zijn hoofdpersonen, Berger en Blom, zo sprekend te laten acteren dat je het gevoel hebt aanwezig te zijn tijdens hun onderzoek. Berger en Blom zijn overigens geen ‘doorsnee helden’; sterker nog, vooral Sam Berger is nauwelijks sympathiek te noemen. Een gescheiden politieman die zich bij tijd en wijlen zelfs asociaal gedraagt. Zijn partner, Molly Blom, is agente bij de geheime dienst Säpo en heeft een mysterieus verleden.

“De deur naar de controleruimte vloog open, Deer en Allan renden de verhoorkamer in. Berger pakte zijn computer en smeet hem tegen de muur. De toetsen vlogen als beletterde bliksemstralen door de verhoorkamer.”

‘Grensgebieden’ is een fantastische thriller met boeiende hoofdpersonen en knappe psychologische wendingen. In oplopend tempo en dito spanningsopbouw neemt Dahl zijn lezers mee richting een verrassend en uiterst goed plot ondanks het feit dat menig lezer al ruimschoots voor het einde de dader kan duiden.

Over de auteur
Arne Dahl (Zweden, 1963) is prijswinnende thrillerauteur, door Reader’s Digest verkozen als de beste van Europa. Dahl is onder meer bekend van zijn veelgeprezen misdaadserie A-team, waarin de speciale politieafdeling voor internationale misdaad, centraal staat. Van deze serie werden wereldwijd meer dan een miljoen exemplaren verkocht. In Nederland verscheen onlangs de succesvolle reeks over het Europese OpCop-team: Hebzucht, Woede, Amsterdam-Stockholm en Haat.

Uitvoering
Nijgh & Van Ditmar, De Arbeiderspers en De Geus
ISBN 978 90 445 3772 7
Paperback, 116 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/