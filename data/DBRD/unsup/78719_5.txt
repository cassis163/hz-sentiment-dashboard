Isa Maron (Utrecht, 1965) is een Nederlandse thrillerauteur. Ze studeerde economische wetenschappen en psychologie. Haar debuut kwam in 2008 met Passiespel, een thriller over een werkende moeder die in de ban raakt van haar SM-minnaar. Het boek werd goed ontvangen en zij won de prijs van ‘Beste Nederlandse Vrouwenthriller 2008'. Daarna volgden Verboden verleden, Vrij Zwemmen en in 2011 kwam Schaduwkant uit. Verder schreef Maron een aantal korte verhalen die ook in weekbladen verschenen. In juli 2014 publiceerde ze Galgenveld, het begin van de vierdelige serie 'De Noordzeemoorden',

Wat in 2014 begon met Galgenveld, het eerste deel van het vierluik ‘Noordzeemoorden’, wordt met laatste deel Eindspel afgesloten. Eindelijk zullen we weten hoe het afloopt met Kyra Slagter en haar zoektocht naar haar zus Sarina, die als een rode draad, door de thrillerserie loopt.
Inspecteur Maud Mertens en haar team worden geconfronteerd met een nieuwe moordzaak. Een bejaard echtpaar wordt dood gevonden in hun huis. Ondertussen probeert haar collega Niels nog steeds bewijzen te vinden in de grote pedofiliezaak.
Kyra mag Vincent Demsterwold, die gevangen zit in Londen, verhoren. Zal hij al zijn geheimen prijsgeven? En wat weet zijn zus? Kyra gaat ver, met hulp van vriend Tom en de vreemde oud-politie-agent Jan Anne. Brengt ze zichzelf weer in gevaar en daarmee ook haar vrienden?
Als een rollercoaster dendert het verhaal verder tot het bloedstollende eind.

Er wordt af en toe wel gerefereerd aan de vorige boeken, maar toch zou ik adviseren alle delen direct na elkaar te lezen. Isa Maron weet de spanning goed op te bouwen en met het laatste deel een prachtige serie af te sluiten. Al hoop ik nog steeds dat dit niet het einde is van Kyra en Maud.