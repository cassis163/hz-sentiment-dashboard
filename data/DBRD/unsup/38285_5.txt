“Inferno” is een boek van 480 pagina’s geschreven door Dan Brown, een bekende Amerikaanse auteur die onder andere het beroemde boek “De Da Vinci code” heeft geschreven. Het is het vierde deel in de serie over het personage Robert Langdon. Hoewel deze boeken een serie vormen kunnen ze gemakkelijk afzonderlijk gelezen worden. Het boek is dit najaar ook verfilmd en had zijn première op 12 oktober 2016 in Brazilië..
Het verhaal speelt zich grotendeels af in Florence of Firenze waar Robert bijkomt in het ziekenhuis zonder te weten wat er de afgelopen dagen is gebeurd of waarom hij in Florence is. Hij krijgt niet veel tijd om na te denken want blijkbaar zijn er heel wat mensen die achter hem aanzitten om hem te vermoorden. Met de hulp van de dokteres Sienna Brooks probeert hij te vluchten en erachter te komen waarom hij achtervolgd wordt. Maar hoe meer hij te weten komt, hoe minder hij er iets van begrijpt. Hij vindt bijvoorbeeld een sterk beveiligde capsule in een geheim vak van zijn jas, maar hoewel er biochemisch materiaal op staat, zit er een replica van Botticelli’s kaart van de hel in gebaseerd op Dante's Inferno. Vreemd genoeg is het geen exacte replica en dat maakt het hele gebeuren alleen maar verwarrender.
Hoewel het een fictieve thriller is, komen er heel wat echte historische feiten aan bod, waardoor het verhaal veel echter lijkt. Zo zijn alle gebouwen, schilders, dichters,... waarheidsgetrouw. Hoewel de geschiedkundige feiten heel gedetailleerd zijn uitgeschreven, maakt dit het verhaal niet minder spannend. Meer nog, het zorgt ervoor dat de lezer zelf dingen kan uitpuzzelen en zelf achter het verrassende einde van het boek kan komen.
Persoonlijk vond ik het een heel goed boek. In de proloog word je op het verkeerde been gezet betreffende het hoofdpersonage en de held. Verder in het boek zorgen verrassende wendingen voor een nog spannender einde. Je kunt je goed verplaatsen in het hoofdpersonage, dat aan een gedeeltelijk geheugenverlies lijdt en daardoor heel wantrouwend is. Door de verplaatsing ga je vanzelf ook aan veel personages twijfelen en dat wordt ook door het wisselende vertelstandpunt in de hand gewerkt. Desondanks maakt het vaak wisselen van personage het verhaal niet verwarrender, enkel spannender.








Hoewel er vaak gewisseld wordt van vertelstandpunt, is er ook duidelijk aangegeven dat Robert Langdon het hoofdpersonage is. Over hem weet je immers vanaf het begin al veel, terwijl de karaktereigenschappen van de andere personages langzaamaan onthuld worden. Daardoor zijn er wel meerdere protagonisten, die Robert helpen of juist tegenwerken.
Ik zou het boek zeker aanraden aan mensen die graag lezen. Ook mensen die niet zo graag lezen zouden het boek leuk kunnen vinden, maar het is ook een redelijk dik boek en dat kan hen misschien tegenhouden. Ik heb er in ieder geval van genoten.