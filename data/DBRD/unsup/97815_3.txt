Dat iets zo romantisch als de liefde gevat kan worden in wiskundige patronen bewijst Hannah Fry met haar boekje Liefde volgens de wiskunde. In een heldere, ook voor leken nog begrijpelijke taal, past ze op vaak humoristische wijze wiskundige formules toe op allerlei liefdesvraagstukken. Van online daten, het aantal seksuele partners, de huwelijksdag tot het in stand houden van een relatie: net als in alle andere wereldse zaken staan ook liefdesaangelegenheden bol van patronen. Hét middel om orde in die chaos van liefde te brengen is de studie van de patronen, oftewel de wiskunde.

In verschillende hoofdstukken wordt met behulp van wiskundige berekeningen, formules en algoritmes de zoektocht naar de prins op het witte paard in kaart gebracht. Ondanks dat de wiskundige formules redelijk ingewikkeld zijn, legt Hannah Fry de theorie die erachter zit helder en duidelijk uit. Theorieën die leiden naar handige tips die je kunt gebruiken als je aan het daten slaat.

Als je bijvoorbeeld wilt scoren tijdens het stappen is het slim om je te laten vergezellen door iemand die zo veel mogelijk op je lijkt, maar iets minder aantrekkelijk is. Met die iets minder knappe versie van jezelf, zal jij namelijk de betere keuze lijken, het zogenaamde lokeendeffect. Een effect dat ook in de reclame veelvuldig wordt toegepast. Doe er je voordeel mee.

Voor de online daters is het interessant om te weten dat het handiger blijkt te zijn dat je jezelf niet mooier voor doet dan je bent. Het is statistisch bewezen dat het juist beter is om alles wat jou anders maakt te benadrukken waardoor het aantal reacties op je profiel zal verhogen. Hannah Fry is hier duidelijk over: 'Wees dus trots op die kale kruin, kom voor de dag met die tatoeage die je nooit had moeten laten zetten en hou die buik niet langer in. Want online opvallen betekent gewoon jezelf zijn. Wie had dat ooit kunnen denken?'

Als je dan eindelijk je ware liefde hebt ontmoet is het zaak om deze ook te behouden. Ook hiervoor schotelt Hannah Fry je verschillende wiskundige modellen voor. Zelfs voor de huwelijksdag kan je een model loslaten op het aantal uit te nodigen gasten. En als je dan ook nog de tafelschikking wiskundig benaderd wordt deze belangrijke dag, in positieve zin, voor iedereen onvergetelijk.

Hannah Fry wilde met dit boekje duidelijk maken hoe prachtig en relevant zij wiskunde vindt. Volgens haar is wiskunde 'het fundament waarop elke belangrijke wetenschappelijke en technologische prestatie van onze moderne tijd is gebaseerd' en ze vindt het heel erg jammer dat wiskunde bij het grote publiek zo’n negatieve pers heeft. Ze heeft daarom bewust gekozen voor het thema ‘liefde’ omdat juist dat onderwerp heel ver verwijderd lijkt te zijn van vergelijkingen en bewijzen. Met dit boekje wil ze laten zien dat wiskunde je zelfs in de liefde iets te bieden heeft.

Liefde volgens de wiskunde geeft je geen gegarandeerd succes om de liefde van je leven tegen het lijf te lopen, maar geeft je wel een humoristische en andere kijk op het meest besproken onderwerp in de geschiedenis: de liefde.