Toen ik hoorde over dit vervolg op 'de 100-jarige man die uit het raam klom en verdween' maakte ik een sprongetje in de lucht. Er zijn namelijk weinig boeken waarvan ik zo heb genoten. De absurde gebeurtenissen, de zwarte humor en de samenhang met politiek en geschiedenis zijn uniek. En ik zeg het alvast maar: dit boek is een waardig vervolg.

Het verhaal begint waar het laatste boek eindigde, op het tropische Bali met een koffer vol met geld. Echter begint de koffer inmiddels leeg te raken en dus worden de vrienden Allan en Julius gedwongen hier een oplossing op te verzinnen. Ze reizen de halve wereld over en komen wereldleiders als Kim Jong-Un, Trump, Merkel en Poetin tegen. Er gaat uiteraard van alles mis maar Allan zou Allan niet zijn als hij zich hier niet met een beetje geluk en veel gebazel steeds weer uit weet te bluffen.

Op briljante wijze worden de problemen in de huidige wereldpolitiek aan de kaak gesteld, door de ogen van de nukkige, inmiddels 101-jarige, man. Hoewel het verhaal los van het eerste deel te lezen is, zou ik dit niet aanraden. De karakterontwikkeling vindt vooral in het eerste deel plaats en dat mist hier een beetje. Ook wordt er hier en daar teruggegrepen op gebeurtenissen uit het eerste boek. Al met al een aanrader voor wie van sarcasme en zwarte humor houdt, vooral nu het politieke deel van het boek nog actueel is.