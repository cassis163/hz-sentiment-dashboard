zowel door het verhaal als door de thematiek.,* Wat je moet weten
De Finse schrijfster Salla Simukka (1981) heeft meerdere young adults geschreven en is recensente en uitgeefster van jeugdboeken. Ze is bovendien vertaalster. Haar affiniteit met de wereld van jongeren is groot en dat blijkt uit haar boeken. Niet voor niets is haar boek Spoorloos in januari 2013 gekroond tot het beste jeugdboek in Finland. Er is ook al een tweede deel: Een andere wereld.
* Het verhaal
Emmi (15) is een potentieel talent in een wereld waarin het belangrijk is om zo vroeg mogelijk je talent te ontdekken. Ze houdt veel van het lezen van sprookjes en dromen over de toekomst. Daarin speelt het sprookje De kleine zeemeermin van Hans Christian Andersen een grote rol. Emmi's ouders stoppen veel energie in haar zusje en broer, die hun talent al ontdekt hebben, en hierdoor begint ze zich ongelukkig te voelen. Daarom besluit ze iedereen een lesje te leren en weg te lopen. Toch keert ze dezelfde nacht weer terug. Echter, thuis aangekomen is alles anders. Haar ouders, broer en zusje zijn verdwenen. Al snel lijkt het erop dat er zelfs geen enkel levend mens meer is in haar woonplaats. Emmi gaat daarom op onderzoek uit en ontmoet een ander meisje, Onerva, met wie zij vriendschap sluit. Zij gaan wonen in het huis van Onerva en hebben veel plezier ondanks (of dankzij) het ontbreken van andere mensen.
Later ontmoeten zij een jongen, genaamd Altro. Zij lijken de enige drie overlevenden te zijn en hun band wordt steeds hechter. Samen besluiten de drie jongeren naar Helsinki te gaan. Daar ontmoeten zij nog meer jongeren, die samen een leefgemeenschap in Finlandfort vormen. Emmi en Onerva voelen zich er al snel thuis. Emmi is inmiddels verliefd geworden op Altro, die zich echter in de leefgemeenschap niet op zijn gemak voelt. Altro besluit op nader onderzoek uit te gaan en de leefgemeenschap te verlaten. Intussen verschijnen plotseling op de meest vreemde plaatsen teksten uit Emmis geliefde sprookjes, die de sfeer van het boek wat sinister maken, en hierdoor wil ze ook op onderzoek uitgaan. Wat besluit Emmi te doen?
*Waarom je dit boek moet lezen, of niet
Spoorloos is een bijzonder boek, zowel door het verhaal als door de thematiek. Het speelt zich af in de nabije toekomst. Een toekomst die zich nu al lijkt te ontwikkelen. Iedere jongere moet zo vroeg mogelijk zijn of haar talent ontdekken en dit ook zo snel mogelijk proberen te ontwikkelen. Als je in de wereld van Emmi als tiener nog niet weet wat je wilt, ben je een mislukkeling. Ook nu kan je onzeker worden als je nog niet weet wat je talenten zijn en wat je later voor beroep wil uitoefenen.
Het boek geeft de gedachtewereld van Emmi mooi weer. Omdat bijna alle mensen zijn verdwenen, ziet zij zichzelf ineens niet meer als een mislukkeling. Zij moet zelf alles regelen en kan niet meer het leven doorkomen door te dromen. Door de vriendschap en de verliefdheid die haar overkomen, groeit haar persoonlijkheid. De mooie morele boodschappen uit de sprookjes dragen eraan bij dat Emmi niet meer alles kritiekloos over haar heen laat komen, maar ook argwaan gaat koesteren ten aanzien van de situatie. En doordat je als lezer gedurende het verhaal in het hoofd van Emmi zit, begin je haar beter te kennen  in tegenstelling tot de andere personages! Dit geeft het boek nog meer spanning, doordat je zelf moet uitzoeken wie te vertrouwen is en wie niet.
Het is bijzonder dat in Spoorloos de echte sprookjes van Hans Christian Andersen aan de orde komen. En deze sprookjes hebben niet altijd een goede afloop Spoorloos is speciaal geschreven voor jongeren, waardoor het boek ook prettig leest en het goed aansluit bij de gedachtewereld van jongeren. Hoe verder je leest, hoe meer vragen je krijgt en hoe spannender het wordt. En als je eenmaal het boek hebt uitgelezen, wil je onmiddellijk het volgende deel lezen. En volgens Salla Simukka belooft dit deel gelukkig alle vragen te beantwoorden.