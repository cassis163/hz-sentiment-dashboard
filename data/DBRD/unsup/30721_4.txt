Inhoud: Een zevenjarig meisje is getuige van de gruwelijke moord op haar moeder. Niet dat ze veel heeft gezien, ze lag namelijk onder het bed van haar moeder terwijl haar moeder vermoord werd. Toch heeft ze wel iets gezien en gehoord van belang kan zijn. Niet veel later wordt er op een soortgelijke manier een tweede vrouw ter dood gebracht. Tussen de twee slachtoffers lijken geen verbanden te bestaan. Zou de moordenaar zo maar iemand als slachtoffer kiezen?
Commissaris Huldur moet, min of meer met tegenzin, de leiding nemen over deze zaken. Dit moet lukken anders kan hij zijn carrière wel gedag zeggen. Als hij ook nog moet samenwerken met psychologe Fryja, die hij eerder ontmoet heeft onder omstandigheden waar ze beiden liever niet aan herinnerd worden, wordt het er voor Huldur niet gemakkelijker op! Radioamateur Karl ontvangt gecodeerde berichten die hij uiteindelijk ontcijfert. Als blijkt dat hiermee de slachtoffers met elkaar in verband kunnen worden gebracht en hij hiermee naar de politie gaat, is er niemand die hem geloofd. Karl brengt zichzelf en de weinige vrienden die hij heeft in gevaar maar heeft wel, ongewild, veel invloed op het onderzoek. Invloed die zich tegen hem keert. Is Karl de dader?
Mijn Leeservaring:
Ten eerste: wat een bijzondere cover heeft dit boek! Vreemd lijkt het…. maar echt passend bij het verhaal!
Compleet onbevangen begon ik te lezen in dit boek. Ik kende de schrijfster nog niet en had expres niet meer dan de achterflap van dit boek gelezen. Het verhaal pakte me meteen; het voorwoord (is het eigenlijk geen proloog?) begon over drie kinderen die geadopteerd zouden worden. Twee jongens en een meisje. Nu hebben wij zelf twee jongens en een meisje geadopteerd, dus het eerste wat ik dacht natuurlijk: waar gaat dit heen in deze thriller. Nu het duurde best lang voordat het tot een antwoord kwam, maar het antwoord kwam en het verklaarde veel! Een aantal personages werden erg goed neergezet! Bij Huldur voelde je gewoon de druk die op zijn schouders drukte om het onderzoek tot een goed einde te brengen en zijn ongemakkelijke houding ten opzichte van twee andere personages. Ook Margret was goed neergezet, je kon haar pijn bijna voelen. Niets werd afgeraffeld in het verhaal. Soms vond ik de beschrijvingen wel wat te gedetailleerd. Toch las ik er met grote vaart doorheen, temeer omdat ik heel graag wilde weten hoe het allemaal in elkaar stak! De thriller is goed opgebouwd en vind ik zeer origineel, alleen al door de manier hoe de moorden worden gepleegd. Maar gruwel, hoe verzint de schrijfster dit? Het uiteindelijke plot komt laat in het verhaal en is zeer verrassend! Allemaal dikke plussen! Een klein minpuntje is dat er een aantal fouten in het boek stonden, volgens mij vertaalfouten. Heel vervelend, maar het boek is dermate goed dat ik het maar op de koop toe nam.
Want DNA is een echte dikke Mustread!