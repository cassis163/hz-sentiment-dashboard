Lauren Child is een Engelse schrijfster en illustratrice. Ze heeft verschillende kinderseries op haar naam staan: Charlie and Lola, Clarice Bean, Ruby Redfort. 'Pick your poison' is het vijfde deel in de serie rond de 13-jarige Ruby Redfort.

Look Into My Eyes (2011)
Take Your Last Breath (2012)
Hang In There Bozo (2013)
Catch Your Death (2013)
Feel The Fear (2014)
Pick Your Poison (2015)
Blink And You Die (2016)

Ruby is geen gewone tiener, zij kraakt codes voor het geheime agentschap Spectrum. Intrigerend en spannend, zou je denken, maar dat valt aanvankelijk vet tegen. Het begin van het boek is ontzettend verwarrend, een hoop personages die je niet thuis kunt brengen, een heleboel losse feiten en gebeurtenissen. Kortom, een vervelend boek. Het feit dat 'Pick your poison' het vijfde deel in de reeks is, helpt natuurlijk niet.

Halverwege het boek (we zijn dan ongeveer 250 blz ver) wordt het gelukkig een heel pak beter. Plots hebben we een verhaal, geen los van elkaar staande stukken tekst. Er zou een mol in Spectrum zitten, Ruby weet niet wie ze nog kan vertrouwen, ze is iets bijzonders op het spoor en moet haar codekrakend brein aanspreken. Er vallen slachtoffers, slangen spelen een belangrijke rol, we leren Ruby's vrienden en familie kennen. Kortom, lekker leesvoer.

Enorm veel dialogen in dit boek, soms een beetje onnozel en nietszeggend, maar dat wordt misschien net gesmaakt door de doelgroep. Al zijn 527 blz voor de meeste tieners misschien net iets te veel van het goede. Genoeg slang om het de Nederlandstalige lezer niet altijd makkelijk te maken.

Ruby Redfort, leuk voor een keer, maar niet voor herhaling vatbaar.