‘Aftellen’ is het 2e boek in de romanserie ‘De Cazalet Kronieken’ van de Engelse schrijfster Elizabeth Jane Howard (1923-2014). Gebeurtenissen uit haar leven heeft ze verwerkt in deze romanserie.

‘Aftellen’ begint met een terugblik op de dag voorafgaand aan de avond van 3 september 1939. De diverse leden van de familie treffen voorbereidingen om naar Sussex te gaan. Na het diner zit de hele familie Cazalet aan de radio gekluisterd om naar de toespraak van premier Chamberlain te luisteren. Deze verklaart in deze toespraak de oorlog aan Duitsland. Hoewel iedereen verwacht dat de oorlog snel merkbaar zal zijn in het dagelijkse leven, lijkt het de eerste tijd nog wel mee te vallen. Er worden evacués (baby’s en kinderen) uit Londen opgevangen en een stuk van de tuin wordt omgespit om er een moestuin in aan te leggen. Na verloop van tijd zijn er diverse dingen op de ‘bon’. In Londen gaat het uitgaansleven gewoon door. Men gaat uit eten en naar nachtclubs. Als de Japanners Pearl Harbor hebben aangevallen, denkt men dat de oorlog nog wel eens veel langer kan gaan duren.

‘Aftellen’ beschrijft de belevenissen van de familie Cazalet in de periode september 1939 – winter 1941. Maar net als in ‘Lichte Jaren’ worden de levens van de meisjes Louise, Polly en Clary extra belicht. Ze kunnen niet wachten om volwassen te worden en erbij te mogen horen. Ze tellen als het ware de dagen af totdat het zover is. Alle drie krijgen ze te maken met een emotionele gebeurtenis, waarmee ze elk op hun eigen karakteristieke manier mee omgaan.

Ik heb genoten van ‘Aftellen’! Was ‘Lichte Jaren’ een eerste kennismaking met de Cazalets, In "Aftellen' heb ik ze nog beter leren kennen. Nu is het aftellen geblazen tot deel 3!