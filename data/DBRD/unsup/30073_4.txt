Het is duidelijk hoe dit boek zal aflopen, Elke dag dichter bij de sterren is immers de prequel van de ‘Ventura-Saga’. Maar ondanks dat word je volledig meegesleept in het verhaal van Bea en haar vrienden. Kate Ling levert weer een roman van formaat af, eentje die niet weg te leggen is.
Beacon, roepnaam Bea, zit vast in de negatieve spiraal van haar leven. Haar moeder heeft een foute vriend, haar stiefvader zit in de cel, ze hebben weinig geld en haar baantje is uitzichtloos. Gelukkig heeft ze haar beste vriendin Marli en haar stiefbroer Jam, maar ze is al jaren verliefd op de vriend van Marli, Micah. Wanneer Bea hoort over de Ventura, realiseert ze zich dat dat haar lotsbestemming is. Ze moet mee met het schip, de ruimte in, ver weg van al haar problemen. Het viertal gaat op road trip naar Spanje, waar de selectieprocedure plaatsvindt. Voor Bea, die nog nooit buiten het Verenigd Koninkrijk is geweest, is dit al een groot avontuur. Ze pakken de auto en rijden naar Spanje, met alleen een tent en genoeg geld op zak voor een enkele reis… Met deze road trip valt Elke dag dichter bij de sterren in te delen in een traditie van YA-romans met een road trip, zoals Paper Towns (John Green) of Muggenland (David Arnold).
Liefde is een belangrijk thema in Elke dag dichter bij de sterren: verboden liefde, verzwegen liefde en verloren liefde. Want als jij zou weten dat je nooit meer terug zou keren naar de aarde, zou je dan ook alle kansen benutten? Bea is al jaren verliefd op Micah en tijdens de road trip naar Spanje worstelt ze met haar gevoelens. Micah blijkt ook niet ongevoelig te zijn voor de charmes van Bea, wat zorgt voor een ongemakkelijke situatie in hun vriendschap.
Maar ook belangrijk is de verloren liefde. Als Bea meegaat op de Ventura, zal ze alles en iedereen die niet geselecteerd wordt, moeten achterlaten. Haar beste vriendin en haar crush hebben zich niet opgegeven voor de missie, dus ze zal voor altijd afscheid van hen moeten nemen. Voordat Bea hoort dat ze geselecteerd zal worden om mee te gaan met de Ventura, wordt ze verliefd. Deze liefde is hevig, maar gedoemd om te mislukken. Immers, er bestaat een grote kans dat haar geliefde zal achterblijven op de aarde. Met slechts enkele dagen op aarde, is deze liefde een rollercoaster van gevoelens. Bea’s kracht om haar roeping te volgen is sterk en dat maakt haar een sympathiek personage, met wie je snel gaat meevoelen.
Omdat dit de prequel van de Ventura-Saga is, maar deze ná de eerste twee delen is gepubliceerd, is de uitkomst van het verhaal al bekend. Er worden door het verhaal geen hints gegeven of Bea geselecteerd zal worden voor de missie, dus wanneer de prequel voor de rest van de serie wordt gelezen zal de lezer wel voor een verrassing komen te staan. Toch weet Ling de plot goed op te bouwen: de spanning is niet óf Bea mee zal gaan op de Ventura, maar de spanning zit in haar weg ernaartoe. Het is de persoonlijke groei van Bea als personage die centraal staat in Elke dag dichter bij de sterren.
De wereld van Elke dag dichter bij de sterren is schrikbarend realistisch: de gevolgen van de klimaatverandering zijn inmiddels duidelijk geworden. De ijsberen zijn uitgestorven en de oceaan zit vol plastic, ontwikkelingen die momenteel al plaatsvinden. De mens vernietigt de wereld en hoopt dat een andere levensvorm in de ruimte de oplossing hiervoor heeft gevonden.
Ook leuk aan Elke dag dichter bij de sterren zijn de herkenbare personages. Wanneer je de andere boeken Eenzaam en extreem ver weg en De gloed van gedoofde sterren van de Ventura-Saga hebt gelezen, zul je veel personages herkennen. De meeste hebben alleen bekende (achter)namen, omdat hun (klein)kinderen in de andere delen voorkomen. Anderen zijn al wat bekender van verhalen of objecten die terugkeren in de andere boeken uit de serie. Dit laat zien dat de worldbuilding van Ling sterk in elkaar zit.
Al met al is Elke dag dichter bij de sterren een spannende, maar vooral emotionele prequel van de Ventura-Saga. Dit verhaal lees je niet voor de afloop, maar voor de weg ernaartoe, zoals een goede roadtrip-roman hoort te zijn. Ling heeft met Elke dag dichter bij de sterren een ijzersterke roman neergezet.