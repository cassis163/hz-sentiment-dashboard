“Ik snap niets van mijzelf”. Drie jaar is Seb wanneer hij dit naar zijn moeder roept. En zijn moeder antwoordt: “Ach schattebout, dat doet niemand”.
Seb is een bijzondere jongen. Niemand weet wat er in hem omgaat. Tot hij Billie ontmoet en met haar een speciale band krijgt. Maar Billie krijgt een ongeluk op de trampoline waarna zij in een coma raakt en Seb weer in zichzelf verdwijnt. Billie mag hij niet bezoeken.

Op kerstavond krijgt hij van zijn ouders een airsoft sniper in de hoop dat hij hiermee uit zijn isolement zal komen. Al zijn vrienden hebben geweren waarmee ze op een verlaten boerderij gevechten nabootsen. Op die boerderij heeft zich in de oorlog een incident afgespeeld. De oom van Seb kent de ware toedracht maar houdt die geheim, bang dat hij zijn vader, de opa van Seb, een vermeend heldendom zou ontnemen.

De gevechten op de boerderij, het geheim van de grootvader, het wordt allemaal door Victoria gedetailleerd beschreven. Zijn stijl is bijzonder. Enerzijds onderkoeld en afstandelijk, anderzijds staat het boek vol met prachtige zinnen waar je lekker op kunt sabbelen. Een enkele keer ging hij mij te ver en kwam zijn taal wat gekunsteld over.

Billie en Seb is een bijzonder verhaal. Vreemd, mysterieus, broeierig. Het heeft mij geboeid.