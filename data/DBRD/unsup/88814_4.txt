Hou me vast is niet het eerste boek dat ik van deze auteur heb gelezen, dus ik was al een beetje bekend met de schrijfstijl. Lori Nelson Spielman kan ontzettend goed een relatief simpel idee in een prachtig en emotioneel verhaal veranderen. In Hou me vast wisselt het perspectief tussen Erika en Annie en door middel van deze perspectiefwisselingen krijg je een prachtig inkijkje in de zoektocht naar jezelf en de mensen om je heen en hoe om te gaan met een verdriet, rouw en hoop.

Ondanks het behoorlijk zware onderwerp waar je bijna vanaf de eerste pagina’s mee wordt geconfronteerd is het erg luchtig geschreven en vlieg je als het ware door het verhaal heen. Vooral door de wisselingen van perspectief en de persoonlijke groei die de personages doormaken kun je niet stoppen met lezen. Ik had van te voren verwacht dat ik meer met Annie zou kunnen meeleven, juist omdat we redelijk dezelfde leeftijd hebben, maar het bleek juist dat ik me perfect kon inleven in Erika en haar verhaallijn meer waardeerde dan die van haar dochter.

Het boek is gevuld met prachtige spreuken die al generaties lang in de familie zitten en die ook door Erika op haar dochters wordt doorgegeven. Soms waren deze quotes iets teveel van het goede, maar over het algemeen voegden ze echt iets toe aan het verhaal. Het gaf het allemaal net dat beetje extra. Wat me ook opviel is dat Lori Nelson Spielman wederom in haar roman de relatie tussen moeder en dochter(s) erg mooi op papier heeft weten te krijgen. Ook in haar andere romans spelen deze relaties een grote rol en dat zorgt ervoor dat dit een prachtig cadeau is voor moeder én dochter!

Hou me vast is een heerlijke roman die helemaal geschikt is voor echte feelgoodliefhebbers. Het is vooral een boek waar je van gaat houden en waar ik simpelweg heel weinig aan op te merken heb! Perfect als cadeautje, voor je moeder, een vriendin of gewoon voor jezelf!