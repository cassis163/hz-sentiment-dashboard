Dit is geen dik boek, nog geen 200 pagina's lang en echt wel een aanrader.
Dit is een roman, een doe-het-zelf spionageverhaal en liefdesgeschiedenis ineen. De taal en de stijl springen er echt wel uit, wat van vele thrillers niet altijd gezegd kan worden.
Het verhaal: Een speurder komt aan in een hotel in Reykjavik waar de ex-spion, meestervervalser en schaker Maxim Boelgakov, dood wordt teruggevonden. Deze laatste heeft echter een manuscript achtergelaten waarin hij zijn hele leven beschrijft gaande van Rusland over Parijs, Brussel en Amsterdam naar zijn eindhalte Reykjavik. De eindhalte heeft voornamelijk te maken met zijn voorgeschiedenis als speelterrein van de beroemde schaakwedstrijd tussen Bobby Fischer en Boris Spattsky. Het manuscript is echter onaf, en net het einde waaruit je kan opmaken wie de moordenaar is, ontbreekt. Het is een cryptische roman ook. Uit het manuscript kan je als lezer tips halen om de plot te achterhalen. In het laatste hoofdstuk, klaarblijkelijk 'verzegeld' in de papieren versie, vind je dan de oplossing. (In het e-boek zouden ze m.i. een aparte pagina hebben kunnen invoegen: 'Opgepast, oplossing volgt'... )

‘Ijslands Gambiet is een schaakterm,’ verduidelijkt de auteur. ‘Het betekent dat een speler een pion opoffert om zo meer ruimte voor zijn andere stukken te krijgen. Het verwijst ook naar de Koude Oorlog, waarin de USSR en de westerse landen hun spionnen opofferden in een wereldwijd schaakspel.’ (Nieuwsblad.be, 3/4/2015)
Dominique Biebau komt uit Leuven en dit is zijn tweede boek. Hij debuteerde met de roman 'Twee wegen' en heeft ook een blog. Enkele heerlijke leesuren zijn hiermee zeker gegarandeerd!