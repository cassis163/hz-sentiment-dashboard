Niemandsland is het verhaal van een groep mensen, die over het algemeen als ´sociaal zwak´ zouden worden bestempeld. Niemandsland is het verhaal van een buurt, die over het algemeen als ´achterstandswijk´ bestempeld zou worden. En Niemandsland is het verhaal van Sophie, Jimmy en Melanie, die over het algemeen niet als ´helden´ bestempeld zouden worden.

Door een ongelukkig toeval wordt een man, veroordeeld voor ontuchtige handelingen met tieners, in een wijk geplaatst vol jonge gezinnen. Deze man woont in een van de slordig in elkaar gezette, goedkope huizen die aan Humbert Street zijn neergezet. De wijk wordt voornamelijk bewoond door mensen met een uitkering, zowel ouderen als jongeren. Kleine criminaliteit viert hoogtij, maar ook sociale controle en opkomen voor elkaar zijn erg belangrijk voor de bewoners. Sophie Morrisson is een jonge arts, in dienst van een gezondheidscentrum. Een van haar ´favoriete´ cliënten is Melanie Patterson, pas 19 en al voor de derde keer zwanger. Niet alles is wat het lijkt: Melanie is een heel goede moeder voor haar kinderen, haar nieuwe vriend en de vader van het derde kindje, Jimmy, is dan wel net uit de gevangenis maar hij houdt erg veel van haar, en Melanie doet zeer beslist haar best om gezonder te leven. Dat alles wil er echter niet zo in bij Fay Baldwin, een oudere sociaal werkster. Deze Fay heeft eigenlijk een bloedhekel aan de cliënten die ze moet bezoeken, en op een kwade dag vertelt zij dus aan Melanie dat er een ´pedofiel´ in de wijk is geplaatst.Melanie en haar moeder besluiten een kleine protestoptocht te organiseren die uiteindelijk volledig uit de hand loopt.

Niemandsland is het verslag van twee dagen van hitte, spanning, misverstanden, misdaad, humor en naastenliefde. Melanie, Jimmy en Sophie raken alle drie verstrikt in de gebeurtenissen. Alle drie moeten ze dingen doen die ze nooit verwacht hadden te moeten doen. En alle drie ontdekken ze dat ze meer kunnen dan ze ooit dachten

Een intens boek! Minette Walters laat zien hoe zaken uit de hand kunnen lopen door misverstanden, en hoe dom het eigenlijk is om alle mensen uit één soort wijk over een kam te scheren. De scène tussen Jimmy, een grote, gevaarlijk uitziende zwarte man, en Eileen, een frêle oude dame, is van een ontroerende schoonheid!