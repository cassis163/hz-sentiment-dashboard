In Billie & Seb worden we meegevoerd naar de wondere wereld van Seb; een bijzondere jongen die alles in het leven letterlijk neemt en op zijn eigen wijze aanpakt.

Rode draad in het verhaal is zijn ontroerende vriendschap met Billie en het incident waardoor zij in coma raakt.

Om "evenwicht" in het leven van Seb te brengen na "het incident" krijgt Seb net als zijn vrienden een nepgeweer waarmee de jongens gevechtssituaties nabootsen en hun fantasie de vrije loop laten (waarbij de grens tussen fantasie en werkelijkheid steeds meer vervaagt). De vader en moeder van Seb denken hier goed aan te doen, maar gaandeweg raakt vooral de moeder steeds meer haar zoon (en voor haar gevoel ook vat op haar eigen leven) kwijt.

"De scenarist van dienst weigerde haar uit de bespottelijke soap te schrijven die haar eigen leven geworden was."

Dit boek is een genot voor wie van uitvoerige treffende beschrijvingen houdt.
Ook al maakt dit het verhaal wat traag en is het niet mijn favoriete stijl, de nieuwsgierigheid naar hoe dit alles afloopt maakte dat ik echt verder moest lezen.