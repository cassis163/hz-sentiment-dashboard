Dit is een thriller met Carol Jordan en Tony Hill. Carols nieuwe baas wil niet dat Tony wordt ingezet bij moeilijke zaken, vanwege de kosten. Ondertussen worstelt Tony met de erfenis die hij heeft gekregen van zijn vader, een vader die hij nooit heeft leren kennen. Dan wordt in Worcester het lichaam van een tienermeisje aangetroffen. Tony wordt door de plaatselijke politie gevraagd om te assisteren bij het moordonderzoek.
Ondertussen krijgt Carol in Bradfield te maken met een seriemoordenaar die 14-jarige jongens doodt. Tegelijkertijd is haar team bezig met een cold case, zodat er verschillende zaken door elkaar lopen.
We krijgen weer een mooi inkijkje in het leven van Carol, Tony en nog een aantal mensen, zowel uit Carols team als van de politie in Worcester. Het vervolgverhaal Carol Â– Tony krijgt er weer een paar hoofdstukken bij, en zelfs een cliffhanger aan het einde. Zoals gewoonlijk is de beschrijving van het dagelijkse leven in Noord-Engeland buitengewoon goed, maar ook de korte schetsen van de slachtoffers en hun ouders mogen er zijn. Verbazingwekkend zoals McDermid steeds opnieuw de juiste toon weet te treffen.
Er zijn maar een paar zwakkere punten: het duurt wel erg lang voor iemand een samenhang vermoedt tussen de verschillende zaken (de lezer heeft die samenhang al veel eerder gezien), en de moordenaar blijft wat vaag, omdat de afwikkeling nogal snel verloopt. Desondanks is het weer volop genieten.