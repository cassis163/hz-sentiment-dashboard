Net geen 2 jaar na De Da Vinci code en ongeveer een jaar na Het Juvenalis dilemma te hebben dichtgeslagen, is het lange wachten op de vertaling van dit in 2001 verschenen werk eindelijk ten einde. En aan de verkoopcijfers kan ik afeiden dat ik niet de enige ben die zat uit te kijken naar dit boek.

Wat mij al na het lezen van een paar bladzijden opvalt is de inferieure kwaliteit van de kaft van de paperback editie: het is het eerste boek in mijn collectie waarvan ik niet kan vermijden dat de rugzijde onmiddellijk ontsierd wordt door een aantal plooien. Was de aankoop van de vertaallicentie (of hoe dat ook genoemd mag worden) zo duur, dat er op de omslag moest bespaard worden? Of werd er door de uitgever van uit gegaan dat iedereen het boek wel koopt maar toch niet openslaat?

Het op zichzelf staande verhaal speelt zich af in volle verkiezingsstrijd voor het belangrijkste ambt van de wereld, namelijk dat van het presidentschap van de USA.
Het belangrijkste strijdpunt in deze campagne is het voortbestaan van NASA, dat volgens de huidige president, Zach Herney, noodzakelijk is, maar zijn uitdager, senator Sedgewick Sexton, vindt het een geldverslindend monster dat er de laatste jaren niet meer in slaagt om projecten succesvol af te ronden.
Alle betrokken partijen hebben hun eigen plannen klaar om hun gelijk proberen te halen, en een aantal niets vermoedende wetenschappers, alsook de dochter van oppositiekandidaat Rachel Sexton, die werkt voor het NRO, één van de inlichtingendiensten die de USA rijk is, worden speelbal van het machtsspel dat zich ontplooit in de loop van het verhaal.

Het verhaal dat zich voor het grootste deel afspeelt op, al dan niet bevroren, water wordt goed opgebouwd, en doet, door het gebruik van een goede mix van feiten en fictie, onmiddellijk denken aan werk van Michael Crichton en qua structuur ook aan De zwerm van Frank Schätzing.
De wetenschappelijke commentaren en verklaringen worden - zoals we dat van Dan Brown stilaan gewoon zijn - echter tot het absolute minimum beperkt, en zelfs verdraaid om in het verhaal te passen. Dit komt zeker ten goede aan de leesbaarheid en de vaart van het verhaal wat resulteert in een onvervalste pageturner.

Dit boek is niet het beste wat uit de pen van Dan Brown vloeide, maar zeker geen deceptie, want het is een zeer goede thriller geworden met in het laatste kwart een paar onverwachte wendingen die dit boek meer dan de moeite van het lezen waard maken.
Een plezier om lezen.