‘Het meesterwerk’ vertelt het verhaal van de Noorse journalist Viljar Ravn Gudmundsson. Viljar is een, door het leven getekende en uitgebluste journalist. De mail die Viljar ontvangt waarin een zogenaamde ‘scherprechter’ aankondigt dat hij een vrouw, die in zijn ogen een misdaad heeft begaan, zal vermoorden, neemt hij pas werkelijk serieus wanneer de vrouw de volgende dag vermoord wordt aangetroffen. Wanneer Viljar opnieuw een dergelijke aankondiging ontvangt wordt inspecteur Lotte Skeisvoll op de zaak gezet.

“Het incident tussen Thomsen en Ranveig was Viljar niet ontgaan. Hij grinnikte tevreden, maar voelde zich niet prettig. Elke dag was als een oneindige taaie, drijvende massa die hij uiterst voorzichtig moest betreden om zijn hoofd boven het oppervlak te kunnen houden.”

Met ‘Het meesterwerk’ levert Tangen een uitstekende thriller af en het is dan ook bijna niet voorstelbaar dat het hier een debuut betreft! Het verhaal is beklemmend en pakkend; de schrijfstijl van Tangen bovengemiddeld goed. Passend bij het spannende genre, maar toch met een aantal prachtige teksten die in geen enkele literaire roman zouden misstaan.

Tangen grijpt zich in zijn boek regelmatig terug naar gebeurtenissen van vier jaar eerder. Hij doet dat kunstig en zonder verwarring te scheppen. De hoofdstukaanduidingen werken daar overigens aan mee.

“Pas toen Lotte de drugsnaalden ontdekte, werd het verval duidelijk en besefte ze dat haar zus ten prooi was gevallen aan de verslaving. Sinds die noodlottige dag waren er geen excuses en verklaringen meer en gebruikte Lotte al haar energie om zichzelf te beschermen in plaats van haar zus.”

Tangen ziet bovendien kans de spanning goed vast te houden en neemt, via verschillende ingenieuze plotwendingen, zijn lezers mee richting een fraaie finale. Ook de personages die Tangen in zijn boek laat acteren, zijn goed gekarakteriseerd en zijn sfeerbeelden maken ‘Het meesterwerk’ tot een compleet geheel. Ik adviseer overigens de uitgever het boek, voor een volgende druk, nog een extra redactionele controle te laten ondergaan.

Qua personages komt vooral Viljar vooral prachtig naar voren. Viljar heeft in het verleden een fikse journalistieke fout begaan met de dood van een jongeman tot gevolg. Deze gebeurtenis heeft zijn professionele zelfvertrouwen aan gruzelementen geslagen en ook zijn privéleven heeft er flink onder te lijden.

Kortom, Tangen scoort op alle fronten bovengemiddeld hoog! Een thriller die ik met graagte aanraad en zich, wat mij betreft, kan meten met andere grote, Scandinavische thrillerauteurs.

De auteur
Geir Tangen (1970) is met meer dan 170.000 lezers de populairste crimeblogger en -recensent van Noorwegen. ‘Het meesterwerk’ is zijn thrillerdebuut, dat hij begin 2016 in eigen beheer uitgaf. Al na een maand kreeg hij een contract aangeboden door Gyldendaal, een van Noorwegens meest prestigieuze uitgevers. Sindsdien maakt hij ook internationaal faam. Het boek is in 20 landen verschenen. Tangen woont in en werkt in Haugesund, Noorwegen.

Uitvoering
Uitgever: The House of books
ISBN 978904435120
Paperback, 392 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/