Bette Westera is schrijfster en vertaalster van kinderboeken. Haar boeken zijn bekroond met Nederlandse prijzen zoals een Vlag en Wimpel en de Zilveren en de Gouden Griffel. Haar werk werd onder andere vertaald in het Duits, Frans en het Japans. Deze vertalingen hebben ook internationale prijzen opgeleverd.
In Was de aarde vroeger plat? geeft Westera kinderen vanaf circa zes jaar antwoord op tal van kinder- en levensvragen. Vragen die aan bod komen zijn: ‘Waar blijft het licht als het donker wordt?’, ‘Waar zijn de sterren overdag?’, ‘Waarom ben ik mijn broertje niet?’ en ‘Kan de tijd echt vliegen?’ Geheel op rijm heeft Westera haar antwoorden geformuleerd. Waarbij gezegd moet worden dat een licht gelovige insteek bepalend is voor sommige versjes. Het is de vraag of iedere ouder zijn kinderen een bespreking van onderwerpen vanuit die insteek mee wil geven. Daarnaast is de vraag in hoeverre kinderen dit zelf echt in de gaten zullen hebben.
“Hoelang het geleden is weet ik niet meer,                  
maar God schepte water en aarde en zand.                  
Het water werd zee en de aarde werd land.
Hij schepte uit aarde en water wat klei.                  
Daar kleide hij mee en toen kleide hij mij.”
In haar versjes komen daarnaast humor, echte doordenkertjes - die voor kinderen misschien niet direct opvallen - en tongbrekers voor, die ervoor zorgen dat het boek ook voor ouders leuk is om samen te lezen. Op die manier laat ze onderwerpen aan bod komen zoals waar de mens vandaan komt, de dood en de tijd.
“O ja?” zei de kip.                  
“Ja echt,” zei het ei.                  
“Jij ging aan de leg en toen legde jij mij.”
“Echt waar?” zei de kip.                  
“Echt waar,” zei het ei.                  
“Maar voor je er was zat je zelf in een ei.”
Westera heeft samengewerkt met illustrator Sylvia Weve. Zij is in de afgelopen jaren bekroond met onder andere het Zilveren en Gouden Penseel. Ze heeft prachtige, kleurrijke illustraties gemaakt met verschillende materialen, waaronder pentekeningen en waterverf. Ze vormen een passende aanvulling op de versjes. Hiermee krijgt de eerder al bekroonde samenwerking tussen Westera en Weve met de Woutertje Pieterse Prijs voor Doodgewoon, een vervolg.
Opnieuw gaat Westera lastige onderwerpen niet uit de weg. Het boek is toegankelijk geschreven, maar ook zeker niet te kinderachtig voor wat oudere kinderen. Het is niet alleen geschikt als voorleesboek, maar ook voor het bespreekbaar maken van enkele voor ouders vaak lastig te bespreken onderwerpen.