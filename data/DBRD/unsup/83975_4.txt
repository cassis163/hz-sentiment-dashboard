Het boek heeft een mooie cover, het is duister en onheilspellend. Hoe alles zich bevindt in een hoofd geeft hier nog meer diepgang aan. Ik beoordeel dit met een 7/10.
Wat me aantrok in het boek is dat het een thriller is waarover lovende reviews te lezen zijn. De schrijver heeft ook al heel wat aanzien verworven met voorgaande boeken.

Het boek gaat over detective Elizabeth Black. Zij is rechercheur van de politie en werd opgeroepen bij een melding die extreem uit de hand is gelopen. Het resultaat is dat Elizabeth ervan verdacht wordt de verdachten te hebben gemarteld en geëxecuteerd. Elizabeth ontwikkeld in rap tempo een hechte vriendschap met slachtoffer Channing.
Tegelijkertijd is er ex-agent Adrian Wall op wie Elizabeth vanaf haar jonge jaren heimelijk verliefd werd. Adrian wordt vrijgelaten uit de gevangenis waarin hij dertien jaar lang opgesloten zat voor moord Een moord die gepleegd werd in de kerk waar Elizabeth opgroeide en waarin haar vader priester was. Het boek sleept je mee in de enorme chaos in het leven van Liz.

Elizabeth haar leven was al bijzonder gecompliceerd voor de dubbele moord waarvan ze verdacht wordt. Het is onbegrijpelijk dat bijna het volledige politiekorps en de media zich binnen een week tegen haar keren. Elizabeth had een enorm geloof in de mensen in haar omgeving en kwam daarmee bedrogen uit.

Ik vond het boek zo goed omdat het een constante stroom was van spannende gebeurtenissen. Net als je denkt dat je snapt hoe het ongeveer zit dan blijkt het ineens weer compleet anders te zijn. Elizabeth is een fascinerend karakter met zo veel geheimen en eigenaardigheden dat het heel leuk was om haar laagje voor laagje steeds beter te begrijpen.
Dat er uiteindelijk een moordenaar was die uit zo’n onverwachte hoek kwam, en dat toch goed is uitgelegd hoe die tot dat punt kwam, dat is knap schrijfwerk.

Ik heb veel waardering voor Elizabeth gekregen. Haar koppigheid, onvoorwaardelijke liefde voor de mensen om haar heen en de opofferingen die ze wil doen voor de mensen om haar heen zijn bewonderenswaardig.
Channing kwam niet lekker uit de verf maar haar familie des te meer. Channing is net door de pubertijd heen en maakt iets verschrikkelijks mee. Dat haar karakter daarna enigszins vlak blijft vind ik dus niet zo gek.
Adrian vond ik zeer boeiend en ik ben heel benieuwd of hij ooit weer echt zichzelf zal worden. Zijn verhaal vond ik misschien nog wel boeiender dan dat van Elizabeth. Dat Adrian in de gevangenis nooit volledig gebroken is, dat vrijwel iedereen zich tegen hem keerde na de rechtszaak en dat hij zo ontzettend veel razernij met zich meedroeg, het getuigt allemaal van de enorme wilskracht en het goede hart dat er nog steeds in zit.

Ik vond het een heerlijk boek om te lezen en waardeer het met vier sterren. Zo af en toe vond ik het te langdradig en zat ik net niet lekker in het verhaal. Zelfs het plot waardoor ik enorm verrast werd had wat mij betreft wel compacter geschreven mogen zijn. Daarentegen vond ik de verhaallijn wel zeer sterk en goed uitgedacht.