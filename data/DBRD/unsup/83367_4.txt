Over De kraamhulp is al veel inkt gevloeid. Esther Verhoef is ook een naam die al niet meer verkocht hoeft te worden. Ze hoeft maar een boek uit te brengen en half Nederland en België staan al in de boekhandel (of via webshops). Ik heb het boek niet gekocht, maar uitgeleend bij de bib. Ik kreeg wel de mededeling dat het boek gereserveerd was, dus dat ik het niet kon verlengen. Dat betekent dat ik het boek niet mag laten liggen en meteen moet lezen.

In De kraamhulp volg je drie personen:
Didi: Ze is getrouwd met Oscar en is net bevallen van Indy. Na de moeilijke bevalling raakt ze amper uit haar kraambed. De hulp van de kraamverzorgster komt dan ook als geroepen.
Hennequin: Ze is de kraamverzorgster, maar al snel blijkt dat ze het niet zo goed voorheeft met het kersverse gezin. Iets uit het verleden speelt haar parten en dat gegeven moet opgelost worden.
Miriam: Ze werkt bij de politie en is de ex-schoonzus van Hennequin. Haar broer Bart is overleden na een val van de trap. Intuïtief voelt ze dat Hennequin er iets mee te maken heeft, maar ze kan op weinig begrip rekenen van haar collega's. Ze besluit dan zelf op onderzoek te gaan en komt heel wat te weten over haar ex-schoonzus.

Het verhaal is gespreid over 10 dagen. De 10 dagen dat Hennequin als kraamverzorgster werkt bij het gezin. Elke dag wordt dan ook nog eens onderverdeeld in kleine, heel kleine hoofdstukjes. Als je het al hoofdstukjes kunt noemen. Door deze hoofdstukken moet je als lezer heel snel wisselen van perspectief. Maar omwille van de verscheidenheid van de personages (kraamvrouw, kraamverzorgster en politie) vormt dit niet zo'n heel groot probleem.

Het einde van het boek is ook wel goed. Het verleden van de verschillende personages komen samen en je komt de reden van het gedrag van Hennequin te weten. De personages zijn niet zwart-wit neergeschreven, maar hebben allen een menselijke kant.

Esther Verhoef mag zich met recht en reden één van Nederlands beste vrouwelijke auteurs noemen. De kraamhulp is een fijn boek, goed uitgedacht en neergeschreven.