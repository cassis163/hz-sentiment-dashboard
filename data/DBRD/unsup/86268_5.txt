Een boek over kindermisbruik, fictie of het verhaal van Pauline Barendregt opgeschreven door Kim van Kooten? Het maakt niet echt uit of je dit nu weet of niet, alhoewel het één natuurlijk erger is dan het andere.
Puck is net vijf jaar en verhuist van een achterstandswijk in Rotterdam naar een villa in Zwijndrecht. Ze trekken in bij de nieuwe vriend haar mama, bij Ludovicus, “Ome meneer.”
Moeder lijkt niet helemaal oké, egocentrisch en analfabeet. Zij snapt de dingen om zich heen niet, neemt geen enkele verantwoordelijkheid, shoppen en geld uitgeven daar is ze goed in. Puck komt er al snel achter dat “Ome meneer” meer in haar geïnteresseerd is dan in haar mama. Deze waarheid wordt beschreven soms met enkel een aanwijzing naar wat er staat te gebeuren, soms heftig maar steeds in dezelfde lichte stijl van het boek. Puck krijgt zowat alles wat met geld te koop is maar weet dat ze daar een zware prijs moet voor betalen. Het geheim van haar en “papa” bewaren of het is gedaan met mama’s luxeleventje. Naast dit misbruik wordt er ook nog ingewerkt op haar verantwoordelijksgevoel.
Niemand heeft iets inde gaten en als er iets door de mama of oma opgemerkt wordt worden de ogen gesloten. De enige wie ze iets zou willen vertellen is een leerkracht Hofslot, maar zelfs hij doet er niks mee. Rond haar tiende begint het goed mis te gaan met Puck, ze wil niet meer eten, spreekt nauwelijks en moet opgenomen worden in het ziekenhuis. Uiteindelijk komt de waarheid aan het licht.
Wat volgt is de vlucht van mama en Puck met medeweten van oma Crooswijk. Ze zullen echter niet lang van hun vrijheid genieten want mama kan dit leven niet aan en stort in. Hoe ze uit die rommelige toestand geraken en het einde zijn voor Puck minstens even erg dan wat ze tot nu toe meemaakte.
Dit alles wordt zonder schroom of besmuikt taalgebruik opgeschreven. Het lijkt allemaal nog luchtiger door de randfiguren als oma, tante en oom en de platte Rotterdamse uitdrukkingen. Het zware thema krijgt er zelfs soms grappige kantjes bij. Maar hoe dan ook het verhaal grijpt je bij de keel en kan ogen openen.
Geloof mij, Puck is niet de enige in die schrijnende situatie, sluit er aub. jullie ogen niet voor!
Zie http://www.boekensite.gent/node/2536

Lut Delanghe