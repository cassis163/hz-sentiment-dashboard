Gayle Forman, voormalig journalist en wereldreiziger, maakte internationaal veel indruk met haar debuut Als ik blijf (If I Stay). Wacht op mij is het vervolg op dit succesvolle en verfilmde debuut. Forman woont samen met haar man en twee dochters in New York.

In Hier was ik, maken we kennis met Cody. Cody haar beste vriendin Meg pleegt zelfmoord en Cody snapt er helemaal niets van. Sinds Cody en Meg elkaar hebben leren kennen, deelden ze alles en hadden geen geheimen voor elkaar. Maar dit heeft Cody totaal niet zien aankomen. Meg had een kamer op een universiteitscampus en de ouders van Meg vragen Cody de spullen die daar nog liggen op te halen. Eenmaal daar aangekomen komt Cody erachter dat Meg veel voor haar achter heeft gehouden. Meg heeft niets verteld over haar huisgenoten en ook over Ben, een jongen die haar heeft teleurgesteld heeft ze het nooit gehad. Op de computer van Meg staat een vreemd, versleuteld bestand. Als het gelukt is dit bestand open te krijgen krijgt Cody haar twijfels over de zelfmoord van Meg en ze gaat op onderzoek uit.

‘Hoewel Meg toch echt mijn beste vriendin was en ik haar alles over mezelf heb verteld en ervan uitging dat zij dat ook deed, wist ik helemaal van niets.’

Hier was ik bestaat uit 41 hoofdstukken en wordt afgesloten met een epiloog. Het verhaal wordt verteld vanuit het perspectief van Cody, in de eerste persoon. Het vertellen vanuit de eerste persoon maakt het makkelijk om je als lezer goed in Cody te kunnen verplaatsen. Doordat er gebruik is gemaakt van een redelijk groot lettertype en mede door de soepele verteltrant, is het boek prettig leesbaar en zeer toegankelijk voor de doelgroep. Het verhaal heeft iets mysterieus in zich en een lichte spanning is voortdurend voelbaar. Hierdoor werd mijn nieuwsgierigheid continu getriggerd waardoor ik bleef doorlezen en dit boek in een vlot tempo heb uitgelezen.

Cody is op zoek naar antwoorden. Naarmate het verhaal vordert kom je er als lezer achter dat het niet alleen over het hoe en waarom van Meg gaat. Cody trok zich altijd erg op aan Meg en was voor veel dingen afhankelijk van Meg. Nu moet Cody het alleen doen en zelf haar beslissingen nemen. Des te meer onderzoek ze doet naar de zelfmoord van Meg, des te meer Cody over zichzelf leert. Cody heeft zelf het idee dat ze Meg in de steek heeft gelaten en zit daarom met gigantische schuldgevoelens. Maar is het niet gewoon onmogelijk om iemand echt door en door te kennen?

‘Toen ze wegging was ik kwaad. Eigenlijk op mezelf, maar ik reageerde het op haar af. Ik was er niet voor haar. Als ik bij haar geweest, was ze naar mij toegekomen in plaats van…’

Aan het einde van het boek staat een noot van de auteur. In dit gedeelte legt Gayle uit wat haar inspiratie is geweest voor het schrijven van dit boek en wordt er dieper op ingegaan wat iemand er toe kan zetten om uit het leven te stappen.

De vorige boeken van Gayle Forman zijn mij onbekend, maar na het lezen van dit fantastische Hier was ik, staan deze nu zeker op de nog te lezen lijst. Een mooi geschreven verhaal, dat door de toevoeging van een mysterieus tintje er voor zorgde dat ik het boek niet weg kon leggen.