In het boek Een liefde in Luxor komen lang vervlogen tijden tot leven als Lady Duff Gordon in 1860 vanuit Engeland met alleen haar dienstmeisje Sally Naldrett naar Egypte vertrekt.
Ze laat haar man en kinderen achter en hoopt dat het warme klimaat haar zal genezen van Tuberculose.
Het zijn deze, op waarheid gebaseerde, feiten die schrijfster Kate Pullinger hebben geïnspireerd tot het schrijven van Een liefde in Luxor.
In het bijzonder vertelt zij de geschiedenis van Sally Naldrett en Omar Aboe Halaweh.
Zij ontmoeten elkaar in Alexandrië toen Omar in dienst kwam als dragoman bij Lady Duff Gordon. Hij bleek al snel van grote waarde en verzorgde het vervolg van hun reis via Cairo over de Nijl naar Luxor.
In Luxor is het gezelschap op elkaar aangewezen en worden de onderlinge relaties soepel en bijna vriendschappelijk.
Men ontdoet zich van knellende kleding, geniet van de vele gasten van Lady Duff Gordon, men discussieert over de ontwikkelingen in Egypte en bezoekt de vele tempelcomplexen.
De inheemse bevolking met hun gewoontes worden gewaardeerd en gerespecteerd en men is vol afschuw over de Kedive, Ismail Pasja. Zijn prestigieuze project, de aanleg van het Suezkanaal, moet door wrede dwangarbeid van de lokale mannelijke bevolking tot stand komen.
Lady Duff Gordon die al de gewoonte had om in haar brieven naar huis al haar belevenissen te beschrijven maakt ook melding van deze misstanden waardoor ze gevreesd wordt door de Ismail Pasja.
Als Omar in een complot tegen Lady Duff Gordon betrokken raakt blijft hij haar trouw. Hij blijft haar ook trouw als zijn omgang met Sally Naldrett niet zonder gevolgen blijft.



De roman, Een liefde in Luxor,is zoals de mooie cover al beloofd, een hommage aan de Oude tijd in Egypte, toen opgegraven schatten nog openlijk verhandeld werden en tempels overal bezocht konden worden, De Nijl nog ongerept was en de oevers nog erdoor bevloeid werden.
Het was de tijd waarin de overtocht over De Nijl een groot avontuur was en Luxor slechts een nederzetting was.
Hier worden Omar en Sally verliefd, hier droomt Sally over een leven als getrouwde vrouw waar ze samen met haar man Omar als dienaren voor Lady Duff Gordon kunnen zorgen. Maar bij Lady Duff Gordon waakt het heersende klassenverschil, de formele omgang en de moraal van de Engelse gemeenschap.
Hoewel Lady Duff Gordon in Egypte bijna heeft geleefd als bohémien heeft ze ten aanzien van Sally en Omar een puriteinse beslissing genomen.

Terwijl Sally aan haar lot wordt overgelaten woekert de Tuberculose door het lijf van Lady Duff Gordon. Ver van haar familie verwijderd zal Lady Duff Gordon vroegtijdig sterven. Haar brieven zijn haar nalatenschap.

Kate Pullinger heeft met Een liefde in Luxor een, in Oosterse sferen gehulde, indrukwekkende en kleurrijke roman geschreven.