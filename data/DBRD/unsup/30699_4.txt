Naar school
Jozua Douglas & Juf Maike

Word je zoon/dochter binnenkort vier of ben je juf van een kleuterklas? Dan is dit nieuwe boek Naar school echt iets voor jou. De schrijvers Jozua Douglas & Juf Maike nemen je mee en geven je een kijkje in een school. Het boek is verdeeld in korte hoofdstukjes. Eerst wordt verteld waarom het belangrijk is om naar school te gaan en daarna volgt een stukje geschiedenis, want ook opa’s en oma’s gingen vroeger naar school! Vervolgens wordt er beschreven wat je mee naar school mag nemen, hoe de klas eruit ziet en wat je op de dag allemaal kan doen. Alles wordt duidelijk beschreven en dus goed te begrijpen voor jonge kinderen. Voor kinderen nieuwe of belangrijke woorden worden vetgedrukt. Deze woorden vind je ook terug in de illustraties. Deze zijn grappig en kleurrijk.
In het boek zit een mooie uitklappagina. Hierbij staan zoekopdrachten. Heel leuk om dat samen met kinderen te doen. Natuurlijk kan je kind ook een zoekopdracht voor jou verzinnen!
Tot slot neemt Bas ons mee in zijn droom over zijn schoolreis en kun je meezingen met het lied Mijn grote tas.
Als juf van een kleuterklas vind ik dit boek een aanwinst. Een boek wat aan het begin van het schooljaar te gebruiken is om alle nieuwe kleuters de ditjes en datjes over school aan te bieden.