Het boek begint als een omhulsel van veiligheid en jeugdsentiment, loopt uit in een nachtmerrie van opgekropte haat, chantage en lafheid. Dat is de achterliggende gedachte van ‘Weekend Terschelling’.
Het verleden speelt een grote rol in deze thriller. Drie tieners dragen al jarenlang een groot geheim met zich mee en hebben afgesproken dit nooit aan de buitenwereld te vertellen. Als jaren later een van de drie, inmiddels volwassenen, de andere twee chanteert loopt het uit op één groot drama.

Isa vraagt haar zus Daan en hun vriendin Sylvie, die haar vriend verloren heeft door een noodlottig ongeval, of ze zin hebben om een weekendje mee te gaan naar Terschelling. Isa vertrekt binnenkort naar Zweden en wil nog graag wat jeugdherinneringen ophalen op het eiland waar de zussen vroeger vaak met hun ouders kwamen. Maar niks is wat het lijkt, en een ontspannen weekend wordt het zeer zeker niet.
Isa, Daan en Sylvie hebben een huisje gehuurd via Loek, Loek en Gerben zijn twee broers waar de zussen vroeger veel mee optrokken. Loek regelt voor de meiden een huisje via zijn goede vriend Frank.
Als Sylvie aan het einde van de middag nog even gaat pinnen in het dorp verdwijnt ze spoorloos. De zussen zijn erg ongerust en als Daan Gerben de volgende dag per toeval ontmoet vertelt ze hem over de verdwijning van Sylvie en gaan de twee op onderzoek uit. Zo komen ze ook terecht bij Jannetje, Gerbens moeder, die licht dementerend is en tegenover de pinautomaat woont. Daan probeert erachter te komen of Jannetje misschien iets gezien kan hebben.
Annemarie, de huisarts van Jannetje, geeft Daan wat tips hiervoor.
De onderlinge spanning tussen de zussen loopt hoog op als Lisa vreemd gedrag vertoont door gewoon te willen gaan genieten van hun weekend en Daan niet ondersteunt in haar zoektocht naar Sylvie. Als Gerben zich dan ook nogal vreemd gaat gedragen vragen Daan en Gerben zich af of dat wat met Isa te maken kan hebben.

Ik was nog niet bekend met deze schrijfster en het stukje op de achterflap triggerde me meteen.
De cover trok me meteen aan, heerlijk zomers en warm. Een lust voor het oog!
Het is een fijn boek om te lezen, vlot geschreven, en ook nog eens erg spannend. De omgeving is heel mooi weergegeven en ik waande mezelf op het eiland!
Een boek wat ik moeilijk kon neerleggen en waar ik in door wilde blijven lezen. Het plot is goed neergezet en heeft verschillende wendingen zodat het verhaal steeds weer even anders loopt als dat ik gedacht had. Het einde is ook erg verrassend!
Ik heb erg genoten van deze thriller en het is zeker een aanrader voor mijn vriendenkring!