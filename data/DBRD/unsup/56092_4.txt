Natascha van der Stelt noemt haar eerste bakboek een verslag van een culinaire ontdekkingstocht. In Bakken met haver tovert ze -een op het eerste gezicht saai ingrediënt – om in de lekkerste recepten. Met behulp van de door haar aangepaste klassieke recepten maak je nu thuis ook zelf de lekkerste gezonde varianten; cake, scones, muffins, taart en pizza. Stuk voor stuk zonder toevoeging van suiker, tarwe en andere suikers. Begin 2015 veranderde Natascha resoluut haar eetgewoonten. Had ze eerder last van hoofdpijn, gewichtsklachten en ontstekingen, deze verdwenen geleidelijk nadat ze bepaalde ongezonde voedingsstoffen zoals suiker had vervangen voor gezondere producten, zoals o.a. vanillepoeder, kokos en kaneel.
Het boek begint – na een handige inhoudsopgave – met een vlot geschreven voorwoord van Natascha zelf. Daarna nog een nuttige inleiding en antwoorden op de aan haar meest gestelde vragen. Dan volgt het meest interessante gedeelte; de recepten. Als eerste zal je de recepten voor koekjes tegenkomen; van amandelovaaltjes tot Zuid-Afrikaanse beskuit. Vervolgens een aantal lekkere suggesties voor scones. Deze zijn erg leuk om zelf thuis te maken voor bijvoorbeeld een high tea. Ook het daarop aansluitende hoofdstuk met recepten laat zich daar prima voor lenen; de inmiddels ingeburgerde muffins. Hier vond ik mijn persoonlijke favoriet: appelmuffins met kaneel. Voor de liefhebbers van een hartige hap vind je hier ook aangename alternatieven; zoals onder andere een recept voor geitenkaasmuffins met tijm.
Daarna verwend Natascha elke enthousiaste thuis-kok nog met meer dan voldoende inspiratie voor diverse cake en taart. Wat dan volgt zijn de hartige recepten, aangename pasteitjes, pizza’s en Quiche, vooral de paprikaquiche was hier een groot succes; lekker, voedzaam en kleurrijk.
Alle hoofdstukken zijn opgevrolijkt met mooie, professioneel ogende foto’s en bij ieder recept zijn er handige tips te vinden. Het boek wordt afgesloten met een overzichtelijke index en een dankwoord. De harde kaft met een voor zichzelf sprekende illustratie maakt het boek tot een mooie eye-catcher voor in elke keuken. Een aanrader voor wie graag zelf bakt en vaker wil genieten van taart en koekjes zonder daardoor direct te veel suikers binnen te krijgen.