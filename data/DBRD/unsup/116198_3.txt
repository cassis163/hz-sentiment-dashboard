Nobelprijswinnaar (1982) voor de literatuur Gabriel Garcia Marquez vertelt hier (het eerste deel van?) zijn eigen levensverhaal. Deze biografie laat zich lezen als een van zijn vele romans. In zijn vertrouwde vertellende stijl vernemen we hoe zijn jeugd verliep en hoe hij zich als beginnend journalist het métier van romanschrijver eigen maakte. Tussen de regels door lezen we niet alleen waar de wortels liggen van meesterwerken zoals ‘Afval en dorre bladeren’ en ‘de kolonel krijgt nooit post’, maar leren we de ‘meester’ ook kennen als iemand die er niet vies van is om zichzelf te bewieroken. Enige bescheidenheid zou hem sieren. Mooi meegenomen is ook dat de lezer een pak achtergrondinformatie krijgt over de politieke geschiedenis van Colombia.

Allicht een must voor Marquezfans, maar wie niet zo vertrouwd is met zijn oeuvre, kan dit boek beter links laten liggen en zich eerst aan zijn werk wijden.