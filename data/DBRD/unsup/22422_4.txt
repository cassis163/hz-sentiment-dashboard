Dit boek gaat verder waar Fallen is gestopt: Luce weet nu dat Daniel en zijn vrienden gevallen engelen zijn en dat zij en Daniel al eeuwen lang verliefd worden op elkaar. Toch blijkt dat de vloek die op hen rust nu anders verloopt: Luce kan zich dingen herinneren en Daniel kussen zonder in vlammen op te gaan. Maar waarom?

Luce wordt door Daniel over gebracht naar de Kustschool: een plek waar ‘normale’ studenten en Niphilijnen samen studeren. De ‘normale’ studenten hebben hier natuurlijk geen weet van. Die denken dat de Niphilijnen uitmuntende studenten zijn die een masterprogramma volgen. Niks is minder waar, zij krijgen lessen over het ontwikkelen van de engelenkrachten die zij mee hebben gekregen van hun engelen ouders. Niphilijnen zijn namelijk kinderen van stervelingen en engelen. Luce moet hier blijven omdat zij nog steeds in gevaar verkeerd: de Verschoppelingen en andere wezens hebben het op haar verzien. Luce kan namelijk de sleutel zijn tot een nieuw leven, een nieuw begin, een nieuwe wereld.
Luce leert hier over de geschiedenis van de engelen, de bijbel en andere zaken die belangrijk zijn om te weten over de engelenwereld. Zij voelt zich echter een vreemde eend in de bijt: zij is maar een sterveling en schiet hier eigenlijk niks mee op. En Daniel houd nog steeds van alles voor haar verborgen. Luce is in dit deel ontzettend onzeker, maar ook heel erg rebels tegelijk. Alles wat Daniel haar verbied doet ze toch, ze is het zat om steeds maar voor de domme gehouden te worden. Ze werkt zich een aantal keer ook flink in de nesten met Shelby en Miles, twee Niphilijn vrienden van de Kustschool.

Dit boek lees je weer vooral vanuit Luce, maar sommige fragmenten lees je vanuit Daniel zijn perspectief. Het is echter niet zo dat je meer dingen te weten komt dan Luce hierdoor – je blijft net als haar in het duister tasten. Ik leefde heel erg met Luce mee. Daniel legt haar beperkingen op en ik snapte haar rebelse kant goed. De twijfels en onzekerheden die ze heeft zijn erg herkenbaar en logisch. Ik wilde Daniel af en toe ook in zijn vleugels knijpen.

Ook in dit deel verteld Lauren in alle rust haar verhaal, en nu weten we ook de reden waarom – Luce moet alles in haar eentje uitvinden, want anders bestaat de kans dat ze toch in vlammen opgaat. Hierdoor kan je deel één een stuk beter begrijpen (voor de ongeduldige lezers onder ons).
Dit boek gaat vooral om de character building van Luce en dat veel dingen uit deel een duidelijker worden. Luce groeit ontzettend qua karakter. Ze leert veel over zichzelf, over Daniel en haar vorige levens, en sommige informatie die ze leert op school is nogal tegenstrijdig met wat Daniel haar verteld. Luce wordt ook aan het nadenken gezet door twee docenten: Francesca en Steven, een Engel en een Demon die getrouwd zijn. Kan het goede wel met het kwade leven? Kan een Engel wel met een sterveling samen zijn? Is hun liefde iets om echt steeds voor te sterven? Is hun liefde voor eeuwig?

Deel twee eindigt met een cliffhanger waardoor ik meteen in deel drie wilde beginnen. Dus ik ga lezen!