Het is telkens opnieuw uitkijken naar een nieuw boek van Luc Deflo, zeker als zijn twee bijzondere geesteskinderen, rechercheurs Mendonck en Deleu, in hun traditionele glansrol aan de beurt zijn! ‘Schatje’ heet zijn nieuwste thriller, met de stad van de Maneblussers (Mechelen) als voornaamste en vertrouwde setting. Een Vlaamse stad, waar zowel de auteur als zijn fans een echt thuisgevoel hebben. Toch woont Deflo met zijn gezin al een hele tijd in Etterbeek (nabij Brussel), in een leuk huisje met een tuintje.

“Het enige dat ik wilde bereiken, mijn motief zeg maar, was controle hebben. Macht. Beslissen over leven en dood.”
De dader valt meteen met de deur in huis… het hoe en het waarom van de moord is al heel snel duidelijk. Komt dit nog goed? Gaat het om meer dan een enkele misdaad?

“Ze had haar donkerharige god, die vijf jaar ouder was, ontmoet in een overvolle Mechelse Mc Donalds waar hij vrijwillig zijn plaats had afgestaan. Het gebaar had volstaan. Er was magie geweest. Vanaf de eerste seconde. Het had dadelijk geklikt.”
Op deze manier wordt de lezer voorgesteld aan Myrthe Ackermans, een jonge dame van achttien. Ze gaat stiekem daten met haar nieuwste vriendje Tom. De plaats van het romantische feestje is een verlaten bunker. Ze keert echter niet meer terug naar haar ouderlijke woonst. Myrthe wordt gevonden, louter toevallig dan wel. Jammer genoeg niet meer levend. De Mechelse politie moet meteen aan de slag. Tom is de eerste verdachte. Einde verhaal? Zeker niet, nu komt rentenier René Pelgrims tevoorschijn. Zijn levenspartner - zijn man - Matthias heeft hem bedrogen; de scherven moeten aldus gelijmd worden. Matthias zorgt voor een originele verrassingsact. Ook dat feestje loopt verkeerd af… De hoogste tijd dat de twee toptalenten, Nadia Mendonck en Dirk Deleu, hun speurderneus opzetten.

Zonder een deel van de plot vrij te geven: deze zaak wordt opgelost, uiteindelijk. Met dank aan het duo Mendonck & Deleu en het team, maar eveneens aan enkele toevallige gebeurtenissen. Het onderzoek loopt niet van een leien dakje. Precies zoals de processie van Echternach: drie stappen vooruit, twee achteruit…
Dit keer blinkt Deflo opnieuw uit als een grootmeester in de psychologie; hij kruipt onder de huid van zijn protagonisten. Tevens raapt de schrijver graag hete hangijzers op. Hij wijst overduidelijk op de – te vaak onderschatte - gevaren van de sociale media, alsook op het gebruik/misbruik van apps op smartphones.

‘Schatje’ is eerder een brave Deflo, hoewel braaf niet echt het juiste woord is. Het verhaal is immers nog behoorlijk rauw. De auteur klinkt iets meer ingetogen, dat wel. Wellicht heeft hij ook zijn kenmerkende spottende humor nog even bewaard voor een volgende thriller. Een cliché is het zeker: niets is wat het lijkt… Maar wie is toch dat schatje?
Drie en een halve ster.