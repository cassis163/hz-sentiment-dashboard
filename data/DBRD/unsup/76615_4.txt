De For-Girls-Only- reeks bestaat uit meerdere dagboeken binnen een vriendinnengroep (Yelien, Eline, Ellen, Emma & Kato), een interactieve website en zelfs een magazine. Ook is er inmiddels een chocolade receptenboek en breiboek verschenen. De serie omvat van alles wat er in de leeftijdsgroep van tien plus speelt.

De grootste nachtmerrie van Yelien, Eline, Ellen, Emma en Kato wordt waarheid, want de ouders van Ellen verhuizen voor een half jaar naar het buitenland. Ze gaan er in een vluchtelingenkamp werken, en Ellen moet mee. Hoe moeten de meisjes nu verder? Ze kunnen immers geen dag zonder elkaar. Maar Ellens ouders houden voet bij stuk, en sneller dan ze verwacht zit ze op een vliegtuig. Een jaar lang in een ver land, met een vreemde taal en andere gewoontes… Een jaar lang zonder haar vriendinnen… Hoe houdt ze dat vol? Ellen baalt stevig, en laat dat ook merken. Maar op een dag, als ze in de auto op haar moeder wacht, voelt ze dat er iemand naar haar kijkt. Twee donkere ogen gluren door een kiertje van een tent. Die ogen laten haar niet meer los. Ellen gaat op onderzoek en schrijft alles op in haar dagboek.

Een mooi thema het zendelingenwerk. Het dagboek van Ellen loopt van september tot en met maart. Ze schrijft niet dagelijks en het gaat voornamelijk over haarzelf, haar gezin en het tijdelijke leven in de Ali Bin Khaled Compound. Dit dagboek is los van de andere dagboeken uit de reeks te lezen. Ellen somt regelmatig lijstjes op, bijvoorbeeld over wie ze zal missen, maar geeft de lezer ook informatie over uiteenlopende onderwerpen. Zo somt ze de taken van een stewardess op en leest haar moeder de kinderrechten voor. De kleine illustraties tussen de teksten door leuken de pagina’s op, net als in een echt dagboek.

‘Het dagboek van Ellen’ van Hetty van Aar met illustraties van José da Cruz, Uitgeverij Manteau, 2015.

/Lmcmr