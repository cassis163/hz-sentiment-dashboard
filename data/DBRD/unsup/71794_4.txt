Superhelden en schurken. Dit is waar het allemaal om draait in Alter Ego. Als Nova nog maar zes jaar oud is, ziet zij met eigen ogen hoe haar familie in koelen bloede vermoord wordt door één van de vele bendes die dan heersen over de stad. Nova zelf wordt gered door Ace, de leider van de Anarchisten. Ace, de man die vrijheid wil voor iedereen met een speciale gave, is hiermee de enige familie voor Nova. Lijnrecht tegenover de Anarchisten, die gezien worden als de schurken, staan de Rebellen. Nadat de stad verwoest is in het Anarchistisch Tijdperk, proberen de Rebellen - ook wel gezien als superhelden - de stad weer op te bouwen. Alter Ego volgt Nova, die wraak zoekt voor de dood van haar ouders. Tijdens haar avontuur leert zij een Rebel kennen, die haar aan alles laat twijfelen: Adrian.

Hoewel het in eerste instantie even wennen is aan de vele verschillende namen en gaves, begint dit verhaal sterk. Niet alleen de originele personages zorgen voor een snelle start, maar ook het feit dat het niet duidelijk is wie van de groeperingen nou écht goed zijn.

Terwijl er van alles blijft gebeuren in het verhaal, komt de tweestrijd van Nova sterk naar voren. Ook Adrian krijgt te maken met twijfel. Met beide personages leef je mee van begin tot eind. Als lezer twijfel je steeds weer welke groepering je aan moet hangen: de Rebellen of de Anarchisten? Er wordt gekeken vanuit het oogpunt van Nova én Adrian, afgewisseld na een aantal hoofdstukken. Dit zorgt voor nog meer verwarring, waardoor het boek moeilijk weg te leggen is, tot er antwoorden worden gegeven.

Alter Ego is het eerst deel van een nieuwe serie. Een schokkende onthulling aan het eind van het verhaal, maakt de noodzaak voor een deel twee extra groot. Zo’n sterk einde kan alleen maar een geweldig tweede boek als gevolg hebben.
Alter Ego zaait vertwijfeling en wantrouwen. Door dit verhaal kan men het geloof verliezen in goed en kwaad. Wie is er nog te vertrouwen, als iedereen een alter ego heeft?