Tijdens mijn zwangerschapsverlof kreeg ik kraamvisite van een groepje collega’s. Toen bleek hoé goed ze me kennen, want ik kreeg in plaats van de ‘gebruikelijke’ kraamcadeautjes voor kersverse moeders (denk: kleertjes voor de baby, douchegel voor moeders en een biertje voor papa) een paar mooie prentenboeken cadeau. Waaronder deze mooie titel: Pas op! Afblijven!

Het verhaal is heel leuk: een mol en zijn vriend, het Knobbelige-Bobbelige Ding (oftewel de krokodil) wonen in een mooi bos. Alles gaat goed, en ze hebben een zalig leventje zonder al teveel chaos. Mol houdt ervan om voorwerpen die hij tegenkomt te voorzien van een briefje. Zo weet hij altijd wat wat is. Maar dan ontdekt de krokodil op een dag een hoge hoed. Afblijven! staat erop, maar hij raakt ‘m toch aan. Er verschijnt een konijntje, leuk! Maar dan blijven er maar konijntjes verschijnen: konijntje na konijntje na konijntje, help! Hoe krijgt hij ze weer terug in de hoed?

Humor en kleur
Wat is dit een ongelooflijk leuk kinderboek! Niet alleen is het een grappig verhaaltje, er zit ook veel leuke humor in verstopt. Bijvoorbeeld:

“Ik geef ze nummers, dan kunnen we konijnen bingo spelen.”

Ook het kleurgebruik is fantastisch gedaan. De kleuren zijn fel, vrolijk en rijkelijk vertegenwoordigd. Het bos waarin de mol en de krokodil wonen lijkt zomers qua kleurpalet, en het zorgt voor een instant blij gevoel. Het groen en blauw spat van de pagina’s af. Met de combinatie van de tekst en de briefjes die op alle voorwerpen en dieren worden geplakt, is het boek een lust voor het oog. Er valt zóveel te zien!

Leerzaam en leuk voor iedereen
Ik vind het bovendien ontzettend leuk gedaan dat er overal woordjes te lezen vallen voor ontdekkende kinderen. Er valt genoeg te leren. Wat te denken van ‘rabarber’, ‘kamperfoelie’, ‘naalden’ en ‘stronk’. Inclusief de plaatjes erbij, is dit een onwijs goed leerboek. Als extra pluspunt zitten er ook nog eens legio wijsheden in het verhaal. Zo weet je na het lezen van dit boek dat je van dingen moet afblijven waar ‘afblijven’ op staat, maar ook dat je konijntjes niet moet onderschatten. Kortom, er valt voor iedereen iets uit te halen, en dit boek is ook zeker leuk voor volwassenen.