Het offer van de Baobab is de veelbelovende start van de nieuwe, spannende jeugdserie Vic Falls Missions. Het is een goed leesbaar boek met afwisselend actie, spanning en de ontwikkeling van prille liefde en volwassenwording. Een mooie verborgen boodschap in het boek is dat je beperking je niet hoeft te beperken, maar dat je toch kunt doorzetten en je kracht kunt ontwikkelen. Ik hoop dat de volgende delen meer diepgang laten zien, maar de serie wordt een aanrader voor lezers vanaf 12+.
Het boek start met een paar korte hoofdstukken waarbij korte verhaallijnen geïntroduceerd worden en de kennismaking met de hoofdpersonen start. Eerst wordt er een brief bezorgd. Dan maken we kennis met Marcus Holme, 16 jaar en student op een militaire academie. Vanwege zijn talent als free-runner wordt hij uitgekozen om naar een jong spionageteam te gaan (SPAT). Als hij voordien betrapt wordt op het overtreden van de regels wordt hij naar het PAC gestuurd. Het PAC is een opleidingscentrum voor jonge mensen met een beperking. Marcus vindt het afschuwelijk, al wordt dit wel verzacht door het prachtige gebouw, de goede verzorging, de hippe apparatuur, terwijl er een hoge inzet van hem wordt verwacht. Marcus raakt bevriend met een vrijwilliger Harry, die later een undercover journalist blijkt, die wil ontdekken wat zich achter het PAC verborgen houdt. Ondertussen maken we kennis met de huurmoordenaar Cliff uit Zimbabwe (die het symbool van een apenbroodboom gebruikt), een Russische olie-baron en zijn gevolg en het jonge spionage team. Pas door Victoria op haar missie te volgen, krijgt de lezer meer zicht op de beperkingen en krachten binnen die spionage team. Tijdens zijn studieperiode op het PAC ontdekt Marcus een paar bijzondere figuren en komt hij een moordaanslag op het spoor. Omdat je als lezer niet alles weet wat Marcus weet, is de ontknoping hiervan spannend en onverwachts. Daarnaast ontstaat er een race om een moord te voorkomen en worden ook hierbij alle talenten ingezet, waarbij ook Marcus zijn rol krijgt in het SPAT-team. De ontknoping leidt tot het offer, waarmee te titel verklaard wordt. Het boek is eigentijds en komt met James-Bond-achtige technische snufjes en met actuele ideeën voor een beter milieu, aangezien het doelwit een groene milieuactivist is.