De wrede hand is de vijfde misdaadroman van de Schotse schrijfster Val McDermid (1955) over Dr. Tony Hill, een wetenschapper die misdaadprofielen opstelt en zijn partner politieinspecteur Carol Jordan.
De jonge en zeer getalenteerde voetballer Robbie Bishop wordt vermoord. Het blijkt te gaan om een bijna niet te ontdekken gifmoord. Inspecteur Carol Jordan heeft geen aanknopingspunten om haar onderzoek op te baseren en zij kan daarnaast maar in beperkte mate een beroep doen op haar collega en profielschetser Tony Hill die na een heftig incident in de inrichting waar hij werkt, opgenomen is in het ziekenhuis. Wanneer er meer gifmoorden worden ontdekt, wordt het voor Carol Jordan duidelijk dat zij met een seriemoordenaar te maken heeft.
De tweede verhaallijn van het boek speelt zich af in de Pakistaanse gemeenschap. Yousef Aziz is bezig met de voorbereiding van een bloedige aanslag.
Val McDermid heeft een gemoedelijke en intelligente manier van schrijven. De spanningsopbouw is prima en naarmate je verder in het boek komt, wordt het steeds moeilijker het opzij te leggen. Vooral het verhaal over de gifmoorden zit heel erg knap in elkaar. Hoe de plot zich zal ontwikkelen blijft onduidelijk tot het einde van het boek. Het verhaal over de aanslag geeft een indringend beeld van hoe mensen met een (vermeende) islam-achtergrond hun leven in Groot-BrittaniÃ« ervaren. Het hoe en waarom van de aanslag is vergezocht en dat doet afbreuk aan het verhaal.
De moeizame relatie tussen Tony Hill en Carol Jordan, die al vanaf de eerste misdaadroman met deze twee protagonisten een rol speelt, kabbelt in dit boek rustig verder, hoewel de relatie wel erg veel aandacht begint te krijgen. De relatie tussen Tony Hill en zijn moeder krijgt in De Wrede Hand ook de nodige aandacht en hierdoor komt er meer duidelijkheid over waarom Tony Hill is, zoals hij is.
Hoewel De Wrede Hand niet zo zinderend spannend is als andere Tony Hill boeken en hoewel het verhaal over de aanslag wat onwaarschijnlijk overkomt, is dit toch weer een prima boek van Val McDermid.