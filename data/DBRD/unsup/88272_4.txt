Mijn eerste kennismaking met een boek van Elizabeth George, dus ook met de karakters Thomas Lynley en Barbara Havers. Deze kennismaking is me zeker niet tegengevallen. De eerste paar bladzijden, met name de proloog, denk je "waar moet dit heen met het boek, hopelijk blijft het niet zo (een beetje langdradig)". Gelukkig was dit langdradige snel achter de rug en zeker vanaf het moment dat de twee lichamen gevonden zijn, wordt het interessant.

Tijdens het lezen van het boek wordt je meegesleept in het politieonderzoek dat gestaag vordert. Je gaat meedenken wie de moorden gepleegd kan hebben en je trekt je eigen conclusies wie wel of niet verdacht is. Naarmate het boek vordert, wordt het verhaal steeds boeiender en de intriges nemen toe. Verschillende verdachten worden onder de loep genomen, politiemensen, die toch al het nodige hebben meegemaakt, komen toch nog voor verrassingen te staan (een kijkje in de wereld van de SM) en een eigenwijze Barbara Havers houdt haar eigen onderzoek.

Het boek vind ik heel leesbaar met hier en daar een vleugje humor, romantiek (al dan niet begrepen) en zeker een goede opbouw van spanning. Ik zal zeker nog meer van Elizabeth George gaan lezen.