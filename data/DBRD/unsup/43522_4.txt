Zoals al andere recensies zeggen, dit is een boek dat lekker wegleest. De hoofdpersoon, Adam, is een beetje een schurk, meer een schelm eigenlijk. Tot het moment waarop het boek begint beschouwt hij werken als een noodzakelijk kwaad waarbij met zo min mogelijk inspanning nét genoeg werk moet worden verzet om niet ontslagen te worden. Na een uit de hand gelopen feestje voor een magazijnmedewerker - en die krijgen natuurlijk nooit feestjes op kosten van de baas, dat is alleen voor hoge piefen - wordt hij voor de keuze gesteld: twintig jaar de bak in of spioneren bij de grote concurrent.
Vanaf dat moment wordt het leuk. Hij krijgt een stoomcursus techniek, inbraak- en spionagetechnieken voor de huis-, tuin en keukenspeurder, presentatietechnieken en zelfs zijn eigen 'make over': nieuwe garderobe, nieuw kapsel, nieuwe auto.

Het lastige is, dat Trion, het bedrijf waarbij hij moet gaan spioneren, eigenlijk veel sympatieker is dan zijn eigen bedrijf. De baas van het geheel is het soort baas dat iedereen wel wil hebben: joviaal, ontspannen, open voor ideeën van anderen, niet onder de indruk van blabla. Als snel schopt Adam het, door de trucjes die hij heeft meegekregen, tot persoonlijk assistent van de grote baas. Enigzins ongeloofwaardig is dit wel, maar dat mag de pret niet drukken.
Als hij ook nog verliefd wordt op een mooie dame die toevallig werkt bij het supergeheime project van Trion, begint het uit de hand te lopen.
Daarnaast speelt nog de mooie parallel met zijn zieke vader en de sympatie die hij krijgt voor de baas van Trion.

Al met al heeft dit boek door de vaart, de humor en de verrassende ontknoping alles voor een leuk zomerboek. Verwacht geen diepe gedachten, grootste actiescenes of wilde achtervolgingen, maar gewoon een lekker spannende, gelikte thriller die veel te snel uit is.