De alligator Marc ziet er maar wat gevaarlijk uit met zijn vlijmscherpe tanden. Hij oefent elke dag trouw zijn engste blikken voor de spiegel en is er dan ook reuzetrots op dat iedereen hem zo huiveringwekkend vindt. Elke ochtend maakt Marc een vast rondje langs alle dieren in het oerwoud en jaagt ze dan de stuipen op het lijf. Totdat Barry Bever zijn grote geheim ontdekt. Nadat zijn geheim bekend is bij de dieren in het oerwoud zijn ze allemaal niet meer bang, tot groot verdriet van de alligator. Wanneer de oerwouddieren het huilen van de alligator niet langer kunnen verdragen besluiten ze vrienden te worden met de angstaanjagende Marc.

Marcs grote gevaarlijke tanden is een humoristisch prentenboek over vriendschap. De gedetailleerde Illustraties zijn een lust voor het oog, kleurrijk en vrolijk. De afbeeldingen van de dieren zullen voor kinderen een feest der herkenning zijn. Het verhaal is spannend en grappig tegelijk. Dankzij dit goed geschreven bijhorende verhaal leest het boek gemakkelijk voor en hou je de aandacht van kleuters langdurig vast.