De jonge Angelina groeit op bij haar narcistische vader. De twee ontwikkelen een moeizame relatie. Als het meisje 15 jaar oud is, vindt papa Hugo dat zijn taak als opvoeder is volbracht. Hij regelt een kamer voor zijn dochter om te gaan wonen. Totaal verloren komt het onzekere pubermeisje al snel in de armen van crimineel Rick H. terecht. Er ontstaat een liefdesrelatie die haar een leven lang zal blijven achtervolgen.

In Krimp laat Justine le Clercq (1967) haarfijn zien hoe een slechte vader-dochterrelatie ervoor kan zorgen dat vrouwen voor de charmes van een foute man vallen. Het is een onthutsend verhaal over schaamte, woede en agressie waarin duidelijk wordt dat het nog niet zo gemakkelijk is om een nieuwe start te maken in het leven en het verleden te laten rusten.

Vader Hugo runt een succesvol Frans restaurant en is een geboren gastheer, chef én entertainer. Met zoveel flair heeft hij de vrouwen voor het uitkiezen. Hij geniet dan ook schaamteloos van zijn affaires. Vol walging ziet de jonge Angelina tientallen vrouwen de revue passeren. Voor zijn dochter heeft hij minder interesse. Op school haalt het meisje gemiddelde cijfers en ook is zij geen uitblinker op het gebied van sport of muziek. Dit gebrek aan uitzonderlijk talent drijft een wig tussen de twee:
Door de continue afwijzingen van haar vader ontwikkelt Angelina een minderwaardigheidscomplex. Dan ontmoet ze haar eerste liefde Rick, een 10 jaar oudere crimineel ‘met de ingevallen wangen van een verwoeste ziel’. Samen maakt het stel zich al snel schuldig aan criminele activiteiten. Als de relatie van de een op de andere dag eindigt, blijft Angelina moederziel alleen achter.

Het einde van de relatie met Rick betekent een nieuwe start voor de jonge vrouw. Stap voor stap lukt het haar om de sociale ladder te beklimmen. Totdat de tachtigste verjaardag van haar vader nadert. Deze gebeurtenis triggert allerlei ongewenste emoties die Angelina maar moeilijk onder controle kan houden.

De schrijfstijl van Justine le Clercq is direct en hard. Dit past uiteraard goed bij de wereld van criminelen, hoeren en verslaafden waarin Angelina en Rick zich bevinden. De auteur gaat de lelijkheid van de samenleving en de duistere kanten van de menselijke psyche niet uit de weg, waardoor woede en agressie voortdurend (onderhuids) aanwezig zijn. Gelukkig wordt de algehele troosteloze sfeer geregeld afgewisseld met positievere en hoopvollere fragmenten waarin de jonge vrouw post-Rick aan haar toekomst werkt.

Uiteindelijk is Krimp een verhaal over een beschadigde vrouw die zich los probeert te maken van het verleden. Tijdens dit proces komen schuldgevoelens over haar ‘foute periode’ regelmatig bovendrijven. Lukt het Angelina om vrede te sluiten met haar demonen of is zij voor het leven getekend?