Een sekswerkster die het nodige van de wereld gezien heeft wordt ingehuurd door een moeder om haar 35-jarig zoon, die nooit buiten het huis waar hij met zijn moeder leeft geweest is, de eerste seksuele ervaring te laten ondergaan. Het klikt direct tussen deze twee. Zozeer zelfs dat de sekswerkster later in het huis inbreekt om bij de zoon te zijn en met hem de liefde te bedrijven. Zij probeert hem mee te nemen naar Amsterdam en hem los te weken van zijn moeder waarmee hij 35 jaar intens samen geleefd heeft.

“Hij had graag ook op zijn beurt een anekdote verteld, iets waarmee hij haar kon imponeren, maar het ontbrak hem aan materiaal. Had nooit iets meegemaakt.”

Het verhaal is eenvoudig zonder veel echte complicaties. Het is goed geschreven en prettig leesbaar. Afwisselend komt een van de drie hoofdpersonen aan het woord. De hoofdpersonen kwamen mij wat clichématig over, vooral de zoon Binnert. Maar misschien is dat ook de bedoeling van de auteur. De namen van de moeder Neeltje en de zoon Binnert Bruinworst doen denken aan Bordewijk. Binnert is door een onduidelijke handicap nooit naar school geweest, heeft slechts onderwijs gekregen van een huisonderwijzer maar is op de hoogte van de wereldliteratuur, leert in heel korte tijd op uitmuntende wijze harp spelen en blijkt een bijzonder goed danser te zijn.
Ook de andere personen die in het verhaal een bijrol spelen zijn clichématig. Bijvoorbeeld het meisje Rianne Ligtvoet dat een zeer onaangename geur met zich draagt en door iedereen gemeden wordt. Zij vindt haar bestemming in het bespelen van de harp. Zij leert Binnert harpspelen en is zo onder de indruk van zijn spel dat zij samen met hem concerten zou willen geven in het buitenland. Zij vindt dat een zo’n groot talent niet verloren mag gaan. De moeder maakt dat echter onmogelijk en de harpiste verdwijnt spoorloos. Dat is voor ene Marc Colenraper (weer zo’n Bordewijknaam) aanleiding om een heel verhaal over haar leven en verdwijning te construeren.
Mijn indruk van het boek is dat de auteur met een simpel verhaal de draak steekt met allerlei zaken zoals bijvoorbeeld de beschrijvingen van het eten in een restaurant, de door iedereen te horen telefoongesprekken in het openbaar vervoer, maar ook met veel andere onderwerpen. Zozeer zelfs dat hij het verhaal zonder apotheose als een nachtkaars laat uitgaan.
Kortom: een bijzonder boek.