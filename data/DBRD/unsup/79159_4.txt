EdgeZero was me nog compleet onbekend en wat werd ik blij verrast met deze bundel! Dit is gevarieerd, dit is heel goed schrijven en dit is leesplezier ten top. Op twee verhalen na wist deze hele bundel echt indruk op me te maken. Niet dat ze niet goed bedacht of gebracht werden. Het ene verhaal wist me net iets minder te boeien en de ander was me te vaag.

Na een mooi en informatief voorwoord rol je de verschillende genres in en het prachtige is dat onder andere Fantasy je zó realistisch kan raken.

Neem De vrouw van een halve eeuw. Met opgetrokken wenkbrauwen lees ik over een vorm van robotisering van heb ik jou daar en wat dat met de liefde doet. In één woord prachtig, wat een geweldig verhaal. Nog zo’n parel die me wist te raken is Fragmenten, welke in fragmenten gebracht wordt ook. Ook dit is gewoon zo goed geschreven en het vliegt je gemoed binnen. Prachtige stijl, beeldend, ik ben een gelukkig lezer. Wat ik al zei, variatie ten top; van een spitsvondig modern sprookje waar ik echt ook hard om heb moeten lachen, tot het dagelijks leven van demonen. Van tijdreizigers tot magiërs met moraal, tot gruwel en spanning; Vaaltgieren blies me ook echt van de stoel. In zo’n beperkt aantal bladzijdes een verhaal zó volledig en briljant weten te brengen ook. Petje af.

Ik kan nog wel even doorgaan maar deze bundel staat strak van originaliteit en kwaliteit. Redactioneel valt het zo her en der nog wat op te poetsen, dat zijn dan puur de puntjes op de i. Vergeet het stukje over de auteurs en de verhalenwedstrijd niet, heerlijk om te lezen!

En wil je nog je stem uitbrengen en wat leuks winnen? Dan wens ik je heel veel succes, want een top 3 samenstellen is eigenlijk gewoon geen doen.

Conclusie:

IJzersterke bundel in zijn genre.

Vier en halve sterren voor EdgeZero De beste Nederlandse genreverhalen uit 2017.

Karin Meinen-Samenlezenisleuker.