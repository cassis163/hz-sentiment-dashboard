Looking for Alaska is het debuut van John Green. Het boek heeft al de typische schrijfstijl van John Green maar bezit nog rauwe randjes, die in mijn ogen niet altijd nodig zijn. Het verhaal gaat over Miles, die naar een school ver van huis gaat en daar nieuwe vrienden op doet. Overgehaald door zijn nieuw opgedane contacten haalt hij kattenkwaad uit, maar raakt hij ook verzeild in allerlei situaties. Een bijzondere hobby van Miles is het onthouden van de laatste woorden van bekende personen. Deze hobby heeft een bijzondere plaats in het verhaal. We volgen Miles bij het volwassen worden en de gebeurtenissen die hem daarin vormen. Vrolijke anekdotes op en rondom de school, maar ook minder leuke gebeurtenissen.
Het boek leest vlot en heeft parallellen met Paper Towns, hoewel de thematiek en het verloop van het verhaal wel aardig van elkaar verschillen. Het is leuk om te zien dat John Green vanaf het begin al een bepaalde schrijfstijl heeft, hoewel hij zaken als seksualiteit en omgangsvormen harder opschrijft in zijn debuut dan in later werk.