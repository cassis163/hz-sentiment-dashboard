Ik was negen en het weiland was groen…
In 1987 publiceerde Telegraaf-misdaadjournalist Peter R. de Vries de biografie van een van de daders, Cor van Hout, ook wel gezien als de regisseur van het misdrijf. Bijna twintig jaar later las ik het boek over de ontvoering, dat mij met kinderlijke eenvoud terug bracht naar begin jaren 80 toen de ontvoering ons land weken volledig in haar ban had. Ik was toen negen jaar oud. De ontvoering van Alfred Heineken leest als een stoer jongensboek, waarbij De Vries je het gevoel geeft dat je te maken hebt met helden. Vier vrienden die een jeugddroom - het misdrijf van de eeuw - plannen en tot uitvoering brengen.
De misdaadreporter beschrijft in de woorden van Van Hout de jaren van voorbereiding, de mislukte pogingen tot de uiteindelijk succesvolle ontvoering van de biermagnaat en zijn chauffeur op 9 november 1983. Van de “geheime” berichten in de media waarmee de ontvoerders communiceerden met het Heineken concern (Het weiland is groen voor de haas) tot aan de ingenieuze overdracht van de vele miljoenen guldens en andere valuta. Freddie Heineken en zijn chauffeur Ab Doderer zaten 22 dagen vast in een loods in Amsterdam. Voor hun vrijlating betaalde het bierconcern destijds 35 miljoen gulden.
De ontvoerders werden allemaal gepakt. De Franse politie arresteerde in 1984 Cor van Hout en Willem Holleeder, die in Nederland tot elf jaar cel werden veroordeeld. Frans Meijer wist - nadat hij zichzelf had aangegeven en volgens eigen zeggen het losgeld heeft verbrand - in 1985 naar Paraguay te ontsnappen, maar werd een paar jaar geleden door Peter R. de Vries opgespoord. Hij heeft inmiddels zijn straf in Nederland uitgezeten en is terug bij zijn gezin in Zuid-Amerika.
Ontvoerder Cor van Hout werd begin 2003 - na een aantal mislukte aanslagen - om het leven gebracht in Amstelveen. Willem Holleeder werd begin 2006 opnieuw gearresteerd op verdenking van onder andere afpersing en mishandeling. Hij wordt in verband gebracht met de moord op vastgoedhandelaar Enstra. Van Hout en Holleeder worden gezien als de kopstukken in de Amsterdamse onderwereld. De 78-jarige Freddie Heineken overleed op 3 januari 2002 in zijn woonplaats Noordwijk. Zijn vermogen werd in 2001 geschat op 9,5 miljard euro.
De ontvoering van Alfred Heineken is een uniek verslag van Neerlands meest opzienbarende misdrijf. Extra interessant wordt het doordat de auteur het boek diverse malen heeft geactualiseerd met nieuwe informatie en ontwikkelingen, bijv. de moord op Van Hout, de ontdekking van Meijer en de arrestatie van Holleeder, begin 2006.