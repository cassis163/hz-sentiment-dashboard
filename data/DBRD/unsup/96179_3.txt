De recensies hadden me nieuwsgierig gemaakt naar dit boek en ik verwachtte er dan ook veel van. De karakters zijn goed uitgewerkt; iets wat in dit geval ook noodzakelijk was om het verhaal geloofwaardig te houden.

Het boek gaat over wat er in iemands psyche kan gebeuren als een mens iets meemaakt dat te vreselijk is om herinnerd te worden. Over vertrouwen en wantrouwen, overlevingsdrang en de veerkracht van de menselijke geest.

Een thriller die zich afspeelt in iemands hoofd, waarbij de omgeving wordt meegesleept in een vrije val van waandenkbeelden. Het boek is één grote zoektocht naar de hoofdpersoon zelf en dat is een thema dat je moet aanspreken. Wanneer dat het geval is, is dit boek een echte aanrader. Wanneer je echter op zoek bent naar een boek dat spannend is vanwege allerlei externe gebeurtenissen, zonder dat hier direct een diepgaand psychologisch verhaal achter zit, kun je beter nog even verder zoeken.