‘Uit de zwartlederen koffer’ is een bundel die is samengesteld uit een aantal zeer uiteenlopende verhalen. Het is de debuutbundel van Jeroen Dirk Rook, een bundel met verhalen van een man van middelbare leeftijd die tot het besef kwam dat zijn ambities en zijn werk niet geheel met elkaar in de pas liepen. Toen zijn diepe passie riep, besloot hij zijn hart te volgen. In zijn verhalen komt dit thema meermaals terug. Andere thema’s die aan de orde komen in de veelheid aan verhalen van Rook zijn de liefde, erkenningsdrang, schuldgevoel en het dilemma je hart te volgen óf te doen wat er van je verlangd wordt.

“Op de eettafel stond een opengeklapte laptop waarop Linda nog iets voor haar werk zou doen. Ze zaten daar zo als zombies. Op een gegeven moment brak er iets in mij. Ik pakte een hamer ut de schuur en zag dat mijn rechterhand met daarin de hamer begon in te slaan op de iPhone van mijn dochter, de smartphone van mijn kleindochter en de laptop die op tafel stond.”

Rook heeft met ‘Uit de zwartlederen koffer’ een bijzondere verhalenbundel afgeleverd. Vooral de subtiliteit spreekt aan. De wijze waarop hij de onderwerpen omzeilt, weer vastpakt en als thema in het centrum van de belangstelling plaatst. Rook ziet kans om zijn gedachtespinsels en belevenissen op een aansprekende wijze te presenteren.

“Alhoewel Ayla niet echt aandacht voor me had was Hera op die dag wel belangrijk voor me. Ze was mijn tweede moeder geworden. En dat bleef zo. Elke week ging ik bij haar op bezoek en dronk ik thee. Mijn maten van het tehuis vonden het suf maar hadden het evengoed wel geaccepteerd.”

Een fraaie bundel voor een ieder die het dilemma van dromen kent die hij (nog) niet heeft verwezenlijkt, meestentijds netjes binnen de lijntjes kleurt, maar feitelijk wel eens meesterlijk buiten die lijntjes zou willen treden. En ach, is dat niet op (bijna) iedereen van toepassing?

Tenslotte nog even dit: wat een bijzonder fraaie schrijfstijl hanteert deze debutant!

Over de auteur
Jeroen Dirk Rook groeide op in het welgestelde Baarn. Als tiener schreef hij al gedichten en verhalen en is daar feitelijk nooit mee gestopt. Rook studeerde aan de TU in Delft; dat bleek echter geen succes. Na diverse carrièrepogingen als hotelportier, hondenbelastinginspecteur etc., werd hij cameraman. Met dit beroep was een deel van zijn passie vervuld. Zijn andere passie –schrijven- vervult hij pas écht nu hij, op middelbare leeftijd, debuteert met ‘Uit de zwartlederen koffer’.

Uitvoering
Uitgeverij Boekscout
ISBN 9789402245585
Paperback, 134 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/