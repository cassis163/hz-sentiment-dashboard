Dit boek verhaalt over de levens van vijf generaties schippers die eigenaar waren van het binnenvaartschip uit de titel, de 'vrouw van staal'. Zelfs al heb je misschien weinig met schepen, dan nog is dit een bijzonder boek, want het neemt je mee door de historie van Nederland, gezien en beleefd vanaf de rivieren en andere binnenwateren. Je doet kennis op over deze schipperswereld, over de geschiedenis van ons land tijdens de crisisjaren, de oorlog en de jaren erna. Leerzaam dus. Maar bovendien geschreven in rake, sfeervolle bewoordingen, waardoor je meeleeft met de hoofdpersonen en bijna kunt voelen en ruiken hoe het was aan boord, en hoe het landschap was waar 'de vrouw van staal' en haar schippers doorheen voeren.