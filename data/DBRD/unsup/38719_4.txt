Alan Banks gunt hoofdrol aan dochter Tracy

Peter Robinsons boeken blinken uit in degelijkheid, sfeer en volledigheid. Met inspecteur Alan Banks in de hoofdrol is succes bijna verzekerd. Of zijn rol dan vanaf het begin tot het einde actief moet zijn is niet eens een vereiste, de wetenschap dat hij in de loop van het verhaal gaat verschijnen, is al voldoende. Zo ook in Uitschot, een hoopvol debuut voor dochter Tracy Banks!

Juliet Doyle, moeder van de 24-jarige Erim, bezoekt het politiebureau als ze op de kamer van haar dochter een wapen heeft gevonden. Ze wil dit met Alan Banks, die ze kent als voormalig buurman, bespreken maar die is voor enkele weken naar Amerika. Zijn collega Annie Cabbot neemt Juliet mee voor een gesprek om erachter te komen waarom ze persé met Banks wil praten.
Er blijkt veel meer aan de hand te zijn als ook Banks dochter Tracy een indirecte rol heeft gespeeld bij het boven water komen van het wapen. Verliefd worden op dezelfde foute jongen dat weer gepaard gaat met de nodige jaloezie, veroorzaken een kettingreactie van gebeurtenissen, de een nog gevaarlijker dan de andere.

Met Uitschot presenteert Peter Robinson zijn zoveelste succes in de Alan Bank reeks. Nog geen enkele vorm van verzadiging of sleet valt er te ontdekken wat op zich al bijzonder is. Het thema dat hij nu aansnijdt is de aandacht en waardering voor kinderen die zo broodnodig is voor de eigenwaarde. In de bekende sfeer die voor Robinson zo kenmerkend is laat hij Tracy en Alan Banks hun rol weer spelen. Met zoveel verve en energie wordt het verhaal verteld, dat dit op de lezer overslaat en alleen maar bij hun de gedachte op laat komen dat het niet te lang mag duren voor weer een nieuw avontuur van Banks. De bal ligt nu weer bij Peter Robinson!