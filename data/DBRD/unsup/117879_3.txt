Voor mij opnieuw een kennismaking met een auteur die ik nog niet kende. En een aangename kennismaking ook.

De Misdaadschrijver draait om misdaadauteur Drew Banner die wakker wordt in een ziekenhuisbed, om te ontdekken dat hij wordt beschuldigd van moord. Drew is geopereerd aan een gangliglioom en kan zich helemaal niets herinneren. Is hij echt schuldig aan moord of is hij onschuldig? Drew wil koste wat het kost de waarheid weten en gaat op onderzoek uit. Hij gaat hierbij te werk alsof hij zelf in een van zijn boeken de hoofdrol speelt en zo lijken fictie en werkelijkheid soms in elkaar over te vloeien.

Eenmaal begonnen in dit boek moest ik er echt even inkomen, ook doordat de spanning erg laat op gang komt, maar wanneer het dan eenmaal op gang is ga je wel mee in het verhaal. De karakters worden helaas niet heel erg uitgediept maar ik moet zeggen dat het wel originele karakters zijn. Een jeugdige crimineel, zijn vriend Chic die het ook niet altijd even nauw neemt met de wetten en een redacteur die zich beter voordoet dan hij in werkelijkheid is.

Dit boek is geen literair hoogstandje maar door de aparte schrijfstijl en een plot dat je niet halverwege het boek al aan ziet komen, is dit boek, ondanks dat het eerste deel wat mij betreft wel flink ingekort zou mogen worden, zeker de moeite waard.