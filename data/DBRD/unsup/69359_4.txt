Titel: De verloren familie
Auteur: Jenna Blum
Uitgever: Boekerij
ISBN: 9 789022 580196

Jenna Blum is opgegroeid in New Jersey, als dochter van een journalist en studeerde Creative Writing aan de Universiteit van Boston. Ze schreef vele korte verhalen, voordat ze in 2010 debuteerde met haar eerste roman Het familieportret. Tevens is ze actief met politiek bezig en geeft workshops en lessen in schrijven.
Het verhaal:
Peter Rashkin is na het overleven van diverse concentratiekampen in de Tweede Wereldoorlog, geëmigreerd naar Amerika. Zijn gezin heeft hij tijdens een razzia verloren en hij heeft hier nadien nooit meer met iemand over kunnen praten. Hij bouwt m.b.v financiële steun van een Joodse oom een nieuw bestaan op als restaurateur in Amerika en trouwt uiteindelijk met een veel jongere vrouw June. Zij krijgen een dochter Elsbeth, maar onder de oppervlakte van zijn ogenschijnlijk geslaagde nieuwe leven sluimeren de herinneringen aan alles wat hij moest achterlaten.
De enige manier die Peter kent om te overleven is hard werken. Dagelijks wordt hij aan de vroegere verschrikkingen herinnert door zijn tatoeage, die hij steeds bedekt houdt. Hij wordt steeds verder in zichzelf gekeerd en dit is van invloed op zijn huwelijk, maar ook op Elsbeth.
De effecten van de Tweede Wereldoorlog werken generaties lang door en lopen als een rode draad door “De verloren familie” heen. De strijd tussen het heden en verleden wordt door Jenna Blum heel goed weergegeven.

In 3 delen leer je de geschiedenis van Peter, June en Elsbeth kennen. Op deze manier leer je de betreffende en getroffen personages en hun beleveniswereld goed kennen. Als lezer ga je begrip krijgen voor de personages en de keuzes die ze maken.
Jenna Blum ziet haar roman als een verkenning van de impact, die een oorlogstrauma kan hebben in verschillende generaties. Maar ook, mensen die de oorlog niet meegemaakt hebben komen achter de impact ervan.
In “De verloren familie” komen verschillende thema’s naar voren zoals; trouw, vriendschap, loyaliteit, trauma’s en verraad.
Jenna Blum heeft de lezer ook een boodschap mee willen geven, een waarschuwing, dat je niet om het verleden heen kan.