Arne Dahl is een Zweedse schrijver die onder pseudoniem (zijn echte naam is Jan Arnald) tot dusver 7 misdaadromans heeft geschreven met het A-team in de hoofdrol. Twee van deze boeken zijn in het Nederlands vertaald. Misterioso en Kentucky Killer. Wie nog niets van deze auteur gelezen heeft en geïnteresseerd is, kan het beste beginnen met Misterioso. In dit boek wordt namelijk de oprichting van het A-team beschreven. Dit speciale team wordt gevormd wanneer kort na elkaar twee belangrijke zakenlieden worden vermoord. Men vermoedt dat een seriemoordenaar actief is en heeft excellente rechercheurs bij elkaar gezocht. Paul Hjelm is één van hen en de centrale figuur. Het team moet naarstig op zoek naar verbanden tussen beide zaken en de alertheid wordt verder verscherpt wanneer een derde slachtoffer valt.

Voor mij was de schrijver Arne Dahl een ontdekking. Misteriosi wordt gekenmerkt door een herkenbaar eigen stijl met veel tempo. Politiewerk wordt afgewisseld met de belevenissen van Paul Hjelm. De personages van het A-team hebben tegen het eind van het boek een gezicht gekregen en ik ben benieuwd of ze in de volgende boeken goede bekenden worden. In latere boeken worden de karakters van ieder afzonderlijk uitgediept, zo heb ik gelezen. Voor het A-team is het keihard werken om verbanden tussen de moordzaken te vinden. Opdrachten worden toegewezen, waarna ieder op zijn deelterrein aan de slag gaat. De methodes zijn vaak direct en hard. In Misterioso volgen we met name Paul Hjelm. Terugrapportages worden beschreven en dwaalsporen duiken op. Maar stukje bij beetje worden verbanden tussen de moordzaken helder.

Een kracht van Arne Dahl is zijn humor. De auteur geeft daarnaast veel feitelijke informatie over bijvoorbeeld het Zweedse bankwezen, jazz en de Russische maffia. Misterioso is tevens een mooi geschreven boek waarin meerdere lijnen aan het eind samenkomen. Opmerkelijk in de schrijfstijl zijn herhalingen van woorden of zinsneden.
De persoon van Paul Hjelm wordt ook gevolgd in zijn dagelijkse gezinsleven, daarnaast komen problemen in de Zweedse samenleving voorbij. "Het persoonlijke is politiek en het politiek persoonlijk", aldus Arne Dahl.

Ondanks het feit dat sommige details uitvoerig beschreven worden en sommige verbanden vergezocht kunnen lijken, ben ik enthousiast over dit boek. Geestig, mooi geschreven, confronterend, gedocumenteerd, veel harde buiten- , maar ook zachte binnenkanten. Voor mij een ontdekking, deze Arne Dahl. Ik ga de serie volgen. Nummer acht komt deze zomer uit in Zweden.