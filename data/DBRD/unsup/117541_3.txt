De Amerikaanse bestsellerauteur Jennifer L. Armentrout (1980) is zeer veelzijdig in haar schrijven. Haar Young Adult-boeken omvatten verhalen met een paranormaal tintje, fantasy, science fiction en contemporary romance. Daarnaast schrijft ze ook New Adult-boeken. Deze werden eerst uitgegeven onder pseudoniem J. Lynn, maar inmiddels staat bij dit type boeken ook Armentrout op de cover. Met Een tweede kans (2018) slaat ze weer een nieuwe weg in, het boek is een combinatie van een thriller en romantiek met een vleugje erotiek.
De 29-jarige Sasha keert na tien jaar terug naar Berkely Country waar haar moeder een hotel runt. Tien jaar geleden is ze weggevlucht na een gebeurtenis die haar zwaar heeft beschadigd en waar ze mee heeft leren omgaan door zes jaar therapie. Ze wilde nooit meer terug, maar dan blijkt maar weer: zeg nooit nooit, want nu is ze er weer en dat valt niet bij iedereen in goede aarde. Al gelijk de eerste nacht worden de raampjes van haar auto ingeslagen en hoewel de politie het als een kwajongensstreek afdoet is dit pas het begin van een hoop vreemde, akelige en soms lugubere gebeurtenissen. Ook Cole komt weer terug in haar leven. Hij was tien jaar geleden haar vriend en hij is Sasha nooit vergeten. Cole is nu bij de FBI en een stoere sterke man is net wat ze nodig heeft.
Het boek begint sterk met twee korte prologen waardoor de toon van het boek, thriller en romantiek, goed wordt neergezet. Het is een bijzondere combinatie, een romantisch boek waarbij het element thriller ruimschoots aanwezig is. Je vraagt je als lezer werkelijk af in hoeverre het 'feelgood' nog te ontdekken is want sommige gebeurtenissen zijn echt vrij heftig. De spanning wordt in het boek zorgvuldig opgebouwd. Al in het begin van het verhaal blijkt dat Sasha een angstig verleden kent, maar ondanks de vele verwijzingen naar de gebeurtenissen van tien jaar geleden duurt het vrij lang voordat de lezer precies komt te weten wat er toen werkelijk is gebeurd. Tegen die tijd zijn er in het nu al zoveel vreemde dingen voorgevallen dat het in elkaar overvloeit en voel je als lezer sterk dat er iets dramatisch staat te gebeuren.
Tussendoor speelt de romantische verhaallijn van Sasha en Cole. Kunnen zij de tien jaar die ze van elkaar gescheiden waren weer overbruggen? En staat het verleden van Sasha hun hernieuwde kennismaking niet in de weg? Armentrout weet ook deze relatie realistisch neer te zetten en goed op te bouwen. Ze combineert heel bewust de spanning van de thriller, de romantiek en het gebruik van enkele steamy sc√®nes, waardoor ze duidelijk haar eigen stempel drukt op deze roman.
Het verhaal wordt verteld door Sasha, een sterke vrouw die nog steeds de invloed voelt van vroeger, maar die er klaar voor is om verder te gaan met haar leven en haar demonen onder ogen kan zien. Door de ik-vorm kan de lezer zich goed identificeren met de hoofdpersoon, zijn haar gedachten te volgen en haar angsten en onzekerheden te voelen. Een enkele keer verandert het perspectief en zijn het de gedachten van de dader die aan bod komen en dat zet het verhaal direct weer op scherp. De schrijfster voert voldoende personages op en werkt hun persoonlijkheden zodanig uit dat er genoeg mogelijke daders zijn en het is voor de lezer puzzelen tot het einde om de dader te ontmaskeren. Armentrout weet de spanning tot het laatst toe goed vast te houden en de ontknoping is best heftig.
De gewaagde combinatie van spanning en romantiek pakt bij Een tweede kans goed uit. Het levert een vlot en spannend verhaal op en is daardoor zeer geschikt voor de lezer die houdt van romantiek met wat meer pit en die niet schrikt van een beetje bloed en angstaanjagende nachtmerries.