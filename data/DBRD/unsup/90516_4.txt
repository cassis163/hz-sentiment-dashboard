'Vuur & Bloed' is een geschiedenisboek opgetekend door de aartsmaester Gyldayn van de Citadel van Oudstee. Zijn werk zal een tweeluik vormen over de 300-jarige geschiedenis van de Targaryan-familie in Westeros. 'Vuur & bloed' verhaalt vanaf de verovering van Westeros door Aegon I (De Veroveraar) met zijn draak Balerion - vergezeld door zijn twee zussen Visenya en Rhaenys met hun eigen draken - tot het regentschap van zijn afstammeling Aegon III (de Drakendoder) meer dan 130 jaar na de Verovering. Wanneer de Targaryens aan de macht zijn, zijn er maar weinig periodes van vrede. Oorlog en intriges domineren de westerse wereld.

Het is meer een opgetekende geschiedenis dan een verhaal. Het boek beslaat meer dan 130 jaar geschiedenis. Bijgevolg zijn de gebeurtenissen vrij beknopt verteld. Dit stoort niet als je fan bent van de serie 'Het Lied van IJs en Vuur', maar ik vermoed dat het erg saai zou zijn als dit je eerste boek is over de wereld van ijs en vuur.

De geschiedenis is zo uitgebreid, dat ik ten eerste onder de indruk ben dat G.R.R. Martin zelfs alle onderlinge relaties kon onthouden en keer op keer kon linken naarmate de geschiedenis zich verder ontvouwde. Ten tweede bevatten de beschrijvingen ondanks hun beknoptheid toch veel details die de verhalen toch enorm interessant maken.
G.R.R. Martin maakt de geschiedschrijving geloofwaardig door enkele gebeurtenissen mysterieus te houden. In de lange loop van de tijd gaat er nu eenmaal informatie verloren. Deze mysteries vond ik zeker niet storend, al maakte het je vaak ook wel nieuwsgierig om te weten wat er gebeurd was. Maar die mysteries zullen naar alle waarschijnlijkheid nooit onthuld worden.
Daarnaast waren er soms meerdere versies van de feiten. Soms klonk de ene geloofwaardiger dan de andere, soms had je geen idee wat te geloven. Maar ook dit maakte de verhalen des te interessanter.

De visuele werken die dit boek aanvullen zijn een echte meerwaarde. Ten eerste zijn de illustraties van Doug Wheatley prachtig. Ze zijn een welkome afwisseling met de soms lange erg hoofdstukken. De illustraties zorgden ervoor dat ik meer van prent tot prent kon lezen dan van hoofdstuk tot hoofdstuk.
De stamboom achteraan is erg handig. De Targaryenfamilie is erg uitgebreid. Bovendien hebben ze de traditie om kinderen naar bekende voorouders te vernoemen, en zelfs als de naam uniek is, lijkt deze vaak op een andere. Ik moest regelmatig de stamboom raadplegen om op de hoogte te blijven van hun onderlinge relatie.
Ik miste wel de kaart van Westeros. Vele plaatsen weet ik uit het hoofd liggen maar voor sommige zou het handig zijn hun ligging te kunnen opfrissen met de kaart.

Ik ben een grote fan van 'Het Lied van IJs en Vuur' dus ik was enorm enthousiast toen George R.R. Martin 'Vuur en Bloed' aankondigde. Ik heb nu veel zin gekregen om de serie 'Het Lied van IJs en Vuur' te herlezen en naar links met 'Vuur & Bloed' te zoeken. Omdat ik de serie 'Het Lied van IJs en Vuur' toch beter vond (beoordeeld met 5 sterren) en dit boek eerder een interessante toevoeging is tot de serie, krijgt het 4 welverdiende sterren.