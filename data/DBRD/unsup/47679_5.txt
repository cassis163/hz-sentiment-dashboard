Waar Bloedlijn als deel 1 uit de nieuwe Jessica Haider-serie eindigt, daar begint Glashard. Rechercheur Jessica Haider die tot het elitaire Saligia korps behoort, blijft strijden tegen onrecht en zorgt op haar eigen manier dat gerechtigheid geschiedt. In deze psychologische thriller gaat ze undercover om een Antwerpse diamantair, verdacht van illegale handel in bloeddiamanten, het vuur aan de schenen te leggen en zijn activiteiten te stoppen. Het verhaal brengt ons naar Afrika, de bakermat van die corrupte en illegale handel. Jessica riskeert zelf het slachtoffer van deze praktijken te worden, maar ze zet onverwoed door.
Ook op persoonlijk vlak heeft Jessy het niet gemakkelijk, ze heeft last van nachtmerries over haar overleden zoon (op een gruwelijke wijze vermoord) en haar vader nadert zijn einde.

Glashard boeit van begin tot eind, de verschillende verhaallijnen komen mooi bij mekaar. Het is een waar plezier om thrillers van Corine Hartman te lezen. Voor je het goed en wel beseft is het boek uit en laat je met een ik wil meer gevoel achter. De auteur houdt dit gevoel warm door te eindigen met een cliffhanger, een intelligente zet.

Zal het derde deel, Zielloos, het niveau van de eerste delen nog kunnen overstijgen?
Nederland, wees trots op een topauteur als Corine Hartman!