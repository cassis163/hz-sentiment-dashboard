De Teruggekeerden is het debuut van de Amerikaanse schrijver, Jason Mott. In het boek staat de 8-jarige Jacob Hargrave voor de deur van zijn ouders. Jacob is 50 jaar geleden overleden tijdens een feestje. Zijn vader heeft hem gevonden in een riviertje bij hun huis. Overal over de wereld keren overleden personen terug en overspoelen de wereld. Niemand weet wat ze met de teruggekeerden aan moeten.

Het boek vertelt onder andere het verhaal van de ouders van Jacob, welke ieder anders omgaan met de terugkeer. Ook de verhalen van verschillende teruggekeerden worden belicht.

Het boek wordt in de markt gezet als een thriller, maar is dit zeker niet. Het is een roman, welke verhaalt over de gevoelens en gedachten van de mensen, die te maken hebben met de teruggekeerden. Hun innerlijk strijd wordt op mooie, vlotte wijze door Jason Mott verteld. Je wordt ook aan het denken gezet door Jason Mott, wat zou je zelf doen als een overleden familielid ineens voor je deur staat? De spanning welke aanwezig is, is de vraag wat er met de teruggekeerden gaat gebeuren en waarom ze terugkeren.

Als je een spannende thriller wilt lezen met een spetterend plot, dan is dit boek geen aanrader. Het boek is een roman, prachtig beschreven, welke je aan het denken zet. Er wordt al gevochten om de filmrechten van het boek.

Het boek komt op 29 augustus op de Nederlandse markt.