Na eerst het voortreffelijke Paranoia van Joseph Finder gelezen te hebben was dit mijn tweede boek van deze schrijver. Ik las dit boek in de onlangs verschenen pocketvorm. En ik moet zeggen High Crimes (de krijgsraad) heeft nog meer vaart dan Paranoia. 50 hoofdstukken van gemiddeld 6 a 7 bladzijden. Het leest als een sneltrein. Een echte pageturner dus die ik zeker iedereen die van de tv-serie JAG houdt, kan aanraden. Het verhaal draait om de echtgenoot van advocate Claire Heller. Hij zou in een vorig leven tijdens een geheime missie van het Amerikaanse leger in El Salvador 87 onschuldige burgers in koelen bloede hebben doodgeschoten. Daarvoor wordt hij nu 13 jaar later opgepakt en voor de krijgsraad gesleept. Maar heeft hij het wel gedaan? Het boek beschrijft voor circa een derde de zittingen daarover en als je JAG hebt gezien dan kun je je daar een prima beeld bij vormen. Er is een film van dit boek gemaakt en ik zie er naar uit om deze binnenkort op TV te zien.