Leuk om weer eens een boek te lezen van een Nederlandse auteur. Jac. Toes was voor mij geen bekende schrijver. De eerste kennismaking met hem is mij prima bevallen. De vrije man is een zeer vermakelijk boek dat lekker wegleest.

Harold Daver is fysiotherapeut en ongelukkig met zijn leven. Als hij op een tangoavond de mooie Argentina Isabelle Valdo tegen het lijf loopt is hij verkocht. Hij ziet in haar zijn reddingsboei voor zijn allerminst spannende leven. Hij verlaat zijn vrouw en trekt in op een verdieping van een vriend. Zijn nieuwe levensdoel is duidelijk, Isabelle veroveren. Maar dan raakt zijn leven ineens in een stroomversnelling. Na de moord op zijn vrouw is hij de hoofdverdachte. Zijn liefje Isabelle blijkt nauwe contacten te hebben met twee zeer criminele figuren en last but not least raakt hij ook zijn baan nog kwijt. In plaats van een romantisch nieuw leven zit Daver ineens middenin de puinhoop. Door zijn naïviteit is hij de speelbal in een misdadig drama. Is hij slim genoeg om dit te doorzien en zijn leven weer in eigen hand te nemen?

De vrije man is een mooi geschreven boek waar de Tango gepassioneerd doorheen zwiert. Het verhaal is niet ultraspannend maar herbergt wel wat verrassingen. De hoofdpersoon Harold is zeer aandoenlijk. Zijn hormonen nemen een loopje met hem en brengen hem in situaties waar een weldenkend mens gauw bij vandaan zou rennen. Je kunt het hem niet kwalijk nemen. De hoofdpersoon is vlot en humoristisch neergezet en werpt bij mij een agossie-gevoel op. Je zou hem even een flinke knuffel willen geven om hem dan vervolgens met een ferme duw weer de realiteit in te gooien. Tja, als mannen hun (.) achterna lopen raken ze soms verzeild in rare situaties Hoe dan ook, Toes is een schrijver die ik zeker ga onthouden.