Verdwaaltijd is het tweede boek van Kathy Mathys, literair en culinair journalist en schrijfdocente.

In verdwaaltijd maken we kennis met diverse personen, Marcia, Emma, Ben, Thomas en anderen rondom deze personages. En ook al lijken ze niet direct iets met elkaar te maken te hebben, gedurende het boek blijken de levenslijnen elkaar toch constant te kruisen.

Marcia, net gescheiden, die graag ronddwaalt in de straten van Brussel, haar zus Emma die best tevreden is met haar gezin, maar een zwaar verleden met zich meezeult en zich laat verleiden door een jonge kunstenaar. De Amerikaan Thomas die zich niet los kan maken van zijn jeugdliefde en gefascineerd is door Redwoods. En de kunstenaar Ben met zijn fascinatie voor fotografie, vossen en jonge vrouwen.

Een kunstig geschreven verhaal, waarbij de aandacht van de lezer niet mag verslappen. Het maken van korte notities over de personages is dan ook geen overbodige luxe. Het perspectief veranderd constant. Daarbij komen motieven als geuren en vossen regelmatig terug in het verhaal, wat weer verbanden legt tussen de personages.
Het verhaal in het nu wordt afgewisseld met het manuscript van Thomas, waarin het verdwijnen van zijn jeugdliefde Kai centraal staat. In delen wordt duidelijk hoe het leven van Thomas constant werd beheerst door die ene vrouw die hij maar niet los kan laten.

Kathy Mathys kiest ervoor om de omgeving van de personages een grote rol te laten spelen in het boek. De luchten van Kay, de Redwoods van Thomas, de duistere omgeving van Ben, het dwalen door de straten van Marcia en de blik van Emma op haar geboortedorp zijn belangrijke elementen die de sterke sfeer van het verhaal verduidelijken.

Een complex boek, waarbij alles klopt. Indringend en toch een weergave van gewone mensen in alledaagse situaties, waarbij ook na het lezen nog wel wat te overdenken valt.