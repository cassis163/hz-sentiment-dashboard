Korte verhalen zijn ideaal voor de komende kerstdrukte, toch even een momentje voor jezelf zonder dat je meteen helemaal weer moet verdiepen in waar je bent gebleven.

Cathy Kelly heeft een prettige schrijfstijl die je makkelijk meeneemt in de sfeer van de korte verhalen. Sommige spelen zich af rond en met de kerst, andere gaan meer over algemene zaken maar overal hebben vrouwen de hoofdrol. Op een of andere manier proberen zij een draai te geven aan hun leven of de dingen die op hun pad komen. Het grappige is dat bij het lezen mij het gevoel bekroop dat de verhalen niet allemaal recent waren geschreven en dat het ook de insteek en de ontwikkeling van de schrijver laat zien. Nu blijkt aan het eind van het boek dat de schrijfster dat ook zelf aangeeft en dat sommige verhalen al langere tijde geleden zijn geschreven maar dat het voor haar nog steeds hetzelfde gevoel geeft als zij ze leest.

Het is een leuke bundel met mooie kleine verhaaltjes. De een met veel humor geschreven en de ander stemt tot nadenken of geeft herkenning. Een aanrader voor alle lezers die ook van Maeve Binchy houden en even willen ontsnappen aan de hectiek van de kerstdrukte.