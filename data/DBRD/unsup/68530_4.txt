Clare Mackintosh heeft met Ik zie jou opnieuw een spannende thriller geschreven. Ik zie jou gaat over Zoë Walker. Ze is gescheiden van Matt, heeft met hem een zoon en een dochter en woont inmiddels samen met haar nieuwe liefde Simon. Elke dag neemt ze dezelfde route naar haar werk, net zoals vele andere vrouwen. Op een dag wanneer ze vanaf haar werk onderweg is naar huis ziet ze in het krantje van de London Gazette een foto van haarzelf staan, inclusief een telefoonnummer en een webadres. In eerste instantie twijfelt ze nog, is het haar wel of heeft ze een dubbelganger? Maar zodra er meerdere advertenties met foto’s van andere vrouwen in het krantje verschijnen en één van de vrouwen dood wordt aangetroffen, begint Zoë in paniek te raken. Wat als ze het ook op haar gemunt hebben? Wie zit er achter deze advertenties en wie houdt haar in de gaten?

Het verhaal wordt geschreven vanuit het oogpunt van Zoë en vanuit de agente Kelly Swift. Kelly zat eerst bij een speciaal team die dit soort situaties onderzoekt, maar door een woede-uitbarsting tegen een arrestant is ze uit dat team gezet. Na meerdere telefoontjes van Zoë gaat ze op eigen houtje op onderzoek uit. Ook lees je in de schuingedrukte stukken vanuit het oogpunt van de dader. De gedachtegang van deze dader is echt griezelig en je wordt nieuwsgierig naar wie erachter zit. Er komen meerdere personages in het verhaal voor en één voor één begin je ze allemaal te verdenken. Het verhaal is goed opgebouwd, in het midden kabbelt het een beetje voort, maar naar het einde toe wordt het steeds spannender. Als je na het lezen van dit verhaal met het openbaar vervoer reist kijk je waarschijnlijk wel een keer extra over je schouder. Het einde van het boek is een complete verrassing, tot twee keer aan toe!