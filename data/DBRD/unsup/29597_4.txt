The perks of being a wallflower is een vrij bekend boek. Volgens mij is het ook een boek dat je kunt lezen voor de Lijst, maar dat weet ik niet zeker. Ik heb het boek nu 3 keer gelezen, in het Engels en in het Nederlands. Ook heb ik de film gezien. Toch blijft het een moeilijk boek om uit te leggen, om wat over te zeggen.

Het is een nogal complex verhaal, met veel onderliggende boodschappen. Het is wel een goed boek, begrijp me niet verkeerd. Ik heb alleen het gevoel dat dit een boek is dat je moet lezen, om precies te weten wat het betekend.

Het is een boek vol emoties, het raakt je en laat je denken aan dingen waar je nooit bij hebt stilgestaan. Elke keer dat ik het tot nu toe heb gelezen, heb ik ook weer wat nieuws ontdekt. In het boek volg je Charlie. Hij is een muurbloempje. Hij is superslim, maar sociaal onhandig. In dit boek schrijft hij brieven aan een “vriend”, aan jou, waarin hij vertelt over school, vrienden en familie, zijn leven.

Het is dus geschreven in briefvorm. In het begin misschien een beetje wennen, maar daarna vlieg je er door heen. Het is fijn geschreven, heel open en eerlijk. Wat dit boek zo interessant maakt, is zijn kijk op de wereld. Hij denkt zo veel verder dan dat je van iemand van 15 jaar verwacht. Toch denk ik niet dat dit een boek is voor iedereen. Soms dacht ik ook, dat hoef ik allemaal niet te weten, maar alles bij elkaar is het mooi boek over zelfontwikkeling, ervoor elkaar zijn, jezelf verliezen en weer vinden, je oneindig voelen.