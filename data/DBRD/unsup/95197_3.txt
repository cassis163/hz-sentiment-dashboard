“Sight”, shortlisted for the Women’s Prize for Fiction 2018, is de bijzondere debuutroman van Jessie Greengrass over overpeinzingen van een jonge vrouw vervlochten met wetenschappelijke ontdekkingen.
Greengrass debuteerde in 2015 met haar verhalenbundel “An Account of the Decline of the Great Auk, According to One Who Saw It”.

“Sight” is geen plot gedreven verhaal, maar een analytische, filosofische roman over hoe we onszelf en anderen zien, over loslaten van het leven en de verschillende fases in het leven.

De naamloze verteller is getrouwd met Johannes, heeft een dochtertje en is zwanger van haar tweede kind. Ze worstelt met gedachten over haar verlangen om moeder te worden, de niet zichtbare maar wel aanwezige foetus en de angst en twijfels moeder te zijn. Ze reflecteert en analyseert. Ze denkt terug aan het overlijden van haar moeder, toen ze eenentwintig was en de periode daarna waarin ze haar gedachten en gevoelens probeerde te ontvluchten door dagelijks de bibliotheek te bezoeken.

"[…] I would wander through the library in search of something to read, running my hands along the shelves until I found a subject that caught my attention. I read not with any particular object in mind, nor really with the intention of retaining any information about the subject that I chose, but rather because the act of reading was a habit, and because it was soothing and […] I might find that fact which would make sense of my growing unhappiness, allowing me to peel back the obscurant layers of myself and lay bare at last the solid structure underneath."

Ze herinnert zich de zomers van haar kindertijd, die ze bij haar psychoanalytische oma doorbracht. Doctor K, zoals ze haar oma noemde, werkte het grootste deel van de dag en ’s middags als de laatste client vertrokken was, zaten ze samen een half uur in de spreekkamer en probeerde oma haar de techniek van zelfanalyse bij te brengen.

Het thema (in)zicht wordt door Greengrass op diverse manieren belicht. Mooie beschrijvingen over de eerste bewegende beelden (Auguste en Louis Lumière), de ontdekking van röntgenstralen (Wilhelm Conrad Röntgen), anatomisch onderzoek (William en John Hunter en Jan van Rymdsyk) en het ontstaan van moderne keizersnedechirurgie (Henry Thomson en John Hunter) en de psychoanalyse (Sigmund Freud en zijn dochter Anna) staan tussen de persoonlijke herinneringen.
Greengrass beschrijft de tobberige gevoelens en gedachten van de hoofdpersoon in lange meanderende zinnen, terwijl soms één zin zou hebben volstaan.
“Sight” is daarmee geen boek voor even tussendoor.