‘Alles schreeuwde het uit: Vertrek! Ga weg, Mikayla. Zo snel mogelijk…’

De eerste kennismaking met het werk van Lydia van Houten bevalt meteen goed. Ze heeft een knap staaltje werk geleverd! Een dankjewel aan de schrijfster en uitgeverij Kabook voor één van de drukproeven (20) is dan ook wel op zijn plaats.

Haar wereld stort in als Mikayla – 43 jaar en journaliste – wordt geconfronteerd met de zelfmoord van haar man Steven. Steven Jackson, geboren in Canada, laat een onverwachte erfenis na van een huis in Rocky Roads, Canada. Samen met haar kinderen Jason (7) en Valerie (16) emigreert Mikayla, ook wel Mika genoemd, naar Canada, vastbesloten om daar haar eerste boek te gaan schrijven. Al snel stuit Mika op een paar onverklaarbare zaken zoals de onopgeloste moord op Joanna die twintig jaar geleden plaats vond. Als Mika onderzoek gaat doen naar de moord, om dit te gebruiken in haar boek, wordt voor haar steeds duidelijker dat Rocky Roads een duister geheim herbergt. Vanaf dat moment gebeuren er rare bijna spookachtige dingen in en om haar huis. Haar zoontje Jason meent zelfs dat het huis vervloekt is. Als hun hond Gollum ook nog spoorloos verdwijnt zet Mika alles op alles om de onderste steen boven te halen…

Lydia van Houten (1972) startte haar freelance carrière in 2003, als illustratrice voor andere auteurs. Begin 2005 debuteerde ze met haar jeugdserie Teken van Drie, uitgegeven door Uitgeverij Ellessy. Er volgden (internationale) freelance opdrachten, vooral voor prentenboeken. De serie Goedenacht kleine Maan uitgegeven door Yoyo Books, verscheen wereldwijd. Vanaf 2014 concentreert Lydia zich op het schrijven van thrillers. Het science fiction verhaal Black-out belandde op de longlist van de Paul Harland Awards in 2014. Haar debuut Doodstil verscheen in 2015 en kreeg lovende recensies. Doodstil werd zelfs Boek van de Maand.
Het Vervloekte Huis is haar tweede thriller. Het is een literaire thriller met een bovennatuurlijke mystieke ondertoon.

Het boek begint met een mooie quote van Tolkien:

‘De duisternis gaat voorbij. Er zal een nieuwe dag aanbreken. En als de zon schijnt, zal hij helderder schijnen dan ooit.’ – J.R.R. Tolkien –

Lydia van Houten weet het voor elkaar te krijgen om je Het vervloekte huis in te slepen en je daar tot het einde in te vangen. Haar schrijfstijl is vlot en met korte zinnen geschreven waardoor deze thriller gemakkelijk leest. De spanningsopbouw is enorm, waardoor je regelmatig huiverend op je stoel zal zitten. De schrijfster zet je steeds op het verkeerde been zodat je niet meer weet wie nu wel of niet te vertrouwen is. De spanning wordt afgewisseld met een vleugje romantiek.

Het vervloekte huis wordt geschreven vanuit Mika. De personages zijn mooi weergegeven en voldoende uitgediept. Met name Mika is zo goed neergezet dat je volledig in haar huid kunt kruipen. Je voelt en leeft met haar mee. De situaties en omgeving zijn erg beeldend beschreven. Je krijgt het gevoel dat je er zelf middenin zit. Het sterke plot zit vol spanning en sleept je mee naar een geweldige ontknoping.

Kortom Het vervloekte huis wil je in één ruk uitlezen en is moeilijk weg te leggen!