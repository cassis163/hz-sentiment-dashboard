Bij de enige tweedehandsboekhandel in Goes zag ik het boek voor het
raam staan. Een boek van J.J. Voskuil (1926-2008) met als
titel "Onder andere'. Mijn aandacht was
getrokken. Ik kom wel eens vaker in deze boekwinkel en ken de
kleine zelfstandige goed. Toch koop ik zelden boeken bij haar.
Meestal koop ik ze eerstehands bij een gerenommeerde boekhandel in
mijn woonplaats. En een enkele keer als mijn boekenkast te vol
wordt dat breng ik ze naar deze tweedehandszaak. Maar er zijn van
die boeken die ik nooit weg doe. Nou nooit? Misschien als ik nog
eens verhuis naar een woonruimte met minder kamers. Maar nu nog
niet. Tot die schrijvers behoort Voskuil. Na het lezen van zijn
romancylus Het Bureau was ik verkocht.
Ieder boek van hem trekt nu mijn aandacht. Zo ook dit boek.
Eigenlijk onbegrijpelijk dat ik het nog niet had. Het is een
verzameling verhalen dat begint bij zijn jeugd in de jaren dertig
van de twintigste eeuw. Met de hem bekende droge humor, een stukje
cynisme en sarcasme weet hij de lezer te boeien. Ik zou het
Voskuileriaans willen noemen. Op een haast neurotische wijze
observeert en analyseert hij zijn medemensen. Hij heeft een
voorkeur voor de buitenbeentjes, zoals Fransje en Saar, nichten van
zijn vrouw.  Of Steven, een vroegere collega van zijn vrouw.
Ook een treffend portret van zijn uitgever Geert van Oorschot
(1909-1987), een flamboyante man. Ook zijn collega's van Het Bureau
(het P.J. Meertensinstituut)   passeren de revue.
 Schitterend is de beschrijving van de Amsterdamse volkswijk
De Jordaan, waar hij als intellectueel in de jaren zestig gewoond
heeft. De vele gesprekken die hij beschrijft kun je als geneuzel
beschouwen, maar de wijze waarop Voskuil dit doet is literatuur van
grote klasse.