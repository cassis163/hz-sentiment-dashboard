“Op een dag kijk je in een spiegelende etalage en zie je iemand staan die je niet herkent. Denk je dat al die bejaarden op straat zichzelf oud en onaantrekkelijk vinden? Nee! In hun hoofd zijn ze nog steeds de levenslustige jongelui die ze ooit waren. Maar niemand ziet ze nog staan. […] En juist dat maakt de ouderdom zo tragisch. Terwijl er iets aan te doen is.”

Iedereen heeft weleens nagedacht over de leeftijd die hij of zij hoopt te bereiken. Vaak wordt er een getal richting de honderd genoemd, maar dan wel gezond en gelukkig. Immers wordt niemand graag oud in eenzaamheid, toch? Vroeg sterven is daarentegen ook niet wenselijk, daar je dan je naasten in verdriet en rouw achterlaat. Maar wat nou als er een medicijn zou bestaan dat ervoor zorgt dat je eeuwig jong blijft. Klinkt als een droombeeld, of juist niet? Dit morele vraagstuk intrigeerde thrillerschrijfster Ingrid Oonincx en vormde de inspiratiebron voor Medicijn, alweer haar vierde thriller.

Creatief directeur Ella Vreeland leidt een ietwat eenzaam leven. Na de dood van haar man is ze getroffen door een depressie en zijn medicijnen haar enige houvast voor de balans in haar leven. Daarnaast stort ze zich volledig op haar job bij een groot marketingbureau. Een liefdesaffaire met een grote klant van het bureau, David Mulder, zorgt ervoor dat Ella weer wat opbloeit. Ze stopt zelfs met het gebruik van de antidepressiva. Wanneer David plots overlijdt, is ze ten einde raad. Het vreemde gedrag van David in de weken voorafgaand aan zijn dood, is voor Ella een reden om het spoor te volgen van de bezigheden van David. Zo ontdekt ze dat David behoorde tot een selecte groep van rijke mensen die al jaren een medicijn tegen veroudering gebruikt. Het bestaan ervan moet geheim blijven; niemand – behalve de betalende elite – kent het ethisch gevoelig liggende medicijn. Ontdekker van het middel Jacob Grünberg zoekt naar wereldwijde erkenning voor zijn ontdekking en werkt in Italië aan een variant die voor de gewone burger betaalbaar is. Haar zoektocht brengt Ella naar Italië waar ze Grünberg confronteert met de dood van David en ze opheldering eist over het raadselachtige medicijn. Niet wetende dat ze hiermee haar leven op het spel zet, raakt Ella verstrikt in een web van leugens, geheimen en schone schijn…

Ingrid Oonincx hanteert een fijn leesbare schrijfstijl, zonder poespas en mooischrijverij. Bovendien beheerst ze het schrijven in ik-perspectief uitstekend. De wanhoop, de angst en de paniek die Ella ondergaat, worden gevoelens die de lezer zelf ook ervaart. Als je het boek even dichtklapt, is het mogelijk dat je jezelf betrapt op een snellere ademhaling dan normaal. Echter zou dit ook kunnen komen doordat het verhaal in een moordend tempo wordt verteld. Vanaf het moment dat Ella haar zoektocht start, belandt ze in de meest bizarre situaties die je je haast niet kunt voorstellen. Waar ze het ene moment een onaangename ervaring met een trucker wat ongelukkig afsluit, rijdt ze enkele bladzijdes verder in een slinks gestolen auto door de Mont Blanctunnel in Zwitserland. Het is een aaneenschakeling van naïeve beslissingen, waardoor de grens van geloofwaardigheid steeds binnen handbereik ligt. De handelingen zijn enigszins verklaarbaar vanuit Ella’s aangrijpende verleden, maar hoewel ze zich in Medicijn ontpopt van een teruggetrokken, hardwerkende vrouw tot een brutale, daadkrachtige dame die haar angsten van zich afschudt, mag je van een professionele pr-vrouw toch meer doordachte keuzes verwachten.

De overtuigingskracht van Oonincx, gecombineerd met de nodige dosis spanning, zorgen er echter voor dat de curiositeiten door de vingers kunnen worden gezien. Medicijn laat zich lezen als een snelle, groots opgezette actiethriller met een origineel thema dat je ook na het lezen nog aan het denken zal zetten.

‘The sky is the limit’, al moeten de lezers er daardoor wel rekening mee houden dat ook de grenzen van geloofwaardigheid wat breder dienen te worden getrokken. Wanneer men dat doet, is Medicijn een prima middel om het leven wat aantrekkelijker te maken middels enkele spannende leesuurtjes.