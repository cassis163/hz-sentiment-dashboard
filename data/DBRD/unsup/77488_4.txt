Er zijn meerdere dingen die dit boek interessant maken. De familiegeschiedenis van de familie Kirchmann is het belangrijkste. Maar het boek bevat ook informatie over de algemene geschiedenis van de tijd rond de tweede wereldoorlog. Verder lees je over familierelaties, familiegeheimen, verloren liefdes en nieuw gevonden liefdes. Samen vormen deze dingen een indringend en ontroerend verhaal.

De lezer wordt gedurende het verhaal behoorlijk aan het twijfelen gezet. Wie was Bodo Kirchmann? Was hij een "goed" mens, een "slecht"mens of ligt de waarheid in het midden? En wat was de invloed van zijn vrienden en familie op zijn gedrag? Zijn er schuldigen aan te wijzen of waren de gebeurtenissen rond de oorlog een samenloop van omstandigheden? Steeds krijg je een stukje nieuwe informatie die de voorgaande gebeurtenissen in een ander daglicht zetten. En als je denkt te weten hoe het zit, blijkt alles toch weer een beetje anders te zijn dan het lijkt.

Pas op het allerlaatst komt het hele verhaal naar boven. In eerste instantie vertelt namelijk niet iedereen wat hij of zij weet. Gelukkig krijgt Lizzy krijgt op subtiele wijze iedereen uiteindelijk zover dat zij de informatie die ze hebben openbaar maken. Dan valt opeens ook eerdere informatie op zijn plaats. Je moet wel even goed opletten tijdens de laatste onthullingen want je mist gemakkelijk iets, maar dan krijg je wel een heel goed verhaal, waar duidelijk goed over nagedacht is. De schrijfster heeft hierbij ook goed op de details gelet.

Bettina Storks heeft een zeer uitgebreide en indrukwekkende familiegeschiedenis beschreven. De emoties die vrijkomen tijdens en na het ontdekken van de verschillende geheimen zijn daarbij niet vergeten. Ondanks dat dit verhaal fictief is, komt het daardoor heel authentiek over. Het is dan ook zeker de moeite waard om te lezen.