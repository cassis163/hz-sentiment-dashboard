Met heel veel zin begon ik in de 16e thriller van de hand van deze schrijfster. Het verhaal gaat over Cara Burrows, een Engelse, die vlucht naar een luxe resort in Amerika. Bij aankomst ziet zij, naar later blijkt, een vermoord meisje. Vanaf het eerste moment weet Sophie Hannah mijn aandacht te pakken. De bijzonder gedetailleerde omschrijvingen van de omgeving, personages maar ook van de gemoedstoestand van Cara Burrows zijn een genot om te lezen. Is het boek echt spannend, nou nee, het psychologische aspect is des te meer belicht. Hannah heeft hierbij ook gebruik gemaakt van gespreksverslagen m.b.t. deze moord van een t.v.-show in Amerika. Dit doet zij met een kritische knipoog naar de Amerikaanse cultuur waar dit soort shows de betrokkenen bij een moordzaak al bij voorbaat publiekelijk veroordelen. Wat mij betreft had dit soort verslagen beduidend minder gemogen, het haalde voor mij de snelheid uit het verhaal. Om eerlijk te zijn heb ik na het 2e gespreksverslag deze verslagen niet meer gelezen en ik had niet het idee dat ik hierdoor nu wat gemist heb. Het boek las wel een stuk sneller en dat is jammer… de uiteindelijke ontknoping bleek toch verrassend te zijn…