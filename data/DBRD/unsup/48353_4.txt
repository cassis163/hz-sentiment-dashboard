Verstoppertje is een spannende thriller waarin een dramatische gebeurtenis op het strand van Callantsoog het leven van de personages voor altijd beïnvloedt.
De proloog zuigt je gelijk het beklemmende verhaal in. Daarna maken we, zowel in het heden als in het verleden, kennis met de beschadigde hoofdpersonen. Auteur Nicolette Molenaar werkt haar personages goed uit, zowel qua karakter als de alledaagse dingen die ze meemaken of in zich opnemen. De personages zouden daarom zomaar jouw buurvrouw of collega kunnen zijn.
De karakters van de hoofdpersonen zijn niet alleen gevormd door die ene gebeurtenis maar vooral door de beslissingen die ze daarna genomen hebben. Uiteindelijk leiden die beslissingen tot een climax die de ene lezer niet ziet aankomen, waarvan de andere lezer hoopt dat het toch anders afloopt en waaraan de laatste lezer een bevredigend gevoel aan overhoudt.
Nicolette Molenaar heeft een prettige schrijfstijl. Kleine tegenstellingen, herhalingen en terugkerende thema’s zijn stijlfiguren die het verhaal nog meer tot leven wekken. Nu maar hopen dat Nicolette haar tweede boek een stuk langer gaat worden.