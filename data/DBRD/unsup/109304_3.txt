De Val betekende in Duitsland de grote doorbraak voor schrijfster Melanie Raabe en het ziet ernaar uit dat ze dit succes ook internationaal gaat evenaren. In Nederland ligt het boek vanaf 7 janurai in de winkels.

In De Val draait het om de succesvolle en vermogende schrijfster Linda Conrads die al elf jaar haar huis niet is uitgeweest nadat ze jaren geleden getuige is geweest van de moord op haar zus. Ze heeft de moordenaar recht in de ogen gekeken, maar de politie heeft haar destijds nooit echt serieus genomen. Groot is haar schok als ze op televisie in een journalist de moordenaar van destijds herkent. Ze besluit hem onder het mom van een interview bij haar thuis uit te nodigen en hem op die manier in de val te lokkenâ€¦

Dit boek bevat als het ware een boek binnen een boek. De schuingedrukte hoofstukken bevatten de thriller die Linda schrijft over de gebeurtenissen die ze zelf heeft meegemaakt, dit om de journalist uit te lokken. De lezer komt op die manier stukje bij beetje te weten wat er vroeger allemaal is gebeurd.

De schrijfster weet je regelmatig op het verkeerde been te zetten: net als je denkt dat je weet wie de moord gepleegd heeft, blijkt het toch weer anders in elkaar te zitten en op die manier houdt Raabe de spanning goed vast.

Dit boek is met recht een psychologische thriller te noemen. Linda speelt een spelletje met de journalist, die op zijn beurt een spelletje met haar speelt. Wie op zoek is naar een thriller met veel geweld en bloedvergieten, is bij dit boek aan het verkeerde adres. Dit boek moet het hebben van de onderhuidse spanning en dat maakt het toch wel een aanrader voor de thrillerfan.

Van mij krijgt dit boek 3 sterren, maar ik ben zeker benieuwd naar haar volgende boeken.