‘Ik reis alleen’ is het debuut van Samuel Bjørk. En wat voor debuut! Het verhaal is spannend, boeiend en vlot geschreven. Het boek bestaat uit zes delen met elk veel korte hoofdstukken. Deze hoofdstukken volgen elkaar snel op, waardoor je blijft lezen. Ondanks dat je even moet wennen aan alle namen, personages en hun rol, ben je vrij snel helemaal in het verhaal meegezogen.

Langzaamaan geeft Bjørk informatie over de verschillende personages in het boek. Je leert ze hierdoor een beetje beter kennen, maar eigenlijk wil je nog meer over hen weten. Hopelijk volgt er na dit spannende debuut nog een boek over het speciale onderzoeksteam.

Het verhaal van ‘Ik reis alleen’ maakt je nieuwsgierig. Welke gek zit erachter de moord van een zesjarige meisje? Zullen er nog meer slachtoffers vallen? Wat hebben de verschillende geïntroduceerde personages met het verhaal te maken? Hoe verder je leest, hoe meer je te weten komt maar ook hoe meer vragen je krijgt. De auteur heeft dit verhaal knap geschreven. Na een spannende en verrassende ontknoping zijn al je vragen beantwoord. Samuel Bjørk is een auteur om te onthouden!