Drie jaar geleden is Naomi Jenkins, een succesvol zonnewijzerontwerpster ontvoerd en meerdere malen verkracht. Omdat ze per se niet als slachtoffer gezien of behandeld wilde worden, heeft ze niemand hier iets over verteld. Zelfs haar beste vriendin Yvon weet niet wat Naomi overkomen is. Ze is doorgegaan met haar leven alsof er niets gebeurd is.
Nu heeft Naomi sinds een jaar een gepassioneerde verhouding met de getrouwde Robert Haworth. Ze brengen iedere donderdagmiddag samen door in een motel. Naomi is hopeloos verliefd op Robert en leeft voor deze middagen met hem, voor zover zij weet voelt Robert hetzelfde voor haar. Dan opeens verschijnt hij niet op hun wekelijkse rendez-vous. Naomi is ten einde raad omdat ze zeker weet dat er iets vreselijks met hem gebeurd moet zijn; hij zou haar nooit zomaar laten zitten. Ze gaat met haar verhaal naar de politie, maar zij ondernemen veel te weinig naar Naomis zin, zodat ze zich genoodzaakt voelt hen een verhaal op de mouw te spelden. Een verhaal dat ervoor zorgt dat er een grootscheepse zoekaktie naar Robert op touw wordt gezet, dit verhaal zet echter een reeks ontwikkelingen in gang die Naomi nooit had kunnen voorzien en die Robert in een heel ander licht plaatsen.
Gevarenzone is een spannende, psychologische thriller, waarin we de gebeurtenissen niet alleen vanuit het perspectief van Naomi Jenkins volgen, maar ook vanuit dat van rechercheur Charlotte Zailer, die het onderzoek leidt dat volgt op Naomis gedeeltelijke leugen en wier liefdesleven aan complexiteit niet veel onderdoet voor dat van Naomi. Gedurende het politieonderzoek komen een aantal schijnbaar toevallige connecties aan het licht, die uiteraard geen toeval blijken te zijn. Menig thrillerauteur zou zich vertillen aan zoveel toevallige details en verbanden, maar Sophie Hannah heeft een tot in de puntjes kloppend verhaal geconstrueerd, waarin alles leidt naar de toch nog verrassende ontknoping.