Dit boek zorgde ervoor dat ik een beetje in een leesdip kwam. ‘Aan de rand van het meer’ heeft namelijk veel verschillende verhaallijnen die elkaar afwisselen. Ik had daardoor zoveel moeite om in het verhaal te komen, maar ik wilde het boek uitlezen. Dus ik las stug door en deed er voor mijn doen dan ook lang over om het boek uit te lezen (4 dagen zie ik nu in Goodreads, voor mijn gevoel deed ik er veel langer over).

Maar man, man, man wat was ik blij dat ik vol heb gehouden. Op een gegeven moment zit je erin en dan ineens komt alles samen. Kippenvel liep over mijn armen en ik vond het echt geniaal in elkaar gezet.

Wat moet Kate Morton een hoop post-its om haar heen gehad hebben, of in ieder geval het verhaal al goed uitgedacht hebben voordat ze begon met schrijven. Ik begon met veel moeite maar ik heb zoveel respect voor haar gekregen toen ik ‘Aan de rand van het meer’ uit had.

Soms vraag ik me, tijdens het lezen, af waarom er bepaalde keuzes voor een verhaallijn worden gemaakt, maar bij dit boek snapte ik het totaal aan het einde van het boek.

Ik kan iedereen ‘Aan de rand van het meer’ aanraden. Kate Morton heeft een prettige schrijfstijl, waardoor de personages en de locaties tot leven komen. Het is even volhouden op sommige punten, zeker door de vele verschillende verhaallijnen, maar geloof me, het is een geniaal opgezette roman met een vleugje spanning. Want je wilt toch weten wat er precies met het jongetje gebeurd is.

Een perfecte combinatie van een goed verhaal, prachtige sfeer en een beetje spanning.