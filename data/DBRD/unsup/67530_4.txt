Ilja Leonard Pfeijffer baseerde zich voor Peachez, een romance op het waargebeurde verhaal van een universitaire professor die op internet de liefde van zijn leven ontmoet. Het fotomodel bleek echter niet te zijn wie ze beweerde. Oftewel: het moderne fenomeen van catfishing staat centraal in deze roman, alsook de universele zoektocht naar liefdesgeluk. In het tweede hoofdstuk blijkt al dat de professor van een zekere leeftijd zich in een Argentijnse gevangenis bevindt, dus ergens is er iets misgelopen. Wat volgt is een nauwkeurige reconstructie van de gebeurtenissen die tot deze situatie geleid hebben. In 33 korte hoofdstukken ontrafelt de professor het complete liefdesverhaal tussen hem en fotomodel Sarah Peachez, alsook het geheim van de liefde. Een pareltje.
De professor en het fotomodel
Aan het begin van zijn reconstructie schetst de professor, een latinist met een studie in klassieke letteren aan de Fredo universiteit, zijn wetenschappelijke status en carrière. Niet uit ijdelheid, zegt hij, maar vooral om aan te tonen dat hij geen naïef, lichtzinnig ontvlamde protagonist is. Oftewel: een fenomeen als catfishing kan de beste overkomen.
Hoewel de prof niet altijd een even aangenaam personage is - ik vond hem bij vlagen erg arrogant en uit de hoogte - is dit wel een zeer mooi liefdesverhaal. Het contrast tussen de wereldvreemde professor en zijn sexy fotomodel Sarah is enorm: haar taalgebruik is direct, jong en hip. Terwijl hij soms echt een saaie oude zak is - vol van zichzelf en zijn Latijnse spreuken. Sarah spreekt de geleerde professor aan met 'proffie' en probeert hem te verleiden met sexy foto's en stoutmoedige berichtjes, zoals het een echte online babe betaamt, terwijl de schoolmeester in de professor de verleiding niet kan weerstaan het jonge meisje te verlichten.
'Wil je soms zeggen dat je mij in bikini wilt zien?' 'Hoewel ik met klem ontken dat ik dat wilde suggereren, zou ik er onder die omstandigheden geen bezwaar tegen aantekenen als je je op voornoemde manier zou kleden.'
Ilja Leonard Pfeijffer op de Boekenbeurs 2017
Ook de liefde tussen personen is grotendeels een fantasie
Peachez, een romance speelt met de grens tussen fantasie en werkelijkheid op het vlak van de liefde. Als je verliefd bent, is dat dan niet altijd op jouw beeld van een persoon? Deze filosofische vraagstelling in de roman is erg interessant. Uiteindelijk blijkt in ieder geval de liefde van proffie te zijn gegrond op een fantasie. Desalniettemin is deze relatie hem ten goede gekomen. Gedurende het verhaal verandert de professor van een wereldvreemde professor in de letteren naar een man die gelooft in de liefde. In Sarah Peachez heeft de professor de liefde van zijn leven ontmoet, ondanks het feit dat ze niet bestaat.
“De liefde die ik voor haar heb opgebracht en gekoesterd, was sterk, reëel en welhaast tastbaar zo fysiek in haar effecten op mijn gemoed en gestel dat het banale feit dat ze niet bestond daar iets aan kon veranderen.”
Deze bespiegeling van de eeuwenoude vraag 'wat is liefde' is zeer intrigerend. Aan het eind van het boek gaat Ilja Leonard Pfeijffer zelfs nog een stapje verder: hij maakt een vergelijking met de manier waarop wij God hebben geschapen naar ons beeld omwille van het geloof. Volgens de professor is het geheim van Gods liefde dat zijn volmaaktheid een projectie is van de mensheid. Peachez, een romance biedt stof om na te denken dus.
"Als ik haar de liefde van mijn leven noem, bedoel ik niet alleen dat zij de eerste en enige liefde in mijn leven was en zal zijn, maar ook dat zij mij de liefde voor het leven heeft bijgebracht."
Het fenomeen liefde krijgt een compleet nieuwe betekenis in Peachez, een romance ★★★★
Deze recensie verscheen ook op Boekvinder.be.