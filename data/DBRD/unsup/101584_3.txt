De originaliteit van Süskind, auteur van "Het Parfum", beperkt zich niet tot de keuze van personages - het schimmige, schurkachtige hoofdpersonage Grenouille is een moordenaar, een echte schurk, zeker en vast geen Jan Modaal - ook de verhaallijn is ronduit uniek.

Nog nooit werd de reukzin in enig boek zo veelvuldig aangesproken. Nog nooit nam een auteur zo een negatieve houding aan ten opzichte van zijn personages. En nog nooit kon men spreken van zulk een onverwachte ontknoping.

Ook in aanloop naar deze ontknoping wist Süskind de spanning prima op te bouwen. Jammer genoeg was hij wel niet in staat om over het hele boek de aandacht vast te houden aangezien hij veelal in herhaling viel en de soms ellenlange geurbeschrijvingen gevaarlijk neigden naar langdradigheid.

Tot slot was de setting van het boek zeer interessant. "Het Parfum" speelt zich af in het 18e eeuwse Frankrijk en naast de erbarmelijke omstandigheden van het gewone volk, het systeem van de gilden en de macht van de Kerk maken we ook kennis met de humanistische, ambitieuze en theologische visies van verschillende 18e eeuwse figuren zoals de vrome priester Terrier, de excentrieke markies Espinasse, de harde madame Guillard en de vice-consul Richis.