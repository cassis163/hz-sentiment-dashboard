Heb jij dat ook? Je wordt wakker ’s morgens en je hebt het gevoel alsof je de hele nacht hebt liggen vechten tegen een onzichtbare vijand. Of alsof je heel hard weg moest rennen voor een gevaarlijk dier. Misschien viel je in een diepe put en werd je wakker, nét voor je de bodem raakte? We dromen allemaal, en we hebben allemaal nachtmerries. Bij kinderen kunnen deze nachtmerries soms tot grote kopzorgen leiden, net als bij hun ouders. Want zeg nu zelf? Wie wil er gaan slapen als je al weet dat je gillend wakker gaat worden?
Ook Leo krijgt er in Middernacht, als de monters komen last van. Samen met papa, mama, Mia en de kleine Vallie gaat hij verhuizen. In het nieuwe huis is eigenlijk alles groter én mooier, maar toch mist Leo het ‘oude’ huis. Daar mocht hij met Mia op één kamer slapen en nu moet hij op de ruime zolderkamer de nacht alleen zien door te komen. Die nachten worden steeds angstaanjagender. De spoken, monsters en gevaarlijke honden blijven zijn dromen omvormen tot levensechte nachtmerries. Iedereen in Leo’s omgeving heeft goede adviezen: lampjes die aan moeten blijven, nieuwgeverfde muren, warme melk voor het slapengaan, maar helemaal niets helpt! Leo wordt steeds banger om in slaap te vallen en daardoor wordt hij steeds vermoeider. De leraren op zijn nieuwe school maken zich zorgen, want Leo lijkt maar moeilijk aansluiting te vinden bij zijn leeftijdsgenootjes en kan zich slecht concentreren in de klas.
Op een dag neemt mama Leo, Mia en kleine Vallie mee naar de bibliotheek. Ze wil kijken of er boeken te vinden zijn, die raad kunnen brengen. Ze vindt een boek over Aki, een jongen van Leo’s leeftijd, die ook last heeft van nachtmerries. Hij behoort tot een ‘Droomstam’, waar de stamleden elkaar ’s ochtends na het opstaan, hun dromen vertellen. Zal Aki Leo helpen om van zijn nachtmerries af te komen? Of maakt een boek over nachtmerries Leo nóg angstiger?
Aangezien nachtmerries een veel voorkomend probleem zijn – maar liefst 95% van de 7- tot 9-jarigen heeft er regelmatig last van –, besloten Victor Spoormaker en Bouwien Jansen samen dit boek te schrijven. Spoormaker is een Nederlandse onderzoeker en schrijver op het gebied van slapen en dromen. Hij werkt in het Max Planck Instituut in München en is auteur van enkele boeken en hij werkt mee aan verschillende websites. Hij probeert op die manier wetenschappelijke informatie te geven over dromen en nachtmerries, én over slaap(problemen). Bouwien Jansen is van alle markten thuis. Ze studeerde journalistiek en Nederlandse taal- en letterkunde in Groningen en werkte voor de jeugdweekkranten Kidsweek en 7Days. Nu is ze freelance schrijfster en redactrice. Ze schreef verschillende kinderboeken, waaronder Komt een dier bij de dokter en dus ook Middernacht, als de monsters komen.
Spoormaker en Jansen kiezen voor een normaal gezin dat een verandering ondergaat. Of het nu een verhuizing is of een andere gebeurtenis, feit is dat er soms een trigger aanwezig is om de nachtmerries opnieuw tot leven te laten komen in de verbeelding van een kind. En hoe ga je daar mee om als ouder? Op een heldere en speelse manier worden in dit boek verschillende opvattingen over het hebben van nachtmerries onder de loep genomen. De oplossing zal voor elk kind anders zijn, maar het verhaal binnen het verhaal zorgt voor een prachtige manier om kinderen bewust te maken van hun angsten. Aki’s verhaal heeft iets avontuurlijks en magisch, waardoor Middernacht, als de monsters komen de alledaagse leefwereld van een kind overstijgt.
Het meeslepende verhaal wordt voorzien van illustraties door Alette Straathof. Ze studeerde aan de Willem de Kooning Academie in Rotterdam en momenteel woont en werkt ze in Parijs. Straathof probeert altijd kleine details of grapjes te verstoppen in haar illustraties. Zo kan je telkens iets nieuws opvallen als je naar haar tekeningen kijkt. De illustraties zijn kleurrijk en in dit boek lijkt het alsof elke pagina een stukje oerwoud in zich meedraagt. Planten en bladeren in verschillende vormen en maten lijken overal op te duiken en herbergen inderdaad soms kleine geheimpjes. Het is aan de jonge lezers om die ‘geheimpjes’ allemaal te ontdekken.
Middernacht, als de monsters komen is een leerzaam boek, met een meeslepend verhaal. Het is een mooie combinatie van bewustwording en vermaak, waar kinderen in de doelgroep van 7 tot 9 jaar oprecht van gaan genieten. En misschien, de volgende keer als ze gaan slapen, zijn de rollen omgedraaid en jagen de kinderen de monsters weg!