Library Kiss is het eerste naar het Nederlands vertaalde boek van Kasie West en gaat over Autumn die stiekem verliefd is op een klasgenoot maar er nog nooit echt werk van gemaakt heeft. Als ze op een avond gescheiden raakt van haar vriendengroep en vast komt te zitten in de bibliotheek verwacht ze dat een van haar vrienden haar wel komt halen, maar dat duurt veel langer dan ze had verwacht. Maar als ze erachter komt dat er een andere jongen van school ook in de bibliotheek zit opgesloten blijkt alles toch net even anders te gaan dan ze had verwacht.

Het verhaal begon gelijk leuk, leuke personages, maar niet al te diep uitgewerkt. De meeste personages blijven in de loop van het verhaal zeker wat oppervlakkig, alleen Autumn en Dax worden wat dieper uitgewerkt. Dax vond ik een erg interessant personage, je wist namelijk nauwelijks iets over hem, behalve zijn criminele verleden. Daarom raakte ik ook wel benieuwd naar zijn achtergrond.
Het eerste deel van het verhaal vond ik het leukst, het speelde zich helemaal in de bibliotheek af en Autumn en Dax waren op een gegeven moment op elkaar aangewezen, maar de bevrijding uit de bibliotheek kwam sneller dan ik had verwacht en gehoopt. De reden hiervoor was overigens wel redelijk goed bedacht door de auteur en dat zorgde dat het verhaal nog langer kon voortduren dan ik in eerste instantie had verwacht.

Autumn wordt heen en weer geslingerd tussen de vrienden die ze al had en de vriendschappen die ze nog zou kunnen opbouwen. Ze trekken haar als het ware uit elkaar omdat ze moeite heeft met het nemen van moeilijke beslissingen. Zeker niet onrealistisch, maar af en toe vond ik haar erg onvoorspelbaar of dat ze ondoordachte beslissingen nam. Vandaar dat het eerste deel van het boek mijn favoriete stuk was, als dat dieper en verder was uitgewerkt had het een heel speciaal en mooi boek kunnen worden, maar door de totale wisseling van onderwerp in het verhaal viel dit een beetje tegen.

Wellicht komt het ook door het feit dat ik vaker wat meer fantasierijkere boeken lees of juist met wat meer romantiek dat dit verhaal me wat minder aansprak, maar dat neemt niet weg dat het boek lekker weg las en toch wel de moeite waard was om te lezen. Ik heb er in elk geval zeker geen spijt van. Sowieso vind ik veel boeken van uitgeverij Young & Awesome erg leuk, vooral de fantasie boeken. Daar zal ik er dit jaar zeker nog meer van gaan lezen!
Drie sterren voor dit boek van mij.