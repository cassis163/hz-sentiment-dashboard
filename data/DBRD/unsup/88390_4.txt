Het lezen van een New Adult in de zon tijdens je vakantie in Frankrijk is natuurlijk al bepaald geen straf, maar dat het lezen van 'Stilte', het Nederlandstalige debuut van Mia Sheridan, zó aangenaam zou zijn, was een enorme verrassing.

In 'Stilte' maak je kennis met Bree die voor het rustige plaatsje Pelion heeft gekozen om tot zichzelf te komen. Bree wordt geplaagd door nachtmerries na een traumatische gebeurtenis niet zo lang geleden.
Als zij tijdens het boodschappen doen Archer tegen het (gespierde) lijf loopt en hem daarna nog een paar maal ziet, wakkert dat haar nieuwsgierigheid aan. Wie is deze mysterieuze jongen en waarom praat hij niet? En waarom voelt zij zich zo tot hem aangetrokken?

Archer heeft, ondanks zijn zwijgzaamheid, een bewogen leven achter zich. Tot Bree in dat leven opduikt, heeft hij weinig behoefte aan menselijk contact. Maar Bree is anders, doet anders en behandelt hem anders dan Archer ooit eerder heeft meegemaakt. Is zij degene die zijn isolement kan doorbreken?

Stilte is een prachtig, ontroerend, duizelingwekkend en oprecht verhaal over een vriendschap, begrip en verbondenheid die zoveel verder gaat dan verliefd zijn. Ik heb echt een heel aantal momenten gehad van ademloos en met een brok in mijn keel verder lezen. 'Stilte' werd daarmee een 'pageturner' voor me die heel vlot weg las.
Het breekbare en tegelijk veerkrachtige van de mens staat in dit verhaal centraal met als bonus een prachtige lovestory.

Twee kleine minpunten in een verder 'must read'-New Adult:
-de heftige ontknoping net voor het einde die je van mijlenver zag aankomen en die ik voor Archer en Bree, die al zoveel trauma's te verwerken hebben gehad, net té vond. Trauma op trauma kan ook too much worden.

-de aantrekkingskracht was prachtig, maar na de eerste keer werd de continue 'zin' van Bree in Archer en de gebruikte bewoordingen wel een beetje een eentonig dingetje. Er zijn echt genoeg andere woorden om dezelfde gemoedstoestand te omschrijven.

De punten van kritiek zijn echter spaarzaam, maar zorgen net voor dat halve puntje aftrek waardoor 'Stilte' de vijf sterren niet aantikt.
Maar wat ben ik benieuwd naar de volgende elf (op zichzelf staande delen) van deze serie! Mia Sheridan kan zich gerust meten met de grote namen in dit heerlijke genre zoals Hoover, Yarros, Jackson en Armentrout.

Vierenhalve ster voor 'Stilte' en een fan van Mia Sheridan erbij!