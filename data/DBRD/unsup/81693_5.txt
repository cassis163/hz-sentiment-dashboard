Ik ben je niet vergeten van Christina Lauren

Zoals de fans wel weten bestaat ‘Christina Lauren’ niet, achter deze naam schuilen de twee vriendinnen Christina Hobbs en Lauren Billings. Sinds 2009 hebben ze samen al meer dan 20 boeken geschreven. 2 vriendinnen, 10 jaar, 20 boeken? Dat klinkt niet als een aanbeveling maar dat is het wel.

Ik ben je niet vergeten is het tweede boek dat ik van hen lees en ook deze keer was ik aan de pagina’s gekluisterd, ik heb dit boek in een recordtempo uitgelezen, alles moest wijken. De personages komen levensecht je hoofd binnen gewandeld, de dialogen spatten van het papier en de 2 verhaallijnen sleuren je doorheen het boek. De hoofdstukken bestaan afwisselend uit het leven van Macy nu en haar leven vroeger: toen haar moeder net gestorven was, ze met haar vader een buitenhuis kocht en bevriend raakte met de buurjongen Elliot. Elliot, even gek op lezen als Macy, wordt al snel haar beste vriend, haar enige vriend, haar alles. Terwijl ze samen opgroeien wordt dat ‘alles’ steeds meer en meer en wordt Elliot ook haar eerste vriendje. Die overgang van vriend naar vriendje verloopt heel langzaam, je voelt de opwinding smeulen en ook dat maakt dat je verder wil lezen.

Hoewel Elliot en Macy elkaar enkel in de weekends en de vakanties zien, raken ze innig verweven, tot die noodlottige oudejaarsavond 11 jaar geleden. Sindsdien hebben ze elkaar nooit meer gezien, noch gesproken, tot ze elkaar plots weer tegen het lijf lopen. Elliot heeft een vriendin, Macy is zelfs verloofd. Maar oude liefde roest niet, of toch wel?

Tijdens het lezen van dit boek ga je er naar verlangen om ook een inloopkast te hebben als Macy, je wil deel uitmaken van de familie van Elliott, maar bovenal wil je terug naar die tijd van je eerste verliefdheid. De ontluikende liefde tussen Macy en Elliot is ontroerend mooi, en ook best opwindend.

Neem een dagje vrij, kruip onder een dekentje (dat heb je maar even nodig, het boek verwarmt je snel genoeg) en begin te lezen. Voorzie op voorhand proviand want dit verhaal laat je niet meer los, zelfs lang nadat het uit is.