Nelleke heeft geen prettige jeugd. Ze groeit op in een gezin met een harde moeder en een alcoholverslaafde vader die ze regelmatig uit het café moet ophalen. Nelleke heeft dan ook als grote wens om uiteindelijk in een beter milieu terecht te komen. Dat lukt haar, maar dit blijkt toch ook niet altijd gemakkelijk te zijn.
Helena heeft het als jong meisje ook niet fijn. Haar vader is veel op reis voor zijn werk en haar moeder is alcoholverslaafd. Daardoor is Helena altijd op haar hoede, want ze weet nooit hoe haar moeder zal reageren. Uiteindelijk wordt ze enkele keren uit huis geplaatst en vindt Helena het moeilijk om mensen te vertrouwen.

Auteur Esther Boek vertelt de verhalen van beide vrouwen in twee verschillende verhaallijnen. Om en om komen deze verhaallijnen aan bod, waarbij ook de tijd wisselt. In eerste instantie lijken de verhaallijnen los te staan, maar halverwege het boek wordt duidelijk hoe de verhalen verbonden zijn. De auteur heeft de verhalen mooi vervlochten, langzaam wordt steeds meer duidelijk over de vrouwen en hun leven. Aan het eind van het boek volgt een verrassend slot.

De perfecte moeder van Esther Boek gaat over twee vrouwen die geen gemakkelijke jeugd hebben gehad. Door de alcoholverslaving van hun ouders wordt hun leven erg beïnvloedt, want de meisjes zijn mishandeld en misbruikt. Het is soms moeilijk om te lezen hoe de meisjes worden behandeld door hun ouders, want dit voelt erg onrechtvaardig.

Auteur Esther Boek heeft een toegankelijke en directe schrijfstijl. In het boek komen heftige thema’s aan bod, zoals alcoholverslaving, kindermishandeling, kindermisbruik en moord. Hierdoor is het verhaal soms heftig, maar wel realistisch en boeiend.

De perfecte moeder is een boeiende roman van Esther Boek. Het verhaal gaat over twee vrouwen die in hun jeugd beschadigd raken, waardoor hun verdere leven beïnvloedt wordt. Het verhaal heeft een verrassend slot.