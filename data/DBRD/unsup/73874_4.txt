“Jade zorgde al vanaf dag één voor problemen. Vorig jaar, op een zaterdag begin september, verhuisden we terug naar Cornwall. Mam, mijn zusje Tegan en ik.”

Met deze zinnen begint de vijftienjarige Sam in Surf!’ zijn verhaal. Hij en zijn familie verhuizen van de grote stad naar de kust, en al snel leert hij daar zijn buurmeisje Jade kennen. Jade is een speciaal meisje dat verliefd op surfen is. Sam is ook verliefd, maar dan op haar.

Kook – surftaal voor ‘beginner’ - is de oorspronkelijke titel van dit YA-debuut van auteur Chris Vick. Jade en haar vrienden benoemen Sam tot Kook, maar Sam is vastberaden een goede surfer te worden en dit aan Jade te laten zien.
Sam komt steeds meer te weten over Jade. Ze is geobsedeerd door de Duivelhoorns, een legendarische plek waar de grootste golven zouden moeten zijn, maar veel mensen geloven niet dat het echt bestaat. Maar dan vindt Sam een kaart, nagelaten door zijn vader, en lijkt het allemaal wel heel echt – maar vooral gevaarlijk – te worden.

Wat je vooral bijblijft in deze YA-roman zijn de personages. Mysterieuze Jade, stuiterende Skip, blowende grapjas Rag, Big G en hoofdpersoon – Kook - Sam zijn allemaal heel fijntjes uitgewerkt. Ze hebben allemaal een eigen persoonlijkheid, hun eigen ideeën en gedachten en dat leest heel fijn. Niemand is goed of slecht, perfectheid bestaat niet. Heerlijk!
Sam raakt bevriend met dit ‘surf’ groepje en laat zich verleiden tot dingen die hij daarvoor niet deed. Blowen, drank, feesten, maar vooral surfen is waar het leven voor deze jongeren om draait, en dat levert de nodige problemen op.

De schrijfstijl van Chris is prettig, al mocht het van mij wel iets minder uitgebreid.
381 pagina’s tellen dit boek, maar voor mijn gevoel hadden het er ook honderd minder kunnen zijn. Knap is het hoe het surfen beschreven wordt tot in de detail, maar na de zoveelste surfsessie heb je het als niet-surfer wel gezien – of gelezen in dit geval. Dat gezegd hebbende is dit verhaal ook voor niet-surfers zeker de moeite waard.

Het boek is in het Nederlands uitgegeven door uitgeverij Gottmer en ligt vanaf 4 juni in de boekhandel. Chris Vick werkt op dit moment aan het vervolg, dat waarschijnlijk in 2017 zal verschijnen. Ik las dit boek voor de #hebbanbuzz van hebban.nl.


Conclusie:
Een origineel surfverhaal met goeduitgewerkte personages. Ietwat korter had het zeker gekund, maar dat maakt dit boek niet minder de moeite waard. Ik ben best benieuwd naar het vervolg - met andere personages.!

Originele recensie op:
http://bijzondergewoontjes.blogspot.nl/2016/06/boekrecensie-surf-chris-vick.html