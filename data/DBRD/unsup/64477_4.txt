Michael Mickey Haller is een advocaat als geen ander: Hij heeft zich met succes gespecialiseerd in het verdedigen van, meestal uitzichtloze, zaken van het gespuis van Los Angeles. Hierdoor heeft hij geen behoefte aan een kantoor, maar kan hij zijn cliënten helpen vanuit zijn wagen, een Lincoln Town Car.

Dan wordt Michael gecontracteerd door een steenrijke makelaar in onroerend goed die verdacht wordt van poging tot moord op een prostituee. Verleid door de potentieel hoge som geld die hij kan verdienen, neemt hij de verdediging op zich. Maar al gauw blijkt dat er aan deze zaak een reukje zit en voor hij het goed en wel beseft, groeit deze zaak uit tot een gevecht op leven en dood.

In het eerste deel van dit op zichzelf staand verhaal, maken we kennis met de hoofdpersoon en zijn nieuwste cliënt. Het schetsen van het verleden van de advocaat is een dankbare bezigheid, want de schrijver doorspekt deze introductie met allerhande anekdotes over zijn vroegere wapenfeiten die de briljante geest van Haller belichten. Gevolg hiervan is wel dat de lezer in korte tijd om de oren geslagen wordt met een groot aantal namen. Het maakt het lezen er niet makkelijker op. Maar op het moment dat Connelly echt aan het verhaal begint, druipt zijn vakmanschap van de bladzijden. Met een verbijsterend gemak tekent hij een geloofwaardige gladde jongen die constant bezig is aan een evenwichtsoefening op de smalle scheidslijn tussen advocaat voor criminelen en criminele advocaat. Daarbij gebruik makend van een al even gladde als aangenaam lezende stijl van schrijven.

De verloop van het verhaal is eveneens een toonbeeld van vakmanschap: de spanning wordt intenser naargelang het lezen vordert en aan het eind van de rit kan je alleen maar vaststellen dat elk vernoemd personage zijn reden van bestaan had in dit
degelijke uitgewerkte plot en dat er na de ontknoping geen enkel los eindje overblijft. Connelly bewijst met De lincoln-advocaat dat hij alle facetten van het schrijversvak tot in de details beheerst. En dat smaakt naar meer.