Jess Walter schrijft in dit boek voornamelijk over de zelfkant. Mensen die te maken hebben met criminaliteit, met gebroken relaties, die strijden met hun eigen demonen en hun goede bedoelingen ten spijt vaak toch het onderspit delven. De Amerikaanse schrijver uit de Westkust van de Verenigde Staten creëert een uniek universum dat zich vaak afspeelt in Spokane met kleine mensen in de hoofdrol die op hun manier toch groots willen zijn.

Hij waagt zich in dit boek met korte verhalen zelfs aan een heus zombieverhaal, dat als een fantastisch filmscript leest. Fantastisch is het eerste verhaal over een zwerver met een bijzondere plaats voor Harry Potter en die vader die in de kast schuilt om een van zijn stelende kinderen te betrappen: kostelijk.

Jess Walter heeft zijn sporen als schrijver intussen al ruimschoots verdiend met een serie van heruitgegeven boeken rondom de vrouwelijke inspecteur Caroline Mabry en vijf sterren boeken als Schitterende Ruïnes, Het Nulpunt (heruitgegeven als De dagen erna) en De Donutman.

Ik kan maar een dringend advies geven: lees deze schrijver!