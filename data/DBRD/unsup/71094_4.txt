Rouwtherapeut Julia Samuel werkt al 25 jaar met mensen die iemand verloren hebben. Ze verwierf diepgaand inzicht in wat iemand doormaakt na het verlies van een geliefde, een ouder, kind, broer of zusje. Middels ‘Rouwwerk’ deelt ze haar psychologische inzichten over rouw.

“Ik was dankbaar voor Keith, mijn geweldige, snoeiharde kickboksleraar. Elke woensdag kwamen we bijeen en dan stompte, trapte en porde ik hem zo hard ik kon. Hij sloeg mij hard, en ik sloeg harder terug. Ik vloekte hardop, en iets in de manier waarop ik vloekte maakte hem altijd aan het lachen.”

‘Rouwwerk’ bevat verhalen van mensen die een dierbare verloren hebben. De verhalen laten zien hoe rouw onze grootste angsten blootlegt, onze zelfbescherming doorbreekt en ons diepste wezen toont. Aan de hand van vele oprechte en ontroerende verhalen toont Samuel aan hoe we kunnen stoppen ons ongemakkelijk en onzeker te voelen over de dood en hoe we vrienden en familie werkelijk kunnen helpen door er open en eerlijk over te praten.

“Iedereen heeft zijn eigen manier om te rouwen, en dat geldt ook voor de verschillende leden van een gezin. Dee verhoudingen kunnen hierdoor radicaal veranderen. In sommige gevallen worden ze nooit meer als voorheen en blijft het los zand; in andere gevallen kunnen relaties worden herstel.”

Met ‘Rouwwerk’ heeft Samuel een, voor hen die een verlies doorleefden, zeer troostrijk boek afgeleverd. Voor ieder ander is ‘Rouwwerk’ een handvat om naasten, die zo’n verlies moe(s)ten doormaken, waarlijk te helpen.

Het gebeurt ons allemaal. Iemand die ons dierbaar is verliest bijvoorbeeld zijn of haar grote liefde. Je weet niet wat je moet zeggen, je vind geen woorden, je weet niet hoe je moet troosten. Nou, ik heb nieuws voor je, na het lezen van ‘Rouwwerk’ weet je dat wel en dat is niet alleen voor jezelf plezierig, maar zeker voor diegene die werkelijke troost op dat moment zó nodig heeft.

“Barbara’s reactie op haar fatale diagnose was vergelijkbaar met de rouw om een overlijden: het duwen en trekken tussen datgene wat je aankunt en datgene wat je niet aankunt, de dubbelzinnige boodschappen en strijdige gevoelens.”

Samuel hanteert een schrijfstijl die zó fijn past bij het thema van haar boek. Nergens te zwaar op de hand, soms zelfs verluchtigend. De verhalen van ‘ervaringsdeskundigen’ zijn herkenbaar, invoelbaar en soms simpelweg schrijnend, maar ook die weet Samuel prachtig te etaleren.

Kortom, dit uitzonderlijke en troostrijke boek leert ons leven met, en leren van, een groot verlies.

Over de auteur
Julia Samuel (1959) is als psychotherapeut gespecialiseerd in rouw en verlies. Ze begeleidt individuen en gezinnen, zowel vanuit haar eigen praktijk als in een ziekenhuis in Londen. In 1994 richtte zij Child Bereavement UK op. ‘Rouwwerk’ is haar eerste boek.

Uitvoering
Uitgeverij Balans
ISBN10 9789460036552
Paperback, 280 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/