Kabouter speurneus – De zaak van het verdwenen huisje gaat over slak Ilse. Ilse wordt geboren en al snel is duidelijk dat zij niet is zoals haar broertjes en zusjes of zelfs als haar ouders. Ilse is immens groot en blijft maar groeien. Wie groot is en groeit, eet meer en Ilse eet alle blaadjes op die haar pad kruisen, tot ongenoegen en wanhoop van haar ouders.
Ilse neemt het besluit te vluchten en ’s nachts als iedereen slaapt vertrekt zij naar het grote Wilde Bos. Zij hoopt daar rust te vinden en ongestoord te kunnen eten.
Zoals alle slakken laat Ilse een slijmerig spoor na en daar zijn niet alle dieren blij mee. Dit spoor is als lijm en veel diertjes – insecten – raken er in vast.
Dankzij een mierenleger worden de diertjes gered.
Een slak als Ilse hebben ze in het Wilde Bos nog nooit gezien. Door haar gedrag voelt Ilse dat ze ook niet erg welkom is en daar is ze wat triest over. “Eigen schuld, dikke bult?”
Op een ochtend wordt Ilse wakker van de kou. Tot haar ontsteltenis merkt ze dat haar huisje weg is. Hoe kan dit nu? En wat moet ze doen? Een slak zonder huisje kan dodelijk zijn wanneer de zonnestralen haar lichaam uitdrogen.
Hier komt Kabouter Speurneus op de proppen. Samen met zijn assistent Vlieg, stelt hij alles in het werk om het huisje van Ilse terug te vinden. Zal het hen lukken? En hoe vergaat het Ilse verder?

Lang geleden dat ik nog een fijn en leuk kabouterboek mocht lezen. Spijtig dat ondanks de titel Kabouter Speurneus erg laat in het verhaal op de proppen komt.
In het boek heeft de auteur ook aandacht voor andere bosbewoners en allemaal krijgen en spelen ze hun rol.
Ik vind het jammer dat er geen kleurplaten in het boek staan. Dit zou wat aantrekkelijker geweest zijn.
Het verhaal op zich is een pestverhaal, maar ook een opening naar respect en eerbied voor iedereen als persoon en voor ieders eigendom.
Mooi te lezen dat in nood alle dieren samenwerken om tot een mooi en goed resultaat te komen – al dan niet in eigenbelang!

Dit boek opent mogelijkheden om met kinderen het thema pesten, vriendschap, eerbied… te bespreken en te behandelen.

Het boek is geschreven in een mooi groot lettertype met brede regelafstand zodat lezertjes vlot kunnen lezen.