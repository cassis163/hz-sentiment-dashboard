Masser Brock

De auteur van het boek Masser Brock, is de bekende journalist, columnist en schrijver, Bert Wagendorp.
Met zijn boek Ventoux dat later ook als film werd uitgebracht is deze auteur echt doorgebroken. Zijn scherpzinnige columns in de Volkskrant worden gretig gelezen.

In zijn nieuwe roman speelt de auteur met de wisselvalligheden van de journalistiek.
Wagendorp lijkt voorspellende gaven te hebben: het boek gaat over nepnieuws, “alternatieve feiten” à la president Trump en het manipuleren van journalisten, wat sinds kort in het middelpunt van de belangstelling staat.

De hoofdpersoon Masser werkt voor de grootste krant van Nederland, De Nieuwe Tijd. Zijn wederwaardigheden worden met prachtig beschreven scenes verteld.
De rode draad van de roman is de berichtgeving over een fataal ongeluk van enkele Nederlandse militairen op vredesmissie in oorlogsgebied.
Ze krijgen een staatsbegrafenis, geregeld door de minister-president na ruggespraak met de koning. Masser komt erachter dat er méér aan de hand is geweest. Bij het ongeluk waren drugs in het spel. De zus van Masser is de spindoctor van de premier. Die probeert met “alternatieve feiten” een kabinetscrisis te vermijden. Ook de geheime dienst infiltreert in de redactie van de krant. Bij de krant is men opgetogen dat de spetterende scoops zorgen voor grote oplagen. Masser probeert er een vinger achter te krijgen. Maar Masser wordt steeds cynischer en gaat steeds meer twijfelen: wat is de waarheid?
Allerlei prachtvondsten zorgen ervoor dat je dit boek aan een stuk uitleest.
Lezen dus.

H. Loyens