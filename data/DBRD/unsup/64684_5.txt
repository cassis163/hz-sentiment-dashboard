Laura Broekhuysen vertelt onverbloemd over alle verschillende aspecten van het leven op IJsland. De grootsheid, de woestheid, de natuurpracht, maar ook de eenzaamheid, de wind, de lange donkere winters, Broekhuysen weet het allemaal even treffend en poëtisch te beschrijven.
Ieder hoofdstuk is een kortverhaal op zich, maar samen gebundeld vormen ze een zeer mooi en lyrisch boek, dat IJsland beschrijft in al zijn verschillende facetten.

“Ook de natuur ondergaat inflatie als je er veel van hebt. Een dal zonder water vind ik nu niet veel bijzonder, terwijl we hunkerden naar zo’n plek toen we dagelijks het Vondelpark doorkruisten.”
Dat de mensen in IJsland tussen veel extremen leven, wordt zeer duidelijk gemaakt en heel mooi geportretteerd door Broekhuysen.
Het is heel leuk dat doorheen het boek de IJslandse woordenschat en IJslandse liedjes gebruikt worden, die het dochtertje van de schrijfster kent en leert.
Dit geeft naast de mooie, beeldende beschrijvingen, nog een extra dimensie aan het boek.
Het boek is een heel mooi relaas van hoe het leven op IJsland is, en hoe gemakkelijk en natuurlijk een kind zich hieraan aanpast.
Winter-IJsland, een uniek, eerlijk en heerlijk boek!