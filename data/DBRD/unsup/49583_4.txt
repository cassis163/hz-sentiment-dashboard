Kinderen van de Eindeloze Vlakte, geschreven door Ellen van Velzen, is een boek vol avontuur.
Sen is de zoon van het hoofd van de Harati-stam. Op een dag wordt hij ontvoerd door de Wilden, de aartsvijand van zijn volk. Sen is bang dat hij gedood zal worden, maar de Kamarai, zoals de Wilden blijken te heten, hebben een ander plan: hij moet de plaats innemen van de zoon van hun stamhoofd Baraka. De zoon is door de Harati gedood.
De vader van Sen heeft altijd een gruwelijk beeld van de Wilden geschetst. Maar naarmate hij langer bij de Kamarai verblijft, begrijpt hij steeds meer van hen. Ze hebben heel andere ideeën over het leven dan de Harati. Hij leert over onderling respect, ergens bijhoren en leven in harmonie met de natuur.
Sen bevindt zich in een tweestrijd: wil hij eigenlijk wel naar huis? Maar hij kan zijn volk toch niet verraden?
Het boek is behoorlijk dik (344 pagina’s) maar absoluut niet saai. De schrijfster weet het verhaal steeds spannend te houden. Voor kinderen die graag lezen is het echt een aanrader!