Het vorige boek van Karin Altvegen getiteld Voortvluchtig heb ik met plezier gelezen. Het was een opmerkelijk verhaal over een zwerfster die verdacht wordt van moord. Vandaar dat ik nieuwsgierig as naar Schuld. Zou het weer een opmerkelijk verhaal zijn?

De omschrijving op de achterflap vermeldt dat Peter Brolin een pakketje moet afleveren waarin een afgesneden teen zit. Bepaald geen alledaagse klus! Schuld van Karin Alvegen is weer een bijzonder verhaal. Dit heeft onder andere te maken met de hoofdpersoon Peter Brolin. Hij is een 'looser', erg in zichzelf gekeerd en heeft last van hevige paniekaanvallen. Hij is bepaald geen doorsnee-hoofdpersoon van een misdaadverhaal. Deze Peter, anti-held, raakt verzeild in een merkwaardig avontuur.
Het boek is vlot geschreven en de personages zijn interessant. Het plot blijft goed bewaard en is geloofwaardig. Eigenlijk is het een boek over de verschillende uitingsvormen van 'gekte' en eenzaamheid. Gaandeweg het verhaal krijg je zicht op de oorzaak van Peters paniekaanvallen en zijn opgebouwde 'Schuld'. Doordat Altvegen telkens een tipje van de sluier van zijn verleden oplicht, ga je de man beter begrijpen. Ook zie je hem worstelen om zijn angsten te overwinnen.

Samenvattend: een sympathiek boek met innemende anti-helden. Geen doorsnee thriller door de keuze van de hoofpersonen en het thema. Karin Altvegen heeft ongetwijfeld veel fantasie en verbeelding. Dat heb je wel nodig wil je een dergelijk verhaal kunnen verzinnen.