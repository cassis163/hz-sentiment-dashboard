De Spaanse illustratrice en grafische vormgeefster Anna Llenas heeft met het boek De kleur van emoties haar twee professies samengevoegd: elementaire en kleurige tekeningen verwerkt in een uitnodigend vormgegeven pop-up-boek. Even kleurrijk is haar taalgebruik. Voeg dit samen en je hebt een bruikbaar, kunstzinnig maar kwetsbaar boek om met kinderen vanaf vijf jaar over vijf emoties te praten.   

Kleurenmonster heeft een rommeltje gemaakt van zijn gevoelens. Daardoor is hij in de war. De in grijstinten uitgebeelde vertelster helpt hem zijn emoties uit de war te halen en te ordenen in een soort medicijnflesjes. Geel staat voor vreugde. Een kleurige strook met als hoofdkleur geel komt uit het boek. Zowel Kleurenmonster als de vertelster kijken er stralend bij. Blauw is de kleur van verdriet. Dat is vooral te zien aan de uitdrukkingen van de twee personages, want de (overigens mooi gemaakte) pop-up-pagina met blauwe accenten doet aan een dagje aan de waterkant denken. Niet zo heel verdrietig dus. Rood gaat hand in hand met woede, boosheid en dat knalt het boek uit. Evenals de angst. In grijs-zwart.   

Kalmte is een heerlijke pagina in groen met het Kleurenmonstertje in alle rust in een hangmat: Kalmte is rustig / als de bomen/ licht als een blaadje in de wind. / Als je kalm bent / adem je langzaam en diep. / Je voelt je goed.  

Nu duidelijk is wat Kleurenmonster allemaal voelde, is het tijd om de emoties te ordenen in de medicijnflesjes. Netjes ontrafeld staat Kleurenmonster naast steeds een flesje waar even in gekeken kan worden door aan een flapje te trekken. Een mooie concluderende pagina.  

Kinderen tot een jaar of zeven zullen zeker geïnteresseerd zijn in het boek. Niet in het minst door de vormgeving. De pop-ups verrassen en verbinden de kijker met het boek. Het taalgebruik is poëtisch en daardoor niet altijd eenvoudig. Toch kan er door expressief voor te lezen veel aan ontleend worden. De korte teksten zijn dan aanvullend. Bovendien leert het kind dat er naast spreektaal ook boekentaal bestaat.    

Een op een (ouder en kind / leerkracht en kind / therapeut en kind) zal het boek het best tot zijn recht komen. Via de platen en Kleurenmonster kan een kind zichzelf leren uiten en aangeven hoe hij of zij zich voelt.   

Uiteraard hoeft het allemaal niet zo zwaar, kan er ook gewoon genoten worden van samen kijken, samen lezen. Zoals altijd bij pop-up-boeken, is het boek wel kwetsbaar en minder geschikt voor zelfstandig gebruik door kinderen of voorlezen aan grote groepen.