Andrew Gross heeft al verschillende bestsellers op zijn naam staan. In dit boek breekt hij met het genre 'suburban thriller', waar zijn vorige boeken zich in bevinden. Het pakt goed uit, want Gross blijkt een fantastische verteller te zijn die de lezer zonder moeite meeneemt in de wereld die hij schept.
Alfred Mendl is eenbriljante Joodse wetenschapper, die in Auschwitz is beland. Hij kent de formule om een einde aan deze wrede oorlog te maken, maar om dit geheim bij de geallieerden te krijgen moet er één man hem bevrijden. Nathan Blum is die man. Wat volgt is een zenuwslopend en emotioneel kat-en-muis-spel.
De gruwel van Auschwitz wordt gebruikt als achtergrond bij dit verhaal en verliezen daardoor niets aan geloofwaardigheid. Dit is een knappe manier om daar mee om te gaan. Het is makkelijk om te vervallen in clichés of om spektakel te creëren, maar dat doet Gross niet. Hij houdt het verhaal klein en blijft daardoor trouw aan het verleden. Fictie en non-fictie worden met elkaar verweven tot je als lezer niet meer weet wat er écht gebeurd is, en wat er verzonnen is.
De schrijfstijl past goed bij het verhaal. Er wordt veel gesproken over formules en dat zal voor sommige lezers de grootste hobbel zijn. Het vraagt misschien wat wennen, maar het is meer dan de moeite waard om daar overheen te stappen.
Ook al hou je niet van oorlogsverhalen, dit boek zal daar ongetwijfeld een uitzondering op vormen! Het plot is verrassend, de personages zijn goed uitgewerkt, de setting past bij het verhaal en het boek grijpt je gewoon naar de strot. Dit is een absolute aanrader voor iedereen die van thrillers houdt, maar eigenlijk voor alle lezers. Probeer het en je zal niet teleurgesteld worden!