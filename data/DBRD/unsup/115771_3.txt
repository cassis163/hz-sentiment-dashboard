Ik heb dit boek op deze site gewonnen bij een van de vele Giveaways, waarvoor mijn dank. Een boek is altijd leuk om te krijgen.

Vernietiging is het eerste deel van de Southern-Reach trilogie. Het gaat over gebied X, een afgesloten stuk van de aarde. Wat er is gebeurd, hoe besmettelijk het is, dat weet niemand. Eigenlijk is zelfs niet bekend hoe groot het gebied is en hoe het eruit ziet. Verschillende expedities die ernaartoe gestuurd zijn, zijn niet teruggekomen en als er al iemand terugkomt, heeft die egenlijk geen herinneringen aan hoe het er is. Gebied X blijft een onbekend terrein.

Er wordt een twaalfde expeditie uitgestuurd met alleen vrouwen. Het vreemde aan dit boek is dat de personen geen namen hebben. Men - de overheid? - verwacht dat er meer kans op slagen is als de individuen elkaar niet met naam kennen want een naam schept een band en mogelijk is een band niet gunstig voor het welslagen. De personnages worden aangeduid naar hun expertise: de antropologe, de landmeter, de psychologe en de biologe. Deze laatste vertelt het verhaal.

Het is een raar verhaal geworden, vind ik. In het begin vroeg ik me zelfs af of er wel echt een expeditie was, of het niet ging om het een of andere rare psychologische spel. Het gaat echter toch wel om een expeditie, maar ik heb de indruk dat ieder lid van het team meer met haar eigen demonen bezig was, dan met de demonen die er terug te vinden zijn in gebied X.

Jammer genoeg sprak dit boek mij niet aan. Toen ik de korte inhoud las, had ik meer een avonturen boek in gedachten waarin vreemde alien-achtige of zwaar gemuteerde wezens het opnemen tegen de mensheid. Dat was het helemaal niet. Ik betwijfel dan ook of ik het tweede deel nog zal lezen.
Ik zou dit boek geen SF noemen, ook geen horror, zelfs niet echt fantasy. Ik weet niet in welk hokje dit thuishoort. Niet dat ieder boek in een hokje hoort, maar dit kan ik dus echt nergens plaatsen. Misschien was dat wel de bedoeling van de auteur.