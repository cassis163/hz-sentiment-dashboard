Het uitbrengen van de 7-delige serie van het echtpaar Monaldo en Sorti is op zich al een spannend avontuur. De hoofdpersoon uit de serie is Atto Melani, een castraatzanger en spion uit de 17e eeuw.
Aan elk boek uit de serie is gedegen archiefonderzoek voorafgegaan en bevat een historische onthulling. Deze onthulling doet steevast veel stof opwaaien in het Vaticaan. Italiaanse uitgevers boycotten de schrijvers daarom.
De titels van de 7-delige serie gaan samen een zin vormen, die op zich weer een geheim zullen onthullen. De schrijvers maken de titels van de laatste delen om die reden nog niet bekend.
Deze interessante gegevens maakt het natuurlijk spannend om de ontwikkelingen te volgen. Ik kijk in ieder geval steeds reikhalzend uit naar een volgend deel.
Imprimatur is het eerste deel en vond ik verbazend goed beginnen: de hoofdpersonen moeten, in verband met de uitbraak van de pest, noodgedwongen in een herberg verblijven. Al snel overlijdt een van de bewoners, waarschijnlijk aan de pest. Atto Melani vermoedt echter een moordaanslag en zoekt dit tot op de bodem uit.
Wat volgt is een avontuur in en rond de herberg, waarbij de nachtelijke omzwervingen van de hoofdpersonen in de riolen van Rome adembenemend zijn.
Het verhaal gaat van traag naar vlot en van vlot naar traag: zowel aandacht voor kleding, recepten en levensverhalen (om maar eens wat te noemen) als voor spannende achtervolgingen.
Een buitengewoon verhaal, zeker de moeite van het lezen waard!