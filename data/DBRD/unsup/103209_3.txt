Stuk voor stuk zien de gerechten er op de vele foto’s als ware kunstwerken uit. Hier spat toewijding en perfectionisme van het blad. In Basic Taarten, het vierde kookboek van Christophe Declercq, geeft hij meer van zijn bakgeheimen en kennis prijs. Van basisrecepten voor banketbakkerscreme en soezenbeslag naar decoraties en soesjes met rodevruchtenthee. Alhoewel er veel recepten in staan waar ook verse vruchten in worden gebruikt zijn de gerechten hoofdzakelijk zeer calorierijk.

De kunstwerken zien er allen overheerlijk uit en zullen dat zeer waarschijnlijk ook zijn, maar vergis je niet over de tijd die het kost de verschillende toetjes te maken. Het kon nog wel eens een extra uitdaging worden om de perfectie op de foto’s te kopieren. Dit wordt bij een groot aantal recepten wel stapsgewijs uitgelegd aan de hand van duidelijke foto’s. Aanvullende tips voor bewaren of vervangen van ingredienten staan door het boek heen verspreid, zodra dit van toepassing is.

Abrikozentaart
Benodigdheden:
-1 hoge bakvorm van 16cm doosnede
-1 recept bladerdeel (blz. 100)
- een weinig gesmolten boter
-45 gr. bakmarsepein (50%)
-30 gr. pistachenoten, vermalen tot poeder
-35 gr. zachte boter
- een weinig amandelextract en/of kirsch
-1 ei
-30 gr. bloem + 2 gr. bakpoeder, samen gezeefd
-1 blik abrikozen
-afdekgelei
-30 gr. geschaafde, geroosterde amandelen

Bereiding:
Rol het bladerdeeg uit tot 2 millimeter dikte en prik het rijkelijk in met een vork.
Smeer de bakvorm in met gesmolten boter en beleg hem met het bladerdeeg.
Druk het bladerdeeg voorzichtig tegen de vorm en laat het zo minstens 20 minuten afgedekt met plastic folie rusten.
Meng de bakmarsepein en het pistachepoeder met de hand en voeg geleidelijk de zachte boter toe.
Meng het amandelextract en/of de kirsch en het ei erdoor en klop tot een luchtig beslag.
Spatel het bloem-bakpoedermengsel erdoor tot je een gladde creme krijgt.
Rol het overtollige deeg van de vorm met een rolstok en spuit de creme op de bodem.
Schik de abrikozen in een waaier over de creme.
Bak de taart af in een voorverwarmde oven op 200 C gedurende 25 à 30 minuten.
Breng de afdekgelei met een weinig water aan de kook en abricoteer de bovenkant hiermee.
Zet de rand van de taart aan met de geroosterde, geschaafde amandelen.

TIP: rooster de geschaafde amandelen enkele minuten in de oven op 180C tot ze een lichtbruine kleur hebben. Bakmarsepein bestaat uit 50% amandelen en 50% suiker.

Met 16 cm doorsnee is dit geen hele grote taart maar zeker voldoende voor 6 personen. De bladerdeeg bodem is warm wel lekker maar eenmaal afgekoeld een beetje taai en vettig. De ontvangen kritiek van de eters was dan ook; Jammer van de bodem, maar de verrassende vulling met pistache is super lekker!

Doordat de recepten best bewerkelijk zijn is het een kookboek wat je ter hand neemt voor speciale feestjes en partijen. Wanneer je alles uit de kast wilt trekken en meer tijd hebt in de keuken en niet voor als je snel tussendoor toch nog even iets wilt bakken. Ook wordt er in het boek vanuit gegaan dat de thuisbakker (lezer) de verschillende professionele termen van de bakkunst beheerst. Ingrediënten zijn over het algemeen makkelijk verkrijgbaar bij de supermarkt of bakwinkel en veel zal de gemiddelde kok zelfs standaard in huis hebben. Voor iemand met ambities voor eclairs met chocolademousselinecreme, macarongebakjes of vanillebaverois met peren is dit boek een must.