Ik geloof niet dat ik eerder een 'new adult' boek gelezen heb, en ik moet zeggen dat ik wat bevooroordeeld aan een boek in dit genre begon. Dat komt denk ik door de volgende omschrijving: "De ietwat brutale en vooral heel sexy new adult-boeken veroveren de harten van talloze meisjes en jonge vrouwen. Al wat het maar omdat de mannelijke personages zo onweerstaanbaar zijn!" (www.newadult.nl). Hierdoor leek het me een boek dat niet echt in mijn straatje zou passen. Een vrij oppervlakkig verhaal dat vooral gaat om de passie en de romantiek tussen een meisje en haar crush. Een wellles nietes boek dat vooral draait om de vraag of je nu wel of niet voor die ene jongen moet vallen. Maar jeetje, wat heeft dit boek mij totaal het tegendeel bewezen!

Oké, het is deels, vooral in het begin, een verhaal dat gaat over passionele gevoelens, halsoverkop verliefd worden, een wederzijds spel van aantrekken en afstoten. Maar het is zo veel meer dan dat. Er zit écht een diepgaand verhaal in dit boek wat ik niet verwacht had. Een rauw verhaal dat je zal raken. Het boek heeft emotie. Het laat je niet onberoerd. En het laat je zelf ook nadenken over bepaalde daden. Sommige zou je bij voorbaat afkeuren, omdat ze hoe dan ook slecht zijn. Toch? Of toch niet, als het gedaan wordt met de juiste intenties? Voor het grotere goed?

"Na wat ze me heeft verteld, heb ik het gevoel dat alles wat ik dacht te weten over gerechtigheid en eerlijkheid in duigen is gevallen."

En de karakters zijn ook alles behalve oppervlakkig. Sky is een sterke jonge vrouw om tegenop te kijken. En iedereen kan zich iemand zoals Holder aan zijn of haar zijde wensen, iemand die je onvoorwaardelijk steunt en je opvangt als je valt, als de wereld onder je instort. Niks geen oppervlakkig verhaal, maar zowel hartverwarmend als hartverscheurend. Over hoop en hopeloosheid, liefde en verraad. Je móet hem gewoon lezen.