Vuurproef  is het debuut van Carina van Leeuwen en tevens het eerste deel van een aantal boeken die onder de titel 'Unit Plaats Delict' zullen verschijnen. In het dagelijkse leven werkt zij als inspecteur/forensisch expert bij de Amsterdamse politie. Zij was betrokken bij de Schiedamse parkmoord en de vliegtuigramp in Tripoli.
Forensisch rechercheur Renee Spaan maakt een moeilijke tijd door. Zij moet een groot verlies verwerken en weer evenwicht in haar leven vinden. Ze wordt naar een rangeerterrein geroepen waar het stoffelijk overschot van een man is gevonden. Hij is doodgeschoten en in brand gestoken. Renee en haar team beginnen een onderzoek naar de identiteit van de man. Tijdens dat onderzoek stuiten zij op een verlaten villa waar ze niet alleen een aantal belangrijke sporen vinden, maar ook het lijk van een jonge vrouw. De Barbecueman, zoals de man van het rangeerterrein inmiddels wordt genoemd, blijkt een Haagse crimineel te zijn en de vrouw zijn ex-vriendin. Wie heeft de twee vermoord, is er sprake van één of meerdere daders, en wat is het motief? En is er een verband met de vermeende zelfmoord van een Haagse bendeleider van 10 jaar geleden? Renee wordt ook gevraagd onderzoek te doen naar de dood van mevrouw Meddema-Ettinger die overleden is aan de gevolgen van een hersenbloeding maar bij wie hoge waarden van een bloedverdunner in het bloed worden aangetroffen. Beide onderzoeken kosten tijd en mankracht, en de korpsleiding staat niet te popelen om daar in te voorzien.
Zo'n dertig jaar geleden werd ontdekt dat het menselijk DNA net zo uniek is als een vingerafdruk en met die wetenschap begon DNA een steeds belangrijkere rol te spelen bij het oplossen van misdaden. Sindsdien maakte het forensisch onderzoek een stormachtige ontwikkeling door. Niet alleen als wetenschap maar ook als vertier door tv-series als Bones, Silent Witness en Waking the Dead en door de boeken van bijvoorbeeld Kathy Reichs. Carina van Leeuwen heeft zich in dit rijtje geschaard met haar debuutthriller Vuurproef. In een vlotte en vriendelijke schrijfstijl laat ze je kennismaken met forensisch rechercheur Renee Spaan, een vrouw met pit die gek is op haar werk en dat deskundig en met passie uitvoert. Het verhaal kent drie verhaallijnen. De eerste gaat over de dubbele moord in Den Haag, de tweede over de doodsoorzaak van een bejaarde vrouw en de derde over het privéleven van Renee.
Het verhaal is goed opgebouwd waarbij de nadruk ligt op forensisch onderzoek. Carina van Leeuwen geeft een interessante kijk in de wereld van het verzamelen en analyseren van sporen; het leest heerlijk en is leerzaam. Het is een type misdaadroman dat het van deze invalshoeken moet hebben en niet zozeer van brute moorden, expliciete beschrijvingen van autopsies of wilde achtervolgingen. De verrassende wendingen ontstaan niet door onverwachte gebeurtenissen of de intuïtie van de speurder, maar zijn gebaseerd op sluitende conclusies van sporenonderzoek. En ook langs deze weg wordt uiteindelijk de moordenaar ontmaskerd.
De personages worden goed uitgewerkt. Renee is sympathiek, gevoelig, scherp, deskundig en overtuigd van het grote belang van haar werk. Een vrouw met het hart op de juiste plaats en soms eigengereid. Als zij overtuigd is van haar gelijk maar de prioriteiten van haar superieuren anders liggen, zoekt ze de grenzen van haar bevoegdheden op, en gaat daar soms overheen. Zij werkt nauw samen met Meindert Wijbenga, een bonkige en opgewekte Fries die het tactische onderzoek in Renees team voor zijn rekening neemt. Twee mooie en overtuigende personages met een prima chemie en een gezonde rivaliteit. Andere personages worden eveneens levensecht beschreven, zoals Loretta S. Bloembergen, de kettingrokende politiechef, Chris Verwij, de charmante pathologe die het in zich heeft het leven van Renee een stuk aangenamer te maken en de tantes Dora en Tilly die een eethuisje in het Haagse hebben. Het verhaal heeft natuurlijke dialogen en kent de nodige humor.
Waar het in Vuurproef  aan ontbreekt is spanning. De zaken waar Renee en haar team aan werken worden allemaal opgelost maar het gaat wel via de weg van de geleidelijkheid. Er is geen enerverende finale waar de vonken vanaf spatten. Dat is jammer want het verhaal leent zich er wel voor. Gelukkig is er aan het einde een onverwachte wending die nog voor wat opwinding zorgt en die laat zien dat misdaad niet loont.
Carina van Leeuwen heeft met Vuurproef  een verdienstelijk debuut geschreven. Het is een onderhoudende en interessante thriller met een goed verhaal en een sympathieke Renee Spaan die haar weg in de wereld van het spannende boek wel zal vinden.