Nachtvlinder is het derde deel van de ‘Unit Plaats Delict’-reeks van Carina van Leeuwen met forensisch rechercheur Renee Spaan in de hoofdrol.

In Nachtvlinder krijgt het team van Renee Spaan van Bureau Donumstraat in Den Haag in een korte tijd met drie grote zaken te maken. Het verhaal is realistisch en daarmee geloofwaardig neergezet. De schrijfster schetst gedetailleerd het onderzoek op de plaatsen delict en het onderzoek dat volgt. Ook is er aandacht voor de strubbelingen binnen de politie-organisatie.

Hoofdpersoon Renee is een interessant personage, ze is een stoere, vastbesloten rechercheur die alles tot op de bodem wil uitzoeken.Er gebeurt veel in het boek. Hierdoor wordt het een complex verhaal met veel personages. Toch weet de schrijfster de verhaallijnen aan het eind mooi bij elkaar te brengen tot een bevredigend slot.

Carina van Leeuwen heeft met Nachtvlinder een sterk vervolg geschreven in de ‘Unit Plaats Delict’-reeks. De schrijfster lijkt alleen maar beter te worden, wat doet uitzien naar het volgende deel van de serie!