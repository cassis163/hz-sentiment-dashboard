Het achtste leven (voor Brilka).

Dit is een dik boek. Een geweldig boek! Als je van familieverhalen houdt, als je van de geschiedenis van een land (Georgië) houdt, als je van lezen houdt: dit boek is een aanrader. Begin te lezen, en ik garandeer je: het is bijna onmogelijk om op te houden.
Wat me heel erg aanspreekt bij dit boek, is dat er zoveel lagen inzitten. De opbouw is prachtig en fascinerend, je blijft ernaar kijken en dingen nazoeken. Verder zitten er heel veel thema’s in verwerkt, die op de meest bijzondere momenten terugkeren. Het is een boek, dat ik zeker wil herlezen, maar het kost zoveel tijd dat ik nu nog niet zover ben. Misschien tijdens een vakantie in Georgië! Het land is zo prachtig, zo bijzonder – ik ben er nu twee keer geweest – dat ik graag nog een keer terugga. Qua natuur heeft het veel te bieden, maar ook qua bewoners.

Voor mij was de korte verhaalboog over Texel en de opstand der Georgiërs helemaal een feest der herkenning. Omdat ik op Texel geboren en opgegroeid ben, kende ik het verhaal vooral vanuit het gezichtspunt van de eilandbewoners. Om het nu van de andere kant te horen, dat vond ik prachtig. Tijdens mijn vakanties in Georgië viel me wel op, dat het onderwerp ook daar nog heel actueel is, er waren echt nog verschillende verwijzingen naar het eiland te vinden.

Terug naar het grote verhaal. Omdat ik het boek per hoofdstuk te lezen kreeg, was het (vooral in het middendeel) soms moeilijk om de draad weer op te pakken. Niet dat ik het saai vond, maar ik moest regelmatig stukken teruglezen om het weer te begrijpen. Maar pas aan het eind van het boek begreep ik hoe het zat, en begreep ik ook beter hoe de opbouw van het boek is. Ik kan het niet genoeg benadrukken: die boek is een aanrader. Dit boek is zoveel! Lees het vooral, en oordeel zelf.