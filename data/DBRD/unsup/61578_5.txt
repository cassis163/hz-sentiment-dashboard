Wie kent niet de gestoorde seriemoordenaar plus kannibaal Hannibal Lecter? Iedereen kan zich de "hello Clarice" voor de geest halen die Anthony Hopkins uit z'n mouw schudde in het meesterwerk "the Silence of the Lambs". Maar voordat "Silence of the Lambs" (schreeuw van het lam) geschreven werd, was er al een boek waarin Lecter voorkwam, namelijk "Red Dragon", al verfilmd onder de naam "Manhunter", met Brian Cox in de rol van de liefhebber van menselijke hapjes. In deze film kan je duidelijk zien dat de rol van Hannibal the Cannibal miniem is maar desalniettemin zodanig indruk maakt dat het te voorspellen was dat er nog verhalen zouden volgen met deze figuur, en ditmaal in een hoofdrol.
Nu ja, het duurde een tijdje eer het grote publiek "Rode Draak" ontdekte. Eerst werd er nog een vervolg geschreven met opnieuw een schitterende filmversie, en pas dan begon men aan een remake van "Manhunter", waarbij Hopkins opnieuw aantrad in de rol van z'n leven en waarbij deze rol om commerciële redenen wat werd aangedikt. Ondanks dit euvel en de complete foute casting van Edward Norton als Will Graham is de film "Red Dragon" trouwer aan het boek dan "Manhunter".
En door deze nieuwe filmversie is het boek "Rode Draak" dan ook bij het grote publiek bekendgeraakt.
Zoals eerder gezegd is de rol van Lecter in dit boek eerder klein, zodat mensen die enkel geïnteresseerd zijn in dit personage inderdaad teleurgesteld zullen zijn. Maar anderzijds betreft het een ijzersterke thriller. Het hoofdpersonage (ook al een gestoorde weirdo) wordt zodanig psychologisch geduid aan de hand van flashback uit z'n jeugdjaren dat je haast met hem gaat meevoelen en hem soms eerder als slachtoffer van zijn erbarmelijke jeugd gaat zien dan als de verschrikkelijke seriemoordenaar die hij eigenlijk is.
Overeenkomsten met "the Silence of the Lambs" zijn duidelijk. Opnieuw wordt Lecter geconsulteerd (ja, ook hier zit hij al in de cel en zijn z'n misdaden al achter de rug) om bovengenoemde seriemoordenaar op te pakken. In plaats van een vrouwelijke stagiair (Starling) is diegene die Hannibal de lik indraaide vragende partij (Graham). Maar Hannibal Lecter heeft niet veel zin om diegene die hem van z'n vrijheid beroofde te helpen en de situatie gaat al snel escaleren.
De schrijfstijl is schitterend en Harris schrijf met veel vaart en met overduidelijke kennis van zaken. Het boek haalt overal moeiteloos het niveau van "Silence of the Lambs" ondanks de kleinere rol die Lecter krijgt toebedeeld. Niet vergeten dat in dit boek de basis werd gelegd voor één van de meest legendarische misdadigers in boek- en filmwereld.
Ik kan maar één advies geven: schaf dit boek aan als je het nog niet hebt!