Met dank aan Viviane Gerits voor het recensie-exemplaar.

Auteur: Viviane Gerits

195 pagina’s | AquaZZ | september 2016

Genre: Familie/Streekroman, Romantiek.

Over de auteur:

Viviane Gerits (1956) woont en werkt in Antwerpen. Al varende samen met haar man, ontwikkelde ze een grote liefde voor mensen en de natuur in Friesland. Lezen, schrijven en fotograferen zijn haar hobby’s. Haar debuutroman Hond in een kegelspel verscheen in het najaar van 2015.

( Bron: www.aquazz.com )

Cover:

De omslagfoto is gemaakt door Viviane Gerits zelf. Puur op uiterlijk trekt dit boek niet mijn directe aandacht. Echter na het lezen is me duidelijk hoe mooi dit gekozen is.

Achterflap:

Vlaamse Anna vindt het dagboek van haar overleden vader. Er start een boeiende en spannende tijd als ze op zoek gaat naar de plek waar hij tijdens de oorlog twee jaar verbleef. Haar zoektocht brengt haar naar een oude hoeve in Friesland. Doorheen zijn dagboek leert Anna haar vader als jonge man beter kennen en begrijpen. Het verleden bepaalt ook het heden. Heeft hij de hand in sommige gebeurtenissen of speelt enkel het toeval? Tijdens de spannende reis, ontstaan er nieuwe vriendschappen, ontvouwen zich mooie landschappen en vindt Anna wat ze niet zocht.

Mening:

Als fervent thrillerlezer was het even wennen om eens echt een ander genre in te stappen. Maar hoe ontspannend is het wanneer de personages gewoon normale en fijne sympathieke mensen zijn.

Hoofdpersonage is Anna , wat een schat van een vrouw en vanaf het moment dat ze de dagboeken vindt van haar vader rolt de ene verhaallijn moeiteloos over in de ander. Rol je mee in haar leven met bijzondere vriendschappen, een hechte familie en worden nieuwe onbetaalbare contacten opgedaan gedurende haar zoektocht in Friesland. Een zoektocht wat van alles met zich meebrengt! Vreemde kostgangers, diefstal, verborgen geheimen, allemaal gebeurtenissen die een extra schwung weten te geven.

Gerits hanteert een zeer charmante en vertellende pen met oog voor detail en de liefde voor varen en Friesland wordt beeldend weergegeven. Het is eenvoudig, ouderwets aanvoelend en dit deed me na even nadenken beseffen hoe fijn ik dit vond. Dat er ook de nodige kennis aanwezig is, wordt onder andere duidelijk in de mooie passages uit het dagboek van de 20-jarige Hendrik gedurende oorlog, ik geniet omdat het overeenkomt met de beelden die ik in mijn hoofd heb van de verhalen van mijn eigen oma’s. Dit stuk verleden wordt door middel van meerdere lagen zo mooi verbonden met het heden, totdat het uiteindelijk allemaal prachtig samenkomt en verbonden blijkt met elkaar.

Witte zwanen, grijze zwanen is een heerlijk boek om te lezen. De hartverwarmende personages en de meerdere lijnen gaven mij wat ik van dit genre verwachtte:

Ontspanning, en een pure ‘feelgood’ in een verhaal vol liefde/ kuise romantiek, geschiedenis, verlies, vriendschap en geluk. Zich afspelend in een wereld waar ik affiniteit mee heb. Ik heb oprecht leesplezier beleefd aan dit boek.

Vier sterren.

Karin Meinen.