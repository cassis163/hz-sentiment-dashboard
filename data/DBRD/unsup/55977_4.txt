Nicole Kraft is een Nederlandse vrouw met een bloeiende carrière maar een krakkemikkig liefdesleven. In haar mid 40’s neemt ze het radicale besluit om haar luxeleventje eventjes de rug toe te keren en zich te storten in het onbekende. Achtereenvolgens reist ze naar India en Sri Lanka. Het boek vertelt het persoonlijke relaas van een spirituele zoektocht met als doel een antwoord te vinden op een aantal levensvragen.  

Op de cover prijkt een foto van de auteur in Sri Lankaanse setting. Deze cover doet meteen vermoeden dat het hier om een persoonlijke ontdekkingsreis gaat. En dat is exact hetgeen de subtitel als informatie geeft: ‘een spirituele zoektocht naar de essentie van kracht en wijsheid’. Het geheel wekt bij een potentiële lezer de verwachting op een zweverig verhaal in handen te hebben, geschreven door een instabiele dame onder invloed van een obscure goeroe. Niets is minder waar. De auteur is een realistische selfmade woman, die via spirituele rust op zoek gaat naar nieuwe inzichten. Daarvoor trekt Kraft eerst naar India waar ze verblijft in de ashram van goeroe Amma. Toch een goeroe met andere woorden, maar zonder dat Kraft zich laat meesleuren in wazige rituelen en wenkbrauwen-optrekkende toestanden. Aanvankelijk gaat haar deelname aan het leven in de ashram gepaard met het nodige scepticisme dat langzaamaan plaatsmaakt voor objectiviteit en vervolgens voor een nuchtere, begrensde overgave. Wie allerlei wetenswaardigheden verwacht te ontdekken over de Indiase cultuur komt bedrogen uit. Dit deel van het verhaal vertelt hoe het leven in de ashram is gestructureerd, niet over het leven in India. Iets anders wordt echter op geen enkel moment gesuggereerd.  

Het tweede deel speelt zich af in Sri Lanka waar Kraft echter aan de ‘veilige’ zijde blijft. Ze doet vrijwilligerswerk in het ruim gesponsorde Navajeevana, een hospitaal annex school voor gehandicapte kinderen. Het doel van deze instantie is zonder meer lovenswaardig, maar het is jammer dat de auteur haar spirituele zoektocht slechts op oppervlakkige wijze verderzet en in dit tweede deel haar grenzen nauwelijks durft overschrijden, wat ze in India wel aandurfde. Het is in hoofdzaak een verslag van haar wedervaren in Navajeevana. Wel wordt een inkijk geboden op de gewoontes in het land, maar Kraft staat niet open voor het schrijnende Sri Lanka, waar mensen in armoede leven en hulpbehoevend zijn. Ze blijft de paden van de relatieve welvaart bewandelen. Zodra de realiteit te confronterend wordt, trekt ze zich terug. Het is niet zij die een verschil maakt voor de omgeving, maar de omgeving die een verschil maakt voor haar. ‘… de vele ervaringen onder hun (Amma en Kumi) vleugels hebben mij doen inzien dat ik nog iets te leren had voordat ik opnieuw kan beginnen.’  

De titel wordt, om alle misverstanden te vermijden, duidelijk toegelicht. Het is dan ook een boek met een boodschap, waarvan Kraft wil dat die onbetwistbaar wordt begrepen. Af en toe wordt het verhaal daardoor een tikkeltje belerend. Bijvoorbeeld wanneer de auteur zich voordoet als een slechte verstaander van een inzicht terwijl de lezer de essentie allang heeft begrepen. Ook licht storend zijn de zogenaamde ‘Kraftjes’, stemmetjes in haar hoofd die aan haar geweten knagen en die regelmatig een mening hebben die verwoord moet worden. ‘Ik voel een klap tegen mijn schedel, de Kraftjes: “Doe even normaal, stresskip.”’ De psychiatrie zit vol met mensen die stemmetjes hebben in hun hoofd, waardoor dit niet past bij een verder nuchtere (zij het met een gezonde dosis emotionaliteit) auteur. Ook het gebruik van kromme grammaticale zinnen om duidelijk te maken dat iemand gebrekkig Engels spreekt, is weinig enthousiasmerend. Los daarvan is het verhaal vlot geschreven, met een erg rijk woordgebruik. Het maakt de lezer nieuwsgierig om zelf te gaan googelen over bijvoorbeeld Amma.  

Het is geen boek dat je in één ruk wil uitlezen omdat je het maar niet weg kan leggen. Wel is het onderhoudend en interessant. Aangenaam om te lezen, toegankelijk en makkelijk om je als lezer met de auteur te identificeren. Kortom; boeiend!