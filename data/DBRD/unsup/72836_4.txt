Een oorlog, zeker een wereldoorlog, kost veel geld. Heel veel geld. Nazi-Duitsland klopte destijds ook bij De Nederlandsche Bank aan om de ambities van Adolf Hitler te financieren. Zo krijgen de Duitsers een deel van de Hollandse goudvoorraad in handen. Overigens stalden de nazi's de kostbare staven onder meer in het neutrale Zwitserland. Auteur Roel Janssen achterhaalt dat na de oorlogsjaren vermoedelijk 61.000 kilo goud in Zwitserse kluizen is blijven liggen. Met dat gegeven is de schrijver aan de slag gegaan. Inmiddels zou de Nederlandse regering 'geaccepteerd' hebben dat de vele kilo's edelmetaal nooit meer terugkomen. Janssens Fout goud-personage Elmer van Breggen is minder passief. Hij onderzoekt of zijn familie tijdens de Tweede Wereldoorlog een kwalijke rol heeft gespeeld bij de diefstal uit de deftige bankkluizen.
De meeste mensen kennen Roel Janssen van NRC Handelsblad, de krant waarvoor hij tot 2010 financieel-economische nieuwsverhalen schrijft. Maar de freelancejournalist timmert nu aardig aan de weg als thrillerauteur. Fout goud  is zijn nieuwste.
Elmer van Breggen is een fitte oud-militair die zijn voet verliest tijdens een ontploffing bij een humanitaire missie in Afghanistan. Hoewel de nachtmerries hem niet met rust laten, weigert Van Breggen zich te verliezen in zijn handicap. De dood van zijn oma geeft hem de kans zijn zinnen te verzetten. De overleden vrouw laat bijzondere goudstukken na. Na wat speurwerk beseft de erfgenaam dat het goud heeft toebehoord aan De Nederlandsche Bank. Onder welke omstandigheden is het daar verdwenen? Als blijkt dat Van Breggen afstamt van de manager van De Nederlandsche Bank die de nazi-roof moest begeleiden, wordt de speciale nalatenschap al iets logischer.
Roel Janssen heeft zich er niet makkelijk van afgemaakt. Fictie en feiten wisselen elkaar af. Een lezer weet na afloop veel meer over een vaag gebleven hoofdstuk uit onze geschiedenis. Toch zitten de feiten het tempo niet in de weg. Saai is het boek allerminst. Ondanks de prothese die Van Breggen draait, wordt hij niet gespaard. Hij ondergaat mishandelingen, wordt geïntimideerd en moet alles op alles zetten als neonazi's van hem af willen. Toch weet Janssens held zijn kop te behouden en werkt hij gestaag toe naar het begrijpen van de herkomst van zijn erfenis.
Een minpuntje van dit boek is dat Janssen soms schrijft als een vent. Als het om het beschrijven van de liefde gaat, zijn er begenadigder auteurs. Van Breggen heeft een relatie met de lieftallige Lonneke. Maar als hij het op zijn heupen krijgt, is het volkomen logisch dat deze vriendin alle grillen accepteert. Right.
Fout goud  wordt uitgegeven door Tomas Ross. Begrijpelijk. Dit boek snuift ook historie op en heeft een moderne twist. Geschiedenislessen verwerkt in een thriller... Iets voor het onderwijs?