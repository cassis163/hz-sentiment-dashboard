Kate Mosse is zeker geen onbekende voor lezers van historische romans. Haar boeken verschenen in 42 talen en gingen al meer dan 5 miljoen keer over de toonbank. Haar bekendste reeks is zonder twijfel de Languedoc Trilogie. Met haar nieuwe boek The Burning Chambers keert ze terug naar deze streek en zijn rijke geschiedenis.
The Burning Chambers is zonder twijfel een typisch Kate Mosse-boek. Tot de nok gevuld met avontuur, mysterie, geschiedenis en een portie romantiek. Deze keer reis je als lezer mee naar het 16de-eeuwse Carcassonne en Toulouse, waar de Franse godsdienstoorlog in volle gang is. Een minder bekende godsdienstoorlog dan zijn Engelse tegenhanger, maar daarom niet minder bloederig. En deze gruwel wordt in het boek gedetailleerd in beeld gebracht.
De kracht van The Burning Chambers schuilt echter vooral in het gebruik van heel gewone mensen in een historische belangrijke situatie. Op de voorgrond van het verhaal volgen we de 19-jarige Minou, dochter van een ruimdenkende boekenhandelaar. Op een dag wordt ze confronteerd met een mysterieuze brief en van daar begint haar eigen avontuur, dat deels losstaat van de geloofscrisis binnen Frankrijk. Maar op subtiele wijze toont Kate Mosse ook het grotere geheel. Zo kruist Minou het pad van Pieter Reydon, een protestant met Nederlandse roots, die erg betrokken is bij de protestantse ontwikkeling in Toulouse.
The Burning Chambers mag dan een historische roman zijn, het draait toch vooral om familie en de soms moeilijke keuzes die ouders maken om hun kinderen te beschermen. Het verhaal gaat ook over vriendschap, over geheimen bewaren zelfs wanneer je eigen leven in gevaar is. En het gaat natuurlijk ook over die prachtige regio tussen Carcassonne en Toulouse. Kate Mosse slaagt er op meesterlijke wijze in om de ganse omgeving tot leven te brengen. De beschrijvingen zijn zo gedetailleerd dat je echt samen met Minou door de straten van Carcassonne wandelt.
En voor wie niet genoeg kan krijgen na het lezen van The Burning Chambers is er goed nieuws! Want het boek is een eerste deel in een nieuwe reeks. Hoewel het verhaal zich focust op de gebeurtenissen in de 16de eeuw, begint het verhaal met een korte proloog die zich afspeelt in Zuid Afrika in 1862. Hoe de verhaallijnen van Minou en de mysterieuze vrouw bijna 200 jaar later in Franschhoek met elkaar in verbinding staan blijft nog even een mysterie. Maar wie al eerder verhalen van Kate Mosse las, weet dat de ontknoping zonder twijfel het wachten waard zal zijn!
The Burning Chambers is een aanrader voor wie van historische romans houdt. Maar ook mensen die een familiesaga of een verhaal vol avonturen wel kunnen smaken zullen hun hartje kunnen ophalen aan dit boek. En nu wordt het vol smart uitkijken naar het tweede deel in de reeks!