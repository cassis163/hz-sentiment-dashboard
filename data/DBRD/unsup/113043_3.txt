Toen ik bijna 20 jaar geleden in Vremde kwam wonen, kwam ik voor de eerste keer in contact met ‘Soep Van Boom’. Meer bepaald door mensen die me vertelden ‘daar staat de villa van Soep Van Boom’. Het was toen al duidelijk dat het een begrip was.


Het boek was dan ook een mooie manier om meer te weten te komen over deze Antwerpse legende. Al van bij de eerste pagina’s voelt het aan alsof je mee in het leven stapt van de Familie Van Boom. Soep Van Boom heeft als familiebedrijf duidelijk zijn stempel gedrukt op de wijk, op Antwerpen en op de gemeenschap.




Het boek leest zeer vlot en geeft een mooie inkijk in het leven van Soep Van Boom, die zeker als legendarisch bestempeld mag worden. Enerzijds is er de wilskracht en de volharding van moemoe Eulalie, die er telkens opnieuw in slaagt haar bedrijf en haar kroost onder controle te houden. Daarnaast zijn er ook de inventiviteit en de creativiteit van Jules die het bedrijf groot hebben gemaakt.




Het verhaal wordt aangevuld met een groot aantal foto’s. Deze hebben een zeer grote toegevoegde waarde voor het boek, voor het verhaal, voor de legende. Het lezen van het boek is alsof je mee aan tafel zit op een nieuwjaarsfeest van de Familie Van Boom, anekdotes met een lach en een traan volgen elkaar snel op en ook het familiealbum is steeds in de buurt. De ‘weet je nog’ lijkt nooit ver weg. Af en toe zorgt dit er wel voor dat de hoofdstukken rommelig lijken, maar ach ja, ook bij familiefeestjes zijn er momenten dat iedereen tegelijk lijkt te praten. Je merkt ook verschil in het niveau van detail waarmee de gebeurtenissen beschreven worden. Van sommige zaken is er nog veel meer geweten, andere zaken zijn zeker het vermelden waard, maar blijven eerder oppervlakkig.


Wat wel jammer was, is dat er nergens een stamboom in het boek geplaatst is. Dit zou een mooi overzicht geven van de familie Van Boom. Het is misschien het overwegen waard om deze als bladwijzer aan het boek toe te voegen. Dan kan je tijdens het lezen hierop terugvallen indien nodig. De laatste pagina’s geven een super extra dimensie aan het boek, mooi om hiermee het verhaal te eindigen en eigenlijk de cirkel rond te maken.




Sterren toekennen aan dit boek vind ik niet opportuun. Het zou het boek oneer aandoen. Ik zou het boek niet bestempelen als een literaire hoogvlieger, maar ik raad het boek met stip aan voor iedereen die van ver of van dichtbij bekend is met Soep Van Boom. Het is een hoogvlieger in het beschrijven van een familiekroniek en het houdt de echte Antwerpse legende ‘Soep Van Boom’ levend!