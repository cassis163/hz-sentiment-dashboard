Brandwonden, flauwvallen, bloed, overstromingen, aanslagen en kernrampen: het wordt allemaal behandeld in Spuitende slagaders + overstromende oceanen. In duidelijke taal beschrijft auteur Jesse Goossens wat je zelf kunt doen bij kleine en grote rampen. De grappige tekeningen van Linde Faas maken het af en zijn voor kinderen aantrekkelijk om naar te kijken. Het is een bijzonder leerzaam boek waar je ook als volwassene nog behoorlijk wat van opsteekt. En kinderen leren zo bijna spelenderwijs wat ze in geval van nood kunnen doen, waardoor ze hopelijk minder snel in paniek zullen raken en actie durven te nemen. Wat er in ieder geval bijna ingehamerd wordt is het alarmnummer 112. En een andere handige tip is om de EHBO-app op je mobiele telefoon te installeren. Zo heb je altijd je eerste hulp gids bij de hand, want wie gaat er tegenwoordig nog zonder mobiele telefoon op stap?

Hoewel het in de markt gezet is als een kinder/jeugdboek is het voor jongere kinderen toch wel een boek dat je beter als ouder samen met je kind leest. Een aantal onderwerpen is nl. best wel heftig en de begeleidende teksten zijn misschien iets te ingewikkeld zonder uitleg. Maar de tekeningen zullen zeker het jonge publiek aanspreken. Ook word je weer eens opmerkzaam gemaakt op het belang van het op orde hebben van een EHBO-doos of een kleine mondvoorraad in je voorraadkast.

De illustraties zijn ook passend bij het onderwerp dat besproken wordt. Bij de kleine rampen zijn de tekeningen redelijk rustig, maar bij de heftige grote rampen zijn de tekeningen veel chaotischer waardoor woord en beeld elkaar mooi aanvullen. Enige nadeel hierbij is dat de tekst soms iets wegvalt in de illustratie waardoor dit wat lastiger leesbaar wordt.

Er staan ook leuke wetenswaardigheden in. Wist je bijvoorbeeld dat een baby wordt geboren met 350 botjes waarvan een deel aan elkaar groeit en je als volwassene ongeveer 260 botten overhoudt? En dat je als volwassene ruim 100.000 kilometer aan bloedvaatjes in je lijf hebt en als je die achter elkaar legt je daarmee 2,5 keer de wereld kan omcirkelen? Ik had daar in ieder geval geen idee van en ben dus weer een beetje wijzer geworden. Het is een boek om bij de hand te houden, zodat als de nood aan de man komt iedereen in huis direct actie kan nemen, zonder eerst het halve huis door te hoeven zoeken. Want in geval van nood telt tenslotte elke seconde.