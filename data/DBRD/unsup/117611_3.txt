Het boekje telt 43 pagina’s en vertelt een stukje over Vitya Malonti, de vader van Jonas (de jongen over wie de serie gaat).

Vitya wil terugkeren naar zijn eigen wereld, waar de tijd sinds zijn afwezigheid min of meer heeft stilgestaan. Verlangend naar zijn vrouw en ongeboren kind neemt hij afscheid van alles wat hij liefheeft in de wereld waar hij als magiër met zijn draak vele avonturen heeft beleefd. Voordat hij echter naar huis kan gaan staan hem nog een aantal taken te wachten, zoals het opleiden van zijn opvolger. Leuk gegeven is dat die opvolger een bekend personage is uit het eerste boek van de serie.

Dit vlot geschreven verhaal leest makkelijk weg en maakt je nieuwsgierig naar de rest van de boeken. Hoewel het duidelijk is afgerond weet je dat er veel meer achter verschillende zaken schuilgaat en ben je benieuwd hoe het verder zal gaan. Ook bleven er bij mij een aantal vraagtekens achter waar ik van aanneem dat die in de serie beantwoordt zullen worden. Het laatste gedeelte van het verhaal had wat uitgebreider gemogen zodat de spanning nog wat verder was opgebouwd.

Vitya Malonti geeft de lezer even een kijkje in de wereld van de Jonas Dubelaar serie en wat achtergrondinformatie over Jonas z’n voorganger. Het is een kort, maar krachtig verhaaltje dat van mij nog wel wat langer had gemogen en dat is altijd goed!

Prima om kennis te maken met het werk van deze auteur en wat mij betreft een leuke aanvulling op de serie. Geschikt voor lezers vanaf ongeveer 10 jaar.