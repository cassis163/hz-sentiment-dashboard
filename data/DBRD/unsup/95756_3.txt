Logan vraagt Munroe om Hannah te redden uit de klauwen van de sekte The Chosen. Logan en Munroe hebben een lang verleden samen en Logan is een paar keer door Munroe uit zeer hachelijke situaties bevrijdt. Zij kunnen erg goed samenwerken en Logan vertrouwd Munroe zijn leven toe. Logan is zelf geboren in de sekte en is er uiteindelijk uit ontsnapt. Samen met Gideon en Heidi hebben ze geld bij elkaar gelegd om Munroe te betalen. Munroe is de uitgelezen persoon voor deze missie. Zij heeft in haar leven vreselijke dingen meegemaakt en niets of niemand kan haar nog raken. Zij is knalhard en schroomt niet voor geweld of zelfs iemand vermoorden. Als iemand het inmiddels 13 jarige meisje kan redden is het Munroe wel. Ze vertrekken naar Argentinië en proberen erachter te komen waar Hannah is. Miles Bradford, voormalig Special Forces, helpt Munroe bij haar missie en de anderen moeten noodgedwongen toekijken omdat anders de missie in gevaar wordt gebracht. De sekte houdt niet van pottenkijkers en is erg achterdochtig. En als er iemand te dichtbij komt verhuizen ze gewoon, zij hebben immers veel toevluchtsoorden over de hele wereld. Stukje bij beetje komt Munroe dichter bij de verblijfsplaats van Hannah, maar gaandeweg ontdekt ze dat men allemaal hun eigen belangen hebben voor als Hannah gevonden wordt en niet alles is even eerlijk.

Taylor Stevens groeide zelf op in de sekte Children of God en is daarmee dus ervaringsdeskundige. Dit was duidelijk door het verhaal heen te merken. Ze weet een spanning op te bouwen die beklemmend is. Ook de gebruiken en normen en waarden worden akelig duidelijk. De sekte heeft veel toevluchtsoorden en daarbuiten in de “normale” wereld is het Niets. Alles wat binnen de sekte gebeurd blijft binnen en men leeft volgens de regels van de Profeet. De mensen daar leven erg sober en zijn praktisch afgesloten van de buitenwereld. Stevens weet dit zeer duidelijk over te brengen. De persoonlijkheid van Munroe wordt goed uitgediept en daarmee krijgt ze van mij de nodige krediet ondanks alle vreselijke dingen die ze doet en moet doen omdat ze niet anders kan. Haar innerlijk is erg ingewikkeld door alles wat ze heeft moeten doorstaan. Miles Bradford en Logan zijn de enigen die zij blind vertrouwd en samen kunnen zij alles aan. Munroe is een soort “Nikita” en kan zich uit de meest gevaarlijke situaties redden, soms een beetje te makkelijk als je het mij vraagt. Echter de spanning in het verhaal loopt goed op en daarmee is het erg goed mee te voelen, je voelt de pijn door het verhaal heen. Ook het verhaal van de sekte is erg goed doordacht en maakt het compleet. Ik zou dit boek zeker aanraden voor liefhebbers van thrillers en sektes.

Ik geef dan ook 3,5 ***(*) sterren.