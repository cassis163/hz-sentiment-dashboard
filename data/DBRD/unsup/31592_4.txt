Het onlangs verschenen ‘From Marcus Aurelius to Kim Jong-il’ (The story of equestrian statues throughout the ages) van Kees van Tilburg is een beschrijving, met prachtige foto’s, van nog bestaande ruiterstandbeelden overal in de wereld. Het boek is het resultaat van meer dan drie decennia reizen door de schrijver en zijn vrouw. De titel geeft aan dat er al meer dan twee millennia ruiterstandbeelden bestaan en vele daarvan zijn in de loop van de tijd ook weer vernietigd, vaak om politieke redenen.
Van Tilburg beschrijft niet alleen de kwaliteit van de beelden, maar geeft ook vaak informatie over de persoonlijke kwaliteiten van de ruiters, of afwezigheid daarvan, tijdens hun leven. We krijgen achtergrondinformatie over de geschiedenis van het betreffende land, over de uitgebeelde figuren en over de makers van de standbeelden.
In het eerste deel van het boek behandelt Van Tilburg allerlei aspecten van het ruiterstandbeeld in het algemeen. Zo maakt hij onderscheid tussen ruiterstandbeelden (equestrian statues) en ruiterbeeldhouwwerken (equestrian sculptures). Het boek gaat vrijwel uitsluitend over ruiterstandbeelden. De toegepaste criteria zijn: het beeld moet vrijstaand zijn, uniek, tenminste levensgroot, de ruiter moet echt bestaan hebben (Don Quichot valt dus af), hij/zij moet op een paard zitten en niet op een olifant of een ezel en het beeld moet gemaakt zijn van duurzaam materiaal. Het tweede deel van het boek behandelt de standbeelden per land, landengroep of werelddeel.
Het boek is echter niet alleen een beschrijving van ruiterstandbeelden. Wat het boek extra interessant maakt, is dat Van Tilburg ook af en toe vermeldt wat hij heeft meegemaakt tijdens zijn vele reizen. Een voorbeeld is zijn ervaring in Japan met een taxichauffeur die zo enthousiast was over Van Tilburgs project dat hij de meter uitzette op weg naar het standbeeld.
Achterin het boek staat een lijst met de 1155 ruiterstandbeelden die bij de schrijver bekend zijn. Zo’n 700 daarvan staan schitterend afgebeeld in het boek, een boek dat niet alleen leesgenot, maar ook veel kijkgenot oplevert.