Achter gesloten deuren, het debuut van BA Paris, was een groot succes in Groot-BrittanniÃ«. Ook door lezers van Goodreads werd het boek omarmd.

De cover van het boek wekt je nieuwsgierigheid, ook al wordt op de achterflap al onthult dat het huwelijk van Jack en Grace niet zo perfect is als het voor de buitenwereld lijkt.
Op de cover is een deur te zien met daar over heen in rode letters de titel van het boek. Als lezer vraag je je af wat zich dan afspeelt achter die gesloten deuren. Je maakt je een voorstelling....maar die klopt niet met wat er zich achter de gesloten deuren van het prachtige huis van Jack en Grace afspeelt...Daar is het erger!

BA Paris wisselt het heden en het verleden af in het boek. Dit is absoluut niet verwarrend. Integendeel, door de inkijken in het verleden worden bepaalde gedragingen van zowel Jack als Grace duidelijk. Ook vond ik juist door de afwisseling, dat het boek vaart kreeg.

De auteur heeft voor Jack een passende achternaam gevonden. Al vrij snel nadat ik begonnen was met lezen, kwam bij mij de associatie op met het Nederlandse woord "angel." Hoe waar dit is, werd al snel meer en meer duidelijk.

Grace is een zelfstandige vrouw. Zij wil wel een relatie, maar haar partner dient dan wel te accepteren dat zij nog een jonger zusje heeft, Millie. Op een dag ontmoeten zij en Millie Jack. Hij lijkt de man van haar dromen: knap, charmant en het allerbelangrijkste, zo te zien ook dol op Millie. Al vrij vlot treden Jack en Grace in het huwelijk. Al tijdens de huwelijksnacht merkt Grace dat Jack toch niet helemaal de man is die zij dacht. Pas in Thailand ontdekt zij zijn ware aard.

Jack maakt feilloos gebruik van de liefde van Grace voor Millie om zijn zin door te drijven. Het is echter diezelfde liefde van Grace voor Millie die zorgt dat Grace ondanks alles blijft vechten.

Naar het eind van het boek toe, verrast het boek niet meer. Dat maakt het boek niet minder interessant. Zeker niet als je weet dat het eind je uiteindelijk toch nog weet te verrassen...