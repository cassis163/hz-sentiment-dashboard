Wat een hartverwarmende start van deze reeks! Ondanks dat het verhaal zich rond kersttijd afspeelt, is het op elk moment meer dan leesbaar. Het leest net zo makkelijk en heerlijk weg, als de verhaallijnen in de serie Chesapeake Shores wegkijken: je moet weten hoe het verdergaat en of de afloop is zoals je (stiekem) hoopt! *fun fact: een van de hoofdpersonages in die serie heet ook Abby!*

Als lezer maak je eerst kennis met de krachtige Abby, die veel te verduren krijgt in het begin van het boek. Haast alles wat mis kan gaan, gaat mis en wanneer de laatste druppel haar eigen emmer laat overlopen, neemt ze een drastische maar zeer nodige beslissing: ze gaat eindelijk eens luisteren naar haar gevoel, naar wat haar hart haar ingeeft en doen wat ze al die tijd al wilde: op naar Amerika! Samen met rottweiler Elvis springt ze vol vuur en verlangen in het diepe, tot het avontuur even lijkt te stokken: het beloofde Graceland zal ze niet zo snel halen als ze zou willen, maar een tussenstop in Montana zou ook goed kunnen, toch? Ze laat zich niet meer zo snel uit het veld slaan! Dus ‘Montana it is’. Waar ze, wanneer ze aankomt, direct haar hart hoort schreeuwen: 'volg mij, luister nu eens goed en doe wat ik zeg… laat hem niet schieten!' als ze oog in oog komt te staan met de lieve, geduldige Blake. Tja, alles goed en aardig, maar ze wilt haar hart ook even de rust gunnen om van de vorige grote schok bij te komen, en deze keuze goed te overdenken. Want kun je al na een korte, simpele ontmoeting al zo verliefd zijn dat je gelijk al haast niet meer zonder die persoon kunt? En wat heeft ze aan deze gevoelens, als ze binnen korte tijd alweer terugmoet naar Nederland, wat haar hart weer te pletter zal laten slaan? Het zijn gevoelens waar ik mij zeer in kon vinden, waardoor ik haar steeds meer begon te begrijpen (en soms even door elkaar wilde schudden, net als bijpersonage Duke, want: KIES NOU VOOR JEZELF! Be strong! Geloof in jezelf!).

Ook Blake zijn stem komt veelvuldig aan bod. Ook hij is direct na de ontmoeting met Abby haast hopeloos verloren. Het is een gevoel dat hij nooit eerder heeft gehad, ook niet bij zijn ex, met wie hij nog geregeld contact heeft. Wanneer de paden van de twee onbekende hartenjagers elkaar opnieuw kruisen, komt Blake op het punt om een eigen weg te kiezen. Blijft hij aan Abby denken, zonder haar als ‘meer dan een gewone vriendin’ te hebben, of vertelt hij haar de waarheid over zijn eigen leven? Ik vond dat Blake heel eerlijk is omschreven. Hij worstelt al tijden met het gedoe met zijn ex, en hij weet met zijn volle verstand dat het niet slim is, dat hij er niet gelukkiger op zal worden als hij nooit aan zichzelf zal gaan denken en voor zichzelf durft te kiezen. Het enige wat hem tegenhoudt is het feit dat hij mensen in zijn leven zal moeten kwetsen, en dat is iets waar hij een gruwelijke hekel aan heeft… Toch houdt hij hoop op de toekomst, wat ik enorm kon waarderen en het vlammetje even liet aanwakkeren. Er móet een reden zijn geweest waarom hij Abby tegen het lijf is gelopen, want zo’n bijzonder persoon ontmoet je niet zomaar.

De overige personages in het verhaal maken het, naast de leuke, krachtige tortelduifjes die je direct wilt omarmen, ook meer dan waard om het verhaal door te willen lezen. De vrolijke, eigenwijze Duke, de sexy, speelse cowboy Jacob, de nieuwsgierige mensen in Twin Bridges die overal ogen en oren lijken te hebben en ieders leven in de gaten houden: ze zijn stuk voor stuk interessant genoeg om meer over te weten te willen komen. Ik ben dan ook heel benieuwd wat auteurs Debra Eliza Mane en Lizzie van den Ham nog meer voor het plaatsje in petto hebben.* Al is het alleen maar om nog meer van deze geweldig fijne samenwerking te kunnen lezen. Ze weten precies hoe ze de personages realistisch neer kunnen zetten en de harten van de lezers sneller te laten kloppen, met hier en daar een vleug humor en spanning op de juiste momenten.
Ik kan in ieder geval niet wachten op een vervolg!

*via auteur Debra Eliza Mane heb ik vernomen dat zij de volgende delen alleen zal schrijven, dus zonder Lizzy van den Ham.