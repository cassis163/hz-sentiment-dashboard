De beste humor gaat vaak over schrijnende zaken die met mededogen behandeld worden. En dat kan Monica Lewyycka als geen ander. Een aantal jongeren uit verschillende landen komen naar Engeland met hun dromen, om los te komen van hun jeugd en ouderlijk huis (voorzover aanwezig) en om geld te verdienen. Ze beginnen in de aardbeienpluk (ik las het boek in het Engels en daar heet het veel toepasselijker Strawberry fields) maar ook belanden ze in kippenfokkerijen en -slachterijen, restaurants en prostitutie. Lewycka beschrijft dat ongelofelijk humoristisch, zonder op enig moment over de top te gaan. De personages blijven van vlees en bloed, de situaties realistisch schrijnend, maar nergens wordt het belerend. Een geweldig boek (waarvan ik hoop dat de Nederlandse vertaling recht doet aan het verhaal en de vele mooi opgeschreven dialogen in Engels met een buitenlandse tongval, de totaal ontoereikende titel 2 caravans doet me het ergste vrezen).