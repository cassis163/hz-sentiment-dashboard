In ‘Edison, het mysterie van de muizenschat” volgen we het verhaal van Muis Peter. Hij is op zoek naar een verloren schat van zijn over, over, overgrootvader.. of nou ja, in elk geval vele generaties terug. Hij zoekt hulp bij een grijze, oude en hele slimme muizenprofessor. Samen gaan ze op onderzoek uit en vinden ze gaandeweg allerlei dingen uit. Zullen ze de schat uiteindelijk kunnen opsporen? Het is in elk geval één groot en spannend avontuur.

“Edison” is om maar meteen met de deur in huis te vallen, de crème de la crème, the best of the best, onder de prentenboeken. Het is gewoon zo ontzettend mooi in elkaar gezet, de tekst gecombineerd met de illustraties zijn echt een compleet plaatje. Het is een erg fantasierijk verhaal, maar gebaseerd op het verhaal rondom het uitvinden van de elektrische gloeilamp. In plaats van dat het vertelt wordt vanuit de mens is ervoor gekozen dit verhaal te vertellen vanuit een muis. Wat dit boek meteen al geschikt maakt voor kinderen. Er zitten allemaal leerzame stukken in verwerkt, maar doordat het in dit leuke jasje is gestopt valt dit bijna niet op.

De illustraties in “Edison” zijn prachtig en versterken de tekst enorm. Ze zijn uitgebreid en vol details. Sommige delen in het boek worden vertelt aan de hand van alleen illustraties, wat eens iets anders is en het de fantasie daardoor ook meteen goed prikkelt. Er zijn een aantal momenten in het verhaal dat je de bladzijde omslaat en meteen denk: WAUW! Er duiken echt hele mooie en grote illustraties op, noem het maar gewoon heuse kunstwerken! Naast de tekst valt er dus ook heel wat te bekijken, met dit boek ben je echt wel een tijdje zoet. Het voorlezen kun je gemakkelijk verdelen over een aantal momenten. Voor een prentenboek is “Edison” behoorlijk dik, maar dit is absoluut niet vervelend. Als het boek eenmaal uit is, wou je dat het nog veel en veel dikker geweest was.

De schrijfstijl van Torben Kuhlmann is heel erg vlot en fijn. Ondanks dat er best wel wat moeilijke woorden in de tekst staan is het voor kinderen goed te begrijpen. Het verhaal is een beetje mysterieus, spannend maar ergens ook wel liefelijk. Ook komt er mooi naar voren dat zolang je doorzet en niet opgeeft er vanzelf wel een oplossing voor het probleem komt. Van proberen kun je tenslotte leren. Zowel jong als oud zullen absoluut genieten van dit geweldige verhaal. Eigenlijk mag dit verhaal gewoon in geen enkele boekenkast ontbreken.

“Edison, het mysterie van de muizenschat” is het derde boek in deze avontuurlijke muizen reeks. Eerder verschenen al “Lindbergh” en “Armstong”. De boeken zijn allemaal los van elkaar te lezen en geschikt voor kinderen vanaf 6 jaar. Waarschuwing: Zodra je één van deze drie boeken gelezen hebt, wil je ze allemaal hebben en lezen!

Uitgegeven bij: De vier windstreken
Prijs: €19,95
ISBN: 9789051166514