Net als de vorige boeken van Linda van Rijn, is ‘Winterwereld’ ook weer zo’n fijn boek om te lezen. Je leert Lara in het begin van het verhaal goed kennen. Het leven met Yves lijkt perfect te zijn, maar langzamerhand merk je dat er toch iets meer aan de hand is. Ook terugkijkend tijdens de rest van het verhaal, kom je meer over hem te weten. Dan loopt Lara boos weg na een ruzie met Yves en is het verhaal gelijk een stuk anders. De sfeer is compleet omgeslagen en vooral het laatste deel is heel spannend.

Samen met Lara maak je het verhaal mee. Hoewel ik na het lezen van de flaptekst een andere insteek van het verhaal had verwacht, vond ik deze invalshoek heel goed erbij passen. Je ontdekt samen met Lara hoe het hele verhaal in elkaar zit en wat er precies gebeurd is in dat bos.

Linda van Rijn weet het tempo in ‘Winterwereld’ goed op te voeren, je leert eerst goed de hoofdpersonen kennen, dat zorgt ervoor dat je je goed kunt inleven. Als je denkt te weten hoe het zit, weet Linda van Rijn er een twist aan te geven die ik zelf niet aan zag komen en dat maakt het opnieuw genieten van begin tot eind.

‘Winterwereld’ is een heerlijk boek om te lezen bij de open haard tijdens de feestdagen. Met een goede opbouw en een verrassend einde heeft Linda van Rijn weer een hele fijne thriller neergezet.