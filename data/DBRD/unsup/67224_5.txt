Ik wil jullie graag wijzen op een klein meesterwerkje dat mogelijk dreigt onder te gaan in de enorme boekenlawine die bijna dagelijks op ons afkomt. Het gaat om ‘Een zomer in Venetië’ van de Poolse auteur / journalist Włodzimierz Odojewski (Poznan, 14 juni 1930 – Piaseczno, 20 juli 2016). Nog niet eerder werd er werk van Odojewski naar het Nederlands vertaald. Dus hulde aan uitgeverij Querido die het aandurfde om Charlotte Pothuizen ‘Sezon w Wenecji’ (in Polen verschenen in 2000) te laten vertalen.

Deze kleine roman (of novelle) telt slechts 120 pagina’s maar wat een diamantje is het. Odojewski is een fenomenale stilist die werkelijk al zijn literaire kunnen inzet om de zeggingskracht van dit verhaal te versterken. Iedere zin is een strak geslepen facet van een schitterend juweel. We lezen over 9-jarige Marek die in de zomer van 1939 op het Poolse platteland bij zijn tante Weronika logeert. Marek heeft een obsessie: Venetië. Hij is er nog nooit geweest, maar hij weet alles van de Doge-stad aan de lagune. Venetië wordt door Marek geïdealiseerd tot een prachtvolle plek dat door de aanstormende oorlog onbereikbaar is geworden. Met behulp van spel, fantasie en tante Weronika lukt het Marek om zijn paradijselijke oord te bezoeken en zich te verzoenen met de verschrikkelijke werkelijkheid.

Graag meer vertaalde boeken van de prachtschrijver Odojewski in de nabije toekomst. Bijvoorbeeld een bloemlezing van korte verhalen uit de bundels ‘Zabezpieczanie sladow’ (1984), ‘Zapomniane, nieusmierzone (1987) en ‘Jedzmy, wracajmy’ (1993).