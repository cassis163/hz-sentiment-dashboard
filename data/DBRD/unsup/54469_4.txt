Indrukwekkend boek over de geschiedenis van de Limburgse mijnen en diens werknemers. Als kind van de polder, waar ruimte, lucht en licht is, en behept met een stevige claustrofobie, zal ik nooit kunnen voorstellen hoe het geweest moet zijn in de duistere hel van de mijn, meer dan 600 meter onder de grond. Dit boek verschaft mij daar een idee van, maar zeker ook de lust om meer over de mijngeschiedenis te gaan lezen.

Een zin als ‘Duizenden koperen schildjes (iedere mijnwerker kreeg bij het afdalen in de mijn een gepersonifieerd schildje mee) blikkerden aan het rek als de schubben van een reusachtige maliënkolder. Na een mijnongeluk gaapten aan een vol rek de lege plekken. Vonnissen van hen die waren achtergebleven,’ deed mij de adem in de keel stokken en het kippenvel op de armen verschijnen.

Jack Vinders is een van Limburgs bekendste entertainers. Tevens is hij kind van een mijnwerker. Door zijn ogen zien we de bloei en uiteindelijke teloorgang van de mijnen, maar ook van zijn woonplaats, de mijnkolonie Heilust, Kerkrade. Zijn levensverhaal in combinatie met de mijngeschiedenis maakt dit tot een zeer interessant en leesbaar boek.