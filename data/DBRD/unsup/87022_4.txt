In het zevende deel rond psychoanalytica Frieda Klein speelt Dean Reeve nog altijd een grote rol in haar leven. Volgens de politie heeft hij jaren geleden al zelfmoord gepleegd, maar Frieda weet dat hij nog leeft getuige zijn inmenging in haar leven. In Zondagochtend breekt aan gaat het verhaal precies daar verder waar het in het vorige deel (Als het zaterdag wordt) eindigde met een gigantische cliffhanger. Frieda vindt een lijk onder de vloer van haar eigen huis. Het ultieme bewijs dat Dean Reeve nog leeft en commissaris Crawford kan niets anders doen dan de jacht op Dean Reeve openen.

Echter, hij blijft een schim en is de politie telkens een stap voor. Zijn bemoeienis met Frieda’s leven beperkt zich inmiddels niet meer alleen tot Frieda zelf en hij raakt haar op haar zwakste plek. Ze reageert zoals we Frieda kennen en haar graag zien: ze stelt alles in het werk om haar vrienden te beschermen.
Nicci French voert haar fans wederom met een ‘echte Frieda Klein’. In tegenstelling tot de eerdere delen uit de serie, staat er geen externe zaak centraal en gaat alle aandacht uit naar de druk die Dean Reeve op Frieda’s leven uitoefent. De eigengereide Frieda, die ook zeker haar zachte kanten heeft, gaat onverschrokken op onderzoek uit om Dean Reeve te stoppen. Dit doet ze op een jaloersmakend trefzekere manier. Maar wat wil Dean Reeve haar duidelijk maken? En hoe ver gaat hij daar in?

Zondagochtend breekt aan werd naar het Nederlands vertaald door Marja Borg en Els van Son, waarmee zij Irving Pardoen en Cecile de Hoog aflossen. Een switch die de lezers overigens niet zullen merken.
French slaagt erin een doorlopend verhaal te schrijven, dat in alle delen standhoudt en interessant blijft. Hoewel er niet constant sprake is van nagelbijtende spanning, is er steeds een bepaalde dreiging aanwezig. Frieda’s leven is nooit saai, er is altijd wel iets dat haar bezighoudt en waar ze interessante gedachten op nahoudt. Ze doet veel op gevoel en zoekt pas later naar de bewijzen om haar theorieën te staven. Haar karakter is vanaf het eerste deel geloofwaardig goed neergezet, is consequent in gedrag en handelen en maakt inmiddels geen grote ontwikkelingen meer door. Ze blijft steeds de grenzen van het toelaatbare opzoeken om achter de waarheid te komen en gaat daar, niet gehinderd door eerdere ervaringen, nogal eens overheen.

Haar kleurrijke vriendengroep, waarvoor in dit deel een hoofdrol is weggelegd, is interessant en sympathiek. Hoewel de serie door Frieda wordt gedragen, zijn ook Reuben, Josef, Jack, Sasha, Olivia, Chloë, Karlsson en Yvette niet meer weg te denken en onmisbaar voor de fans. Maar wat is er gebeurd met Frieda’s nachtelijke wandelingen?

Er rest ons jammer genoeg nog slechts één deel in deze verslavende serie. Zoals de auteurs zelf aangaven in een interview in Het Parool van 9 april jl. zal Nicci French zichzelf na het achtste deel over Frieda Klein opnieuw moeten uitvinden. Dat zal evengoed voor de lezers gelden.