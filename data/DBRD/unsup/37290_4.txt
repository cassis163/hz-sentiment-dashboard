Serieus mensen, dit boek...ik heb er een paar nachten knap slecht door geslapen. Dan rende ik 's nachts snel naar de wc en zoefzoef terug, uit angst dat ik in een donkere hoek een vrouw met dichtgenaaide mond en ogen zou zien staan.

Al eeuwenlang weten de inwoners van Beek geheim te houden dat er een heks in het dorp rondwaart. Strenge regels en afstraffingen houden de situatie in het dorp onder controle en zorgen dat de buitenwereld op afstand blijft. Dan besluiten vier jongeren om viral te gaan en het bestaan van de heks met de wereld te delen. Al gauw escaleert de situatie van kwaad naar kwaadaardiger.

Wat maakt het boek nou zo eng? Een van de sterkste punten aan het boek vind ik hoe Thomas Olde Heuvelt een historische vertelling in de huidige tijd plaatst. Hij weet heel knap historische elementen als lijfstraffen, heksenvervolging en steniging te koppelen aan moderne verworvenheden zoals vlogs, iPhones en de AIVD. Dat maakt het verhaal behoorlijk geloofwaardig.

Interessant is bovendien hoe steeds meer lijkt alsof er geen eeuwen verstreken zijn sinds de middeleeuwen. Auto's, elektriciteit en social media ten spijt, de verhoudingen en gedragingen in het dorp zijn op den duur niet meer te onderscheiden van die van een middeleeuws dorp. Tot zover de illusie van ontwikkeling en beschaving.

Dat het verhaal zich in Beek bij Nijmegen afspeelt, maakte het voor mij nog een graadje echter en dus enger. In de bossen bij de Duivelsberg was ik vorige maand nog om pannenkoeken te eten. In het CWZ zette ik een paar maanden geleden de kleinste boekenwurm op de wereld. En ook boekhandel Dekker vd Vegt komt kort even voorbij. Griezelig herkenbaar dus.

Conclusie: vier sterren voor dit enge verhaal dat niet alleen goed griezelen is, maar ook nog aan het denken zet.