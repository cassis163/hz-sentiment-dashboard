Frank Bergen, zo leren we via de wereld van zijn vrouw Liesbeth, is een sympathieke man. Liesbeth heeft een goed huwelijk met hem, ze hebben een fijne zoon en een mooi bedrijf. Tot de dag dat Liesbeth op een ochtend naast hem wakker wordt en hij niet meer ademt. Frank is dood en Liesbeth staat verder alleen voor de rest van hun gezamenlijk leven.
Dat valt niet mee! De rozenkwekerij met tuincentrum loopt niet zo goed, er zijn problemen met personeel, bemoeizucht van dorpelingen, haar zoon die niet voor het bedrijf van zijn ouders kiest en daarnaast mist ze Frank ontzettend. Liesbeth ziet het nauwelijks nog zitten, als ze ook nog eens geconfronteerd wordt met een geheime bankrekening van Frank moet ze iets onder ogen zien waar ze geen idee van had. Gelukkig is daar Toon, vriend en medewerker op het bedrijf en rots in Liesbeths branding.

‘Late lente’ is een mooi verhaal waarin de hoofdpersonages levensecht en sympathiek worden beschreven en zo het boek zouden kunnen uitwandelen. Heel spannend is het niet, maar als lezer raak je zo betrokken bij Liesbeths reilen en zeilen, dat het verhaal bij je blijft en je het in een ruk uitleest.

‘Late lente’ is Marleen Schmitz zesde roman bij uitgeverij Zomer & Keuning. Haar verhalen vallen in het genre streek- en liefdesromans. Haar personages worden meestal door een tegenslag op zichzelf terug geworpen, Ze komen voor keuzes te staan en moeten het heft in eigen hand nemen, en dan gaat hun weg niet altijd over rozen.