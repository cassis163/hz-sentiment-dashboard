Met dank aan Uitgeverij Boekerij voor dit recensie-exemplaar
Studenten vinden in een afvalcontainer het gemartelde lichaam van een mooie, jonge vrouw. Inspecteur Erika Foster is als eerste ter plaatse, alleen werkt ze niet meer voor de dienst die moordonderzoeken uitvoert. Ze wil echter kost wat kost werken aan moordonderzoeken en heeft zelfs ambities tot hoofdinspecteur. Terwijl ze hard vecht voor haar plekje in het onderzoeksteam, ontdekt Erika een link tussen deze zaak en een andere moord op een jonge vrouw vier maanden geleden. Zouden ze met een seriemoordenaar te maken hebben?

Maar dan slaat de dader opnieuw toe, een jonge vrouw wordt ontvoerd onder dezelfde omstandigheden. Voor Erika start onmiddellijk een race tegen de klok, als de dader hetzelfde patroon aanhoudt heeft ze slechts enkele dagen. De
moordenaar is gewelddadig en martelt zijn slachtoffers op gruwelijke wijze. Daarna dumpt hij hun gehavende lichaam in een afval container. Zal Erika nog op tijd zijn? En vooral zal zij dit sadistisch monster vinden en kunnen stoppen?

Conclusie
Laatste adem is Robert Bryndzaâ€™s vierde thriller met Erika Foster in de hoofdrol. Zijn boeken verkopen als zoete broodjes en gezien deze steeds beter worden, keek ik uit naar dit vierde deel. In de voorgaande boeken miste ik de diepgang bij de personages, vooral bij Erika bleef ik wat op mijn honger zitten. Eenmaal ik was gestart met het lezen van Laatste adem kon ik deze niet meer opzij leggen. Het is een verslavende thriller die je bij de keel grijpt vanaf de eerste pagina, dit door de spannende proloog waarbij de dader wordt gevolgd bij het dumpen van zijn slachtoffer. Daarna bestaat het boek uit korte, snelle hoofdstukken, met twee wisselende perspectieven: die van de dader afgewisseld met die van Erika en haar team. In het begin wordt vooral Erika Foster met haar team gevolgd en af en toe de dader, maar langzaamaan volgen de hoofdstukken waarbij de dader gevolgd wordt elkaar steeds vaker op. Zo wordt je als lezer enorm geprikkeld en ga je op het puntje van je stoel zitten tot de ontknoping er eindelijk is.

De personages zijn tot in de kleinste details uitgewerkt en doordat je als lezer ook de dader kan volgen, leer je hem goed kennen. Eindelijk krijgt het
personage van Erika Foster meer diepgang, hier wacht ik al op sinds Het meisje in het ijs, de eerste thriller met haar in de hoofdrol. Wat een personage die Erika, ze heeft een sterke persoonlijkheid, zegt telkens waar het op aan komt (tot het arrogante toe), maar onder die hardheid schuilt een dame met een gouden hart die schrik heeft zelf gekwetst te worden. Bovendien blijft ze maar worstelen met haar verleden. En de dader, wel het verhaal is zo goed geschreven dat je als lezer zelfs af en toe medelijden met het sadistisch monster krijgt.

Bryndza schrijft in een eenvoudige, beeldende schrijfstijl. Op deze manier zie je alles aan je voorbij passeren als in een film, ook de personages kun je je zo voorstellen. Het boek leest snel wat het lezen ten goede komt, want als lezer wil je zo snel mogelijk weten hoe het afloopt. Hoewel je al snel weet wie de dader is, heeft het boek zeer veel onverwachte plotwendingen, waardoor het spannend blijft tot aan de laatste pagina. Robert Bryndza heeft ook een boodschap in zijn boek verwerkt voor de lezer, die hij in een nawoord nog verder toelicht: hij wil zijn lezers waarschuwen voor de gevaren van het internet, vooral sociale media en het concept van online daten. Je weet namelijk nooit wie je op internet ontmoet, dit kunnen personen zijn met verkeerde bedoelingen. Hoewel het een spannende thriller is, slaagt Robert Bryndza er ook in om dat kleine beetje romantiek te verwerken in zijn thrillers, net voldoende om het niet te suikerzoet en luchtig te maken. Hierdoor word je als lezer nieuwsgierig gemaakt naar het vervolg: zal het uiteindelijk iets worden tussen Peterson en Erika? Blijft Erika met haar verleden worstelen? Ik kijk alvast uit naar het vervolg.

Net als in zijn voorgaande boeken vraagt de auteur aan het einde van zijn boek feedback aan zijn lezers over het verhaal en hoe zij vinden dat het verder zou moeten verlopen. Het is duidelijk dat hij rekening heeft gehouden met de voorgaande opmerkingen, Laatste Adem is voor mij namelijk het beste boek van de Erika Foster serie tot hiertoe. Hoewel Laatste Adem onderdeel is van een serie kan je het ook lezen zonder de voorgaande boeken te hebben gelezen, maar ik raad toch aan de volledige serie te lezen. Ik kijk al uit naar de volgende boeken met Erika Foster in de hoofdrol. Ik geef deze spannende en razendsnelle thriller een 4.5 sterren.