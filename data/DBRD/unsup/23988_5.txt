Laurie zit in de bus en terwijl ze uit het raam kijkt, ziet ze een jongen... Ze is op slag verliefd en kan haar ogen niet van hem afhouden. Zonder dat ze weet wie hij is, of waar hij vandaan komt. De jongen ziet haar ook en probeert vervolgens nog voordat de bus vertrekt in te stappen, maar helaas.. te laat!

Laurie probeert samen met haar beste vriendin Sarah de “busjongen” op te sporen, maar hun zoektocht mag niet slagen. Na een jaar staat Laurie op het punt om de zoektocht op te geven. Dan komt Sarah thuis met haar nieuw liefde, maar laat dit nu net precies de man van Laurie haar dromen zijn. Kan dit op welke manier dan ook voor goed aflopen voor iedereen?

In “een dag in december” volgen we vooral Laurie, maar ook zijn er hoofdstukken geschreven vanuit Jack (de busjongen). Het is heel fijn om te lezen vanuit beide perspectieven. Doordat je leest wat Laurie en Jack zowel denken als voelen, kun je je erg goed inleven in het verhaal. Beide personages hebben zo hun leuke en minder leuke kanten. Doordat niet alles rozengeur en maneschijn is, maakt dat het verhaal juist realistisch en echt. Je groeit op met de personages en sluit ze in je hart. Je hoopt gedurende het verhaal zo erg op een goede afloop voor hun beide.

Ook de bijpersonages passen perfect in het verhaal. Van ouders tot vrienden en echtgenoten. Alles is precies mooi in balans. Daarnaast zitten er veel verschillende emoties door het verhaal heen verwerkt, soms raak je geïrriteerd en zelfs boos, soms verdrietig en op andere momenten moet je lachen en maakt het je vrolijk. Ook komt de auteur Josie Silver nog met wat onverwachte gebeurtenissen waardoor het verhaal echt geen moment saai is. Eenmaal begonnen in “een dag in december” is het niet meer weg te leggen. Je vliegt door de hoofdstukken heen om er maar achter te komen hoe het zal eindigen.

De schrijfstijl van Josie Silver is vlot, realistisch maar ook beeldend, je ziet de situaties en de omgeving gewoon precies voor je. Het verhaal zit vol met herkenbare situaties, wat het erg prettig maakt om het te lezen. Ik wil dit boek elke jaar, elke december weer opnieuw lezen, wat een heerlijk verhaal!

Kortom, hou je van een heerlijk zwijmel verhaal dat tegelijkertijd realistisch blijft en waar vriendschap ook een grote rol in speelt. Een verhaal vol met toffe personages die alle emoties bij je oproepen die je je maar kunt bedenken? Dan is “een dag in december” absoluut een 100 procent match voor jou!