In het voorjaar van 2017 bestormden de beelden van de familie Prins de Nederlandse nieuwszenders. Arine Prins en haar kinderen, Beer en Sterre, kwamen onder nare omstandigheden vanuit Zuid- Afrika terug naar Nederland. Hun liefhebbende man en vader, Peet, vergezelde het gezin, maar helaas niet meer levend. Hun Afrikaanse droom kwam na 18 jaar ten einde nadat het gezin slachtoffer werd van de zogenoemde 'Plaasmoorde'; roofovervallen op blanke boeren in Zuid-Afrika. Ongeveinsd vertelt Prins haar verhaal met Moord in Zuid- Afrika, wat door Hugo Verkley werd opgetekend.   

De vrouw des huizes neemt geen blad voor de mond en begint haar verhaal met een gruwelijke herinnering aan de bewuste avond. De avond waarop Peet op tijd naar bed ging omdat hij zich niet zo lekker voelde, terwijl Arine en haar vriend William genoten van elkaars gezelschap gepaard met wijn en hapjes. De gezellige avond komt abrupt tot een eind als Arine ineens de loop van een pistool in haar nek geduwd krijgt...  

Na dit intense intro gaan we terug in de tijd en neemt de  auteur ons mee naar het prille begin van de relatie van haar en Peet. Hoe de liefde groeit en een gezin wordt gesticht. De herinneringen zijn sterk en het gemis is groot. Op een nonchalante manier maken we kennis met het leven van de familie Prins in Nederland en hun plannen om naar de andere kant van de wereld te emigreren. Zonder plan, eigenlijk zelfs in een opwelling, vertrekken ze in 1999 naar hun bestemming. Totaal niet voorbereid, maar met hun droomhuis in eigendom, beginnen ze hun avontuur.
Hoewel Prins zout in de goede wonden strooit en hiermee meer bekendheid geeft aan deze relatief onbekende gruweldaden, lijkt ze ook Zuid- Afrika in haar geheel af te schrijven. De haat en liefde voor het land spatten van de bladzijdes af. Dit geeft flinke contrasten en zet je als lezer aan het denken. De gedachten van de vrouw zijn verklaarbaar en gegrond, maar in hoeverre worden deze beïnvloed door de barbaarse wreedheden die ze heeft moeten doorstaan? Zo wordt zoon Beer opgepakt terwijl hij aan het werk is zonder werkvergunning en hij belandt hiervoor in de gevangenis. Is dit echt de schuld van het land, of had Beer gewoon zijn plichten moeten vervullen voordat hij überhaupt aan het werk ging?  

Vanzelfsprekend vallen deze dingen in het niet bij een moord. Want dat 'plaasmoorde’ bestaan is een feit, waar veel blanke Afrikaanse boeren voor vrezen. De apartheid is al jaren geleden afgeschaft, maar nog steeds onderhevig aan de geschiedenis. Laten we duimen dat het land een evenwichtig geheel zou kunnen worden. Zuid- Afrika is zeer zeker niet het veiligste land om naartoe te gaan op vakantie, maar heeft niet elk land haar zwarte pagina?
Moord in Zuid- Afrika geeft een kijkje in het leven van het gezin Prins, wat helaas ontzettend droevig afliep. Het is een verhelderend boek dat een mooi inzicht geeft over de goede en slechte kanten van Zuid- Afrika. Feiten en gevoel zijn verweven en hierdoor komen sommige situaties erg negatief over. Maar als je je tijdens het lezen bedenkt dat je met een levensverhaal te maken hebt waarin emoties een grote rol spelen, zullen situaties helder en indrukwekkend binnenkomen.