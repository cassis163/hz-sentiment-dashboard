Dit heerlijke verhaal lijkt qua opzet wel wat op het werk "Papiergeld" van dezelfde schrijver. Het hele avontuur wordt verteld door diverse personen, die vanuit hun eigen visie en eigen positie het gebeuren beleven. Aanvankelijk vond Ken Follett dat zijn bedoeling van het boek niet was gelukt. Hij bracht het boek in 1976 uit onder een pseudoniem: Zachary Stone. Later herzag hij zijn mening, omdat het gewoon een goed verhaal is, en werd het boek alsnog opnieuw uitgebracht, nu onder zijn eigen naam.

In het boek is Modigliani een zeer bekend schilder waarvan de prijzen per doek tot grote hoogte zijn gekomen. Een kunststudente komt er achter dat er ergens in Italië mogelijk nog een onbekend doek bestaat, door de meester zelf vervaardig onder invloed van drugs. Een priester kreeg het. Terwijl de jacht op dit schilderij in volle gang is, een kunstgalerijhouder die het nodig heeft om zijn galerij te financiëren, een verzamelaar en de studente die er een doctoraat aan over wil houden, zijn een paar kunstenaars in Londen bezig met een grootscheepse, unieke, vervalsing om duidelijk te maken dat tenminste een deel van het geld dat "het publiek" betaald voor kunst (en dat kan astronomisch veel zijn) bij de kunstenaars terecht komt.

Al deze gebeurtenissen zijn met elkaar verweven en pas in het slot wordt duidelijk wie nu werkelijk winnaar wordt.

Zoals gezegd, niet de gebruikelijke thriller van Follet, maar meer een verhaal in een andere opzet, zeer vermakelijk om te lezen, spannend, onderhoudend, verfrissend maar bovenal goed!