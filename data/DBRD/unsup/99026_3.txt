"Een prikkend gevoel op mijn pols. Ik besef wat er gebeurt maar het is te laat. Ik kan er niets meer aan veranderen. Misschien heb ik dit inderdaad verdiend. Ik had door moeten hebben dat er iets niet klopte."

De twintigjarige kunstacademie studente Sofie is tot over haar oren verliefd op haar nieuwe leerkracht Ben Vos. Een onmogelijke liefde, waar niemand iets over mag weten, want een relatie met een leerkracht die veertien jaar ouder is dan haar, is absoluut not done. Kansloos. Toch?

"Het is gewoon een simpele Facebookvrienschap, verder dan dat gaat het niet."

Sofie kan aan niets anders meer denken, dan aan meneer Vos. Het gaat zelfs anderen opvallen dat ze er met haar gedachten niet meer bij is. En dan ontvangt ze tijdens het stappen opeens een Facebook vriendschapsverzoek van Ben. Dat moet haast wel een vergissing zijn. Sofie accepteert het verzoek en haar droom lijkt uit te komen, Ben wil haar beter leren kennen.

"Het enige waar ik aan kan denken is mijn ontmoeting met Ben, de ontmoeting die nog moet volgen. Ik kan alleen maar hopen dat die dag snel komt."

Sofie is achterdochtig, ze is niet bepaald de knapste meid van de klas, wat moet de knappe meneer Vos met een gewoon doorsnee meisje? Ze raakt ervan in de war en weet niet goed wat ze ermee aan moet? Ze besluit zich over te geven aan de ontdekkingsreis die verliefdheid heet, virtueel groeien Sofie en Ben steeds dichter naar elkaar toe.

"Als een rat in de val. Ga je het overleven?"

Tegelijkertijd met het intense contact met Ben, gebeuren er nare dingen, Sofie ontvangt anonieme telefoontjes en wordt bedreigd. De situatie wordt steeds verontrustender en gaat van kwaad tot erger. De achtbaan van emoties waarin ze is beland put haar helemaal uit. Ze vraagt zich af of er misschien meer achter zit? Sofie is niet van plan om zich bang te laten maken door de idioot die dit op zijn geweten heeft, maar ondertussen komt de gek wel steeds dichterbij.

"De gedachte dat iemand zo dicht bij me kan komen zonder dat ik het door heb, vreet aan me."

Gelukkig staat Sofie er niet helemaal alleen voor. Haar beste vrienden Morris en Lotte, met wie ze samen in een studentenhuis in Groningen woont, zijn haar enorm tot steun. Ze zijn erg close met zijn drieën, hebben elk zo hun eigen zorgen en problemen en begrijpen elkaar door en door.

"Hier ben ik veilig. Er wordt voor me gezorgd. Er kan me hier niets gebeuren."

Wie heeft het op Sofie gemunt? En hoe goed kent zij haar virtuele liefde eigenlijk?

Afgelopen zondag was de boekpresentatie van Fatale klik, het tweede boek van Young Adult thriller auteur Marleen Ekelmans. Vorig jaar verscheen haar debuut In het duister waar ik heel enthousiast over ben. Ik mocht Fatale klik al lezen voordat deze officieel verscheen en kon niet wachten om erin te beginnen, ik heb lang naar dit boek uitgekeken.

Fatale klik heeft een prachtige cover waarop een meisje en een donkere gestalte staan afgebeeld, welke terug komen in het verhaal. De titel is origineel en past goed bij het verhaal. De omschrijving op de achterkant van het boek maakte mij nieuwsgierig naar het verhaal.

Fatale klik bestaat uit 39 korte hoofdstukken en een afsluitende epiloog en gaat van start met een veelbelovende spannende proloog. Het verhaal wordt vertelt vanuit hoofdpersonage Sofie.

Marleen Ekelmans heeft een fijne, moderne schrijfstijl met oog voor de omgeving. Haar beschrijvingen zijn gedetailleerd en uitgebreid. Net zoals bij In het duister, moest ik ook bij Fatale klik eventjes op gang komen, voor ik na de proloog in het verhaal zat. Maar toen ik er eenmaal in zat, heb ik het boek in no-time verslonden.

Marleen heeft zich goed verdiept in het Groningse studentenleven en heeft zich zodoende goed ingeleefd in de karakters, deze zijn uitgebreid en echt neergezet. De twintigjarige kunstacademie studente Sofie die tot over haar oren verliefd is op haar nieuwe leerkracht Ben Vos. Een onmogelijke liefde, want een relatie met een leerkracht is een absolute no go. Toch? Tot ze een vriendschapsverzoek via Facebook van hem krijgt en haar droom lijkt uit te komen. Maar Sofie is achterdochtig, wat moet Ben met haar? Ze is nou niet bepaald de knapste meid van de klas, maar een simpel girl next door typetje. Sofie raakt ervan in de war en weer niet goed wat ze ermee aan moet? Wanneer er een opeenstapeling van nare dingen gebeurd die haar helemaal uitputten vraagt ze zich af of er misschien iets achter zit? Ze wil haar leven niet laten beheersen door de klootzak die haar dit allemaal aan doet, maar ondertussen komt deze onbekende gek wel steeds dichterbij. Hoe goed kent ze haar virtuele liefde eigenlijk? Dansen en schilderen zijn haar uitlaatklep en gelukkig ontvangt Sofie veel steun van haar beste vrienden Morris en Lotte, met wie ze samen in een Gronings studentenhuis woont en ze heel close is. Alle drie hebben ze zo hun eigen zorgen en problemen, maar ze begrijpen elkaar door en door.
Marleen heeft aangrijpende thema’s in haar verhaal verwerkt, de zorgen die jongeren met zich meedragen, gescheiden ouders, verlatenheid, verliefdheid, psychische stoornissen, mishandeling, bedreiging en stalking. Allemaal op een goede manier uitgewerkt, de verwarde gevoelens, de zorgen om de ouders, het verdriet, de eenzaamheid en verlatenheid en de machteloosheid en woede richting de stalker.

Marleen Ekelmans heeft met Fatale klik een echte moderne originele jeugdthriller neerzet, uitstekend bestemd voor de doelgroep, welke ik ook met plezier gelezen heb. De spanning wordt gedurende het verhaal opgebouwd, het verhaal is geheimzinnig. Gedurende het verhaal schoten mijn verdenkingen richting de dader heen en weer, de uiteindelijke dader kwam voor mij niet totaal als een verrassing. Ekelmans neemt een lange aanloop naar de ontknoping, welke er dan zomaar ineens is en waarmee het verhaal plotsklaps ten einde is. Het boek is aan de dunne kant en telt slechts 160 bladzijden, dit vind ik persoonlijk wel jammer. Voor mijn gevoel had het verhaal nog verder uitgewerkt kunnen worden.
Marleen richt zich met Fatale klik op de gevaren van het internet en social media. En geeft hiermee een realistische boodschap aan haar lezers, pas op wat je deelt en met wie, eenmaal op internet is altijd op internet!

Fatale klik, moderne originele jeugdthriller met realistische boodschap!

★★★½