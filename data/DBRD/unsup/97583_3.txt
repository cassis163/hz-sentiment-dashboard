Jack en Laura, een jaar of vijf met elkaar getrouwd, zijn op vakantie in Las Vegas. Als verzetje huren ze een auto en maken een tocht de Mojave woestijn in maar stranden op een weg die nergens toe lijkt te leiden. Met maar weinig water tot hun beschikking lijkt het erop dat ze het niet gaan overleven. Ze worden gered door een kleine, oude man die hen op een even oud paard naar een afgelegen trailer brengt. Maar wie is deze Boots?
Gelijktijdig speelt het verhaal van Mollie, een teenager die huis en haard heeft verlaten omdat ze het daar zo saai vindt en eindigt in Las Vegas met nauwelijks een dollar op zak. Ze denkt te worden gered door een man die haar in een restaurant hulp aanbiedt. Die hulp blijkt toch niet te zijn wat ze had verwacht. Uiteindelijk belandt ook zij in de trailer.

Het verhaal leest lekker weg. De korte hoofdstukken zorgen ervoor dat je snel nog een stukje verder gaat dan je van plan was. Ik had het in een middag uit. Ik vond het ook wel spannend, zeker in het begin. Langzamerhand echter nemen mysterieuze gebeurtenissen het verhaal over. Er lijkt een soort religieuze oorlog aan de gang tussen de oude man Boots, die het goede lijkt te verbeelden, en een slecht karakter die Seth wordt genoemd. Een strijd tussen goed en kwaad. Zijn Boots en Seth echt of bestaan ze alleen in de verbeelding van de personages?

Hoewel interessant genoeg om door te lezen vond ik het steeds minder een boek naar mijn smaak worden. Het (quasi)religieuze tintje begon mij een beetje te ergeren. Vandaar dat ik uiteindelijk op drie sterren ben blijven steken.