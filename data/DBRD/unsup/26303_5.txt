Naar buiten door Ingela P Arrhenius

Oh, het is weer van dat, ik ben weer verliefd op een boek. Naar buiten is een geweldig tof pop-up boek dat je zin geeft in de lente! Met allerlei ideetjes voor dingen die je buiten kan doen.

Het is een klein dik boekje, met stevige pagina’s (nodig voor de pop-up) dat je makkelijk in de hand houdt maar ook even makkelijk tentoon kan stellen op je kast. Mijn favoriete pagina van het moment is ‘eendjes voeren’ maar dat zou morgen zo maar ‘in de draaimolen’ kunnen zijn en overmorgen ‘lezen’.

Arrhenius haar tekeningen zijn vrolijk, mooi, aanstekelijk en toveren een glimlach op ieders gezicht. Haar samenwerking met David Hawcock, voor de pop-uptechniek) is een schot in de roos.

Alles van Ingela is geweldig. Ik ben er zeker van dat ‘Naar buiten’ klein én groot kan bekoren. Dus wie nog op zoek is naar een (laat) Valentijnsgeschenkje: koop dit boekje! Je kan al bladwijzers steken bij de dingen die je zeker samen wil gaan doen.