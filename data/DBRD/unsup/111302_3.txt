Going Solo is alweer het derde deel in de ‘Girl Online’-serie van vlogster Zoe Sugg. In de eerste delen maakten we kennis met Penny. Penny heeft na een ongeluk een angststoornis opgelopen, maar probeert dapper door het leven te gaan, onder andere door te bloggen. Daarnaast is het ook niet onbelangrijk dat ze een relatie had met de bekende popster Noah. Going Solo gaat verder na deel twee en belooft weer veel gelach om Penny’s avonturen!  

Penny probeert het in dit boek alleen. Na de break-up met Noah is hij van de aardbodem verdwenen dus ze zal het ook zonder hem moeten doen. Tijd dus om zich op haarzelf te richten. Gelukkig is haar beste vriend Elliot er om haar af te leiden. Daarnaast is ze op zoek naar haar eigen stijl in het fotograferen, maakt ze het haar missie om haar nieuwe vriendin Posey van haar podiumvrees af te helpen en dient een supersexy Schot zich aan. Ze heeft het dus druk genoeg!  

Dit boek beslaat maar een korte tijdsperiode. Het verhaal begint in september en eindigt eind november. In deze periode gebeurt er ontzettend veel. Precies dit is het zwakste punt van het boek, want eigenlijk gebeurt er te veel. Daardoor is de ontwikkeling die Penny doormaakt niet realistisch. De gebeurtenissen volgen zich zo snel op dat het maar goed is dat er niet ingegaan wordt op het naar school gaan en het maken van huiswerk. Penny maakt een goede ontwikkeling door, maar in een veel te kort tijdsbestek.  

Alle andere elementen in het boek zijn vooral een feest van herkenning. Het boek is eenvoudig opgezet en daardoor makkelijk te lezen en zeer vermakelijk. Wederom zul je tienermeisjesgevoelens beleven tijdens het lezen. Het is fijn dat Penny eigenlijk heel normaal is. Natuurlijk heeft ze wel uitzonderlijke kennissen en gaat alles net wat makkelijker dan in het echte leven het geval zou zijn, maar desondanks voelt Penny als een vriendin. Dat is meteen de charme van de ‘Girl Online’-boeken.  

Veel van de al bekende personages komen weer terug. Ook introduceert Sugg een aantal nieuwe personen zoals Posey. Posey is een hartverwarmend meisje en zorgt voor een zeer sterke aanvulling op de verhaallijn. Dat kan helaas niet gezegd worden over de Schot Callum. Callum reageert zo wisselend op alle gebeurtenissen dat het onnatuurlijk wordt. Daarnaast is het onvermijdelijk om niet te zien dat dit een slechte match voor Penny is. Penny geeft hem steeds weer een kans omdat hij knap is en dat komt wel erg oppervlakkig over. Ook Megan stelt teleur. Het was een verrijking voor het boek geweest als Sugg een andere antagonist in de serie had gekozen. Dit boek is het derde boek op rij waarin Megan de slechterik van het verhaal is. Dat Penny haar dan toch vertrouwt en in haar streken trapt, is zeer onrealistisch.  

Sommige wendingen in het verhaal zijn onverwacht, andere erg voorspelbaar. Op een gegeven moment doet een terloopse opmerking vermoeden dat er nog een diepere laag in het boek verborgen zit, maar helaas is dit niet het geval. Ook het slot roept wat twijfels op, want de uiteindelijke gebeurtenissen hadden helemaal niet zo dramatisch hoeven te verlopen en komen daardoor ook erg overdreven over. Echter, het boek blijft vermakelijk, waardoor je het in een ruk uitleest. Sugg heeft een komische schrijfstijl en het is fijn dat het wederom een boek is waarin alles op het einde goed afloopt.  

Girl Online: Going solo is een zeer vermakelijk verhaal dat aan alle verwachtingen voldoet. Het boek is lichtelijk voorspelbaar en alles is iets te perfect, maar ook dit boek kan niet anders dan het hart van de fans van Penny verwarmen. Een must voor alle Girl Online-lezers!