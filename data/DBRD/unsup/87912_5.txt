In dit boek wordt levensecht beschreven hoe het is om in straatbendes te leven. Jongens en meisjes van rond de 16 vormen samen een straatbende. Diefstal, geweld, rellen, vechtpartijen en groepsverkrachtingen zijn de orde van de dag. Vaak zijn dit jongeren die alle hoop op een toekomst hebben opgegeven. Verscheurde gezinnen, zware trauma’s zijn vaak de oorzaak. De jongelui voelen zich bekeken door de maatschappij waardoor ze zich niet welkom voelen. Een zoektocht naar identiteit.

Een term die ze gebruiken is “Bounty”, dit wil zeggen zwart aan de buitenkant, maar wit van binnen. Ook de term “Allochtonen”, je hebt dan wel een nationaliteit en bent hier opgegroeid, je bent toch anders en je zult altijd een vreemdeling blijven.

“Probeer maar eens werk te vinden met mijn huidskleur en een Arabische naam! Niemand wil me aannemen!”.

In dit verhaal staan twee straatbendes centraal: The Black Bronx (zwarte huidskleur) en de 1080ers (allochtonen). Straatbendes terroriseren de straten in Brussel, wanneer Marie-Evelyne en haar vriendin Daphne winkelen komen ze een neef van Marie-Evelyne tegen. Deze blijkt bij The Black Bronx te horen. David, bendenaam Notorious, neemt Marie onder zijn hoede en dit zorgt ervoor dat zij integreert in deze straatbende onder de naam Mavela. Binnen een paar weken is ze zo gehersenspoeld dat ze volledig opgaat in het bendeleven.

“Enkel in je eigen groep ben je veilig, we gaan voor elkaar door het vuur. Blanken hoeven niet te vechten om gerespecteerd te worden. De groep is belangrijker dan familie”.

“Als je eenmaal bij The Black Bronx bent, blijf je er voor de rest van je leven”.
“Hier tel ik mee, zij zien me niet als een sale négresse die in dit land is aangespoeld”.

Aan de andere kant heb je de 1080ers, deze bende bestaat uit allochtonen, waaronder Marwan. Wanneer beide bendes elkaar ontmoeten worden Marwan en Mavela verliefd. Dit is tegen de bende regels, one-night stands zijn oké, maar geen langere relaties, dat zegt namelijk kan je eigen mannelijke bendeleden niet goed genoeg zijn. Hun verliefdheid begint rooskleurig, totdat de mede-bendeleden erachter komen.

Ontmoetingsplekken zijn metrostations, donkere hoeken en steegjes. Dit verhaal beschrijft de keiharde wereld van de straatbendes, heftig met gruwelijke details. Het confronteert je, het raakt je.