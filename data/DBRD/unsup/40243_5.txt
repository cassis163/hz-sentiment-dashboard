Twee jong volwassenen sieren de voorkant van Zomer van Lis Lucassen (pseudoniem van Olga Hoekstra). Je voelt de aantrekkingskracht tussen hen, maar ook met een tikje terughoudendheid. En wat blijkt dat later in perfecte combinatie te zijn met het verhaal. De cover is dus zeer goed gekozen.


Na 4 jaar jeugdinrichting probeert Alec zijn leven weer op de rit te krijgen. Dit doet hij onder andere door muziekles te geven aan kansarme kinderen. Als de lessen plotseling komen te vervallen door de komst van een beroemdheid ontmoet hij in de oefenruimte Audrey met wie hij meteen een klik heeft.

“Het lag niet aan de ruimte, maar aan de rust die hij had uitgestraald. De warmte in zijn woorden.”

Audrey werkt aan een comeback na stemproblemen. Ze doet mee aan een realityshow en wil gaan auditeren voor The Voice om haar carrière weer op de rit te krijgen. Door de ontmoeting met Alec beseft ze onder welke druk en invloed ze staat van haar moeder en vriend en dat ze niet goed bezig is. Bij Alec kan ze zichzelf zijn en ze vindt het erg prettig om met hem samen te zijn.
Na een traumatische gebeurtenis vlucht Alec op advies van zijn beste vrienden Rowan en Finn weg naar het buitenland en Audrey besluit met hem mee te gaan. Daar komen Audrey en Alec langzaam tot rust en nader tot elkaar.

“Het kwam door de manier waarop Audrey lachte, vol overgave en passie.”

Totdat de camera’s ineens weer in hun gezicht opduiken, waardoor Audrey genoodzaakt wordt om weer terug te gaan naar Nederland.

“Jij bent op een plek waar ik nog niet ben. Ik heb nog te veel onafgemaakte zooi…”

“Het was juist omdat ze van me hield, compleet en totaal van me hield, dat ze me liet gaan. Omdat ze wist dat als ze zou blijven, wij daar beide aan kapot zouden gaan.”

Kunnen ze later weer nader tot elkaar komen?


Je knuffelt Alec, de baby. Je huilt om Alec, de jongen. Je lacht om Alec, de jongeman die ingehaald wordt door zijn hormonen en vecht met Alec tegen zijn demonen en voor Audrey. Je leeft met hem mee in zijn zoektocht naar mooie herinneringen aan zijn moeder en naar zijn vader.
En Audrey sleept je mee in haar zoektocht naar zichzelf, waar ze er achter komt dat ze daar eerst dingen voor moet afronden en afsluiten. Om dat te doen zal ze terug moeten keren naar haar oude leven en Alec moeten achterlaten.
Je leest het verhaal afwisselend vanuit Alec en Audrey wat bij elk hoofdstuk aangegeven wordt. En de flashbacks zijn erg duidelijk door het gebruik van een ander lettertype.
Een prachtig, intens verhaal over twee jonge mensen die hun weg zoeken in het leven en naar elkaar. Een verhaal dat je niet zo maar loslaat.
Genoten van Hitte, gezwijmeld bij Razend? Voor Zomer zul je dan zeker smelten en intens van genieten.

Met grote dank aan Olga Hoekstra en Storm Publishers voor het beschikbaar stellen van het vooruitlees exemplaar.