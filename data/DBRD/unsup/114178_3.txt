In Rusteloze benen volgen we het relaas van een hedendaags familiedrama van eigen bodem. De mooie Rosalie doet aan vrijwilligerswerk in een vluchtelingencentrum in haar buurt. Wanneer de asielaanvraag van de gevluchte Joseph afgewezen wordt voelt de half in midlifecrisis verkerende Rosalie zich verantwoordelijk voor hem. Ze overtuigt haar man Wim en studerende zoon Patrick ervan dat ze de Oegandees Joseph niet in de steek kan laten nu hij binnen de maand zal worden uitgewezen.

Met haar warme hart neemt ze Joseph in huis om een doormigratie naar Canada op te starten. Rosalie onderschat echter de slaagkansen en de stress voert haar terug naar haar getraumatiseerde verleden. Een tijd waar zij meer dan eens verantwoordelijkheden moest nemen toen ze daar nog helemaal niet klaar voor was. Ook Patrick heeft zo zijn problemen, vooral dan met vrouwen. En op zijn beurt zet hij Rosalie onder druk als hij graag op kamers wil. Maar Rosalie blijkt nog niet in staat om haar zoon ‘Pat’ te kunnen loslaten en verwacht dat hij een gesprekspartner wordt voor de jonge Joseph. Wim, met een zacht en voorzichtig karakter, tracht zo goed mogelijk de brokken en grillen van Rosalie op te vangen en te lijmen. Maar regelmatig wordt hij zelf ook gekwetst en vlucht op zijn manier weg. De zekerheid en de orde die Rosalie in haar rustige leventje op de been hielden verdwijnen zo langzaam uit haar leven en wat overblijft zijn een paar rusteloze benen en heel veel chaos.

Die chaos treffen we ook aan in het kunstwerk op de cover van het boek. Een bodemloze put van rood-roze en geel. Rusteloze benen is de tweede roman van Claudia Biegel. Ze werkte zelf negentien jaar in een vluchtelingencentrum en verwerkt  zo haar eigen ervaringen in dit boek.

Het verhaal bestaat voor een groot deel uit vlotte levensechte dialogen. In een ander gedeelte worden we meegevoerd met de flashbacks van Rosalie over haar jeugd. We komen zo meer te weten over haar grootmoeder ‘omie’, die voor haar trachtte te zorgen en haar gestoorde mama ‘luis’, die constant in de gaten diende gehouden te worden. Het hele relaas wordt vertelt vanuit verschillende standpunten. Zo kruipt Claudia afwisselend in de huid van Rosalie, Wim en Patrick. Waar het verhaal eerst keuvelt en langzaam op gang komt, komt er halfweg toch een bepaalde spanningsboog in en gaat het naar het einde steeds sneller en sneller. Soms iets te snel waardoor het soms iets te chaotisch wordt, maar misschien is dat net de opzet van Claudia Biegel.

Rusteloze benen is een hedendaagse roman, gebaseerd op dialogen en vanuit verschillende personen bekeken. Het hoofdpersonage heeft het moeilijk met het leven en overleven in deze wereld. Rusteloze benen is daarmee een aanrader voor de liefhebbers van Vele hemels boven de zevende hemel van Griet Op de Beeck.