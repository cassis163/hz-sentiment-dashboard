Op vijftienjarige leeftijd pleegt Walt zelfmoord. Na jarenlang gepest te zijn, zag hij geen andere uitweg meer. Zijn zus Rosalie heeft de zelfmoord van haar broer nooit kunnen verwerken. Krijn van Voorden was een klasgenoot van Walt en in de ogen van Rosalie de grote schuldige, degene die het leven van haar broer heeft verwoest. Jaren later solliciteert Rosalie als personal assistent van Krijn en ziet haar kans op wraak heel dichtbij komen. Totdat ze achter de waarheid komt, en deze blijkt nog vele malen erger te zijn dan dat ze ooit had kunnen bedenken…

Zwarte Aarde is een spannend, geloofwaardig verhaal met een zeer actueel thema. Het behelst een thema dat wat mij betreft niet vaak genoeg aangehaald kan worden: pesten. De invloed dat dit kan hebben op een (jong) persoon is gigantisch. Ondanks dat ik mijzelf hier (gelukkig) niet mee kan identificeren, heb ik me wel volledig kunnen inleven in Rosalie (Roos). Roos is door de omstandigheden gevormd en haar haatgevoelens tegenover Krijn zijn heel goed voor te stellen. Roos heeft in haar jeugd weinig steun van haar ouders gehad en heeft daardoor al op jonge leeftijd geleerd alleen op zichzelf te kunnen vertrouwen. Dit maakt dit karakter sterk, maar doordat ze niet alles een plek heeft kunnen geven ook onvoorspelbaar. Dat wat Krijn heeft gedaan is te erg voor woorden, maar ik werd af en toe aan het twijfelen gebracht en begon me af te vragen of Krijn echt wel zo’n rotzak is.

Tijdens het lezen van Zwarte Aarde komen er veel emoties naar boven. Cursief geschreven hoofdstukken laten veel pijn en onmacht zien. Ook angst en verdriet zijn intens voelbaar. Dit lezende haalde bij mij veel kwaadheid naar boven en als lezer vraag je je af hoe het toch mogelijk is dat iemand zover kan gaan. Ontbreekt het zo’n iemand aan gevoel, aan empathisch vermogen? Als dierenliefhebber moest ik ook zeker even slikken bij het gedeelte dat over de kat Frits vertelt. Door het hele verhaal heen lees je de verschrikkelijkste, soms onvoorstelbare dingen en word je hard met de neus op de feiten gedrukt. Dit boek is fictie en zoals ik de auteur zelf heb horen zeggen is dit verhaal een beetje overdreven, maar de impact is er niet minder om en het statement is overduidelijk.

Zwarte Aarde wordt op prima wijze opgebouwd, alleen zijn er een aantal situaties redelijk makkelijk te voorzien. Daarentegen stuurt de auteur de lezer op een gegeven moment een bepaalde richting op waarvan later blijkt dat er toch in een andere hoek gezocht moet worden. Een mooie, verrassende twist. Susan heeft veel aandacht besteed aan het omschrijven van de gevoelens en gedachten van de personages, waardoor er sprake is van een hoog inlevingsvermogen. Een prettige schrijfstijl en een fijne spanningsboog die opbouwt naar een heftige climax. Alles samengevoegd maakt Zwarte Aarde tot een goed geconstrueerd verhaal waaruit blijkt dat de auteur gegroeid is in het schrijversschap.
Op zoek naar een spannend verhaal met een thema dat de nodige gevoelens losmaakt? Zwarte Aarde is zo’n verhaal.