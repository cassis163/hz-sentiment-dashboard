Razend – Lis Lucassen.

Schrijfster:
Lis Lucassen is het pseudoniem van thrillerschrijfster Olga Hoekstra. Onder de naam Lucassen maakte ze met Hitte haar New Adult-debuut. New Adult wordt beschouwd als een chicklit-achtig subgenre binnen het genre Young Adult.
Razend is het 2de deel in de trilogie.

Achterflap:
Voor Stef Boot zijn er slechts een paar dingen zeker in het leven: niets duurt voor eeuwig en de enige manier om de alles verterende leegte onder controle te houden, is om te leven in de hoogste versnelling. Nu hij terug is van het tropische eiland waar hij zich het grootste deel van de zomer heeft verscholen, is het tijd voor Stef om thuis de puinhoop die hij achterliet onder ogen te komen. Wanneer hij Liv tegen het lijf loopt, behandelt hij haar zoals hij ieder ander in zijn leven behandelt: als een onbelangrijke voorbijganger. Alleen Liv lijkt dwars door zijn act heen te kijken. Ze stelt hem voor de keuze: doorgaan zoals hij nu doet of op de rem trappen en vechten voor alles wat er zou kunnen zijn tussen hem en Liv. Na het succesvolle Hitte, is Razend het tweede deel in deze zomerse serie.

Mijn mening:
Razend is het tweede deel van de jong adult trilogie die Lis Lucassen heeft geschreven, deel 3, wat Zomer zal gaan eten verschijnt later.
Hitte en Razend zijn prima los van elkaar te lezen, Stef die een van de hoofdpersonen is in Razend kun je herkennen uit deel 1, maar als je dit boek (nog) niet hebt gelezen is dat geen enkel probleem. Beide boeken staan eigenlijk helemaal los van elkaar. Razend gaat over Stef en Liv die beiden de nodige dosis bagage uit hun verleden met zich mee moeten dragen. Dit beïnvloedt hun eigenlijk bij alles wat ze doen omdat ze hun verleden niet verwerkt hebben.
Het boek wordt afwisselend vanuit Stef en Liv geschreven, de hoofdstukken zijn kort en maken je steeds nieuwsgierig naar het vervolg.
Als Stef en Liv elkaar ontmoeten springt er beiden een vonk over die niet te temmen is maar beiden kunnen niet blanco de relatie met elkaar aangaan omdat ze nogal wat geheimen met zich meedragen. Razend is een boek waar de onderwerpen liefde, trouw, schuldgevoel en vriendschap uitgebreid aan bod komen en je bij vlagen een heerlijk gevoel in je buik bezorgen of je eens flink diep laten zuchten met betrekking tot de betrokkenheid die je voelt naar Stef en Liv toe.
Het boek bevat ook een bad guy die uiteindelijk de straf krijgt die hij verdient, eerlijkheid duurt het langst is zeer zeker op dit geweldige boek van toepassing.
Ik heb dit boek met heel veel plezier gelezen, het krijgt dan ook 5 sterren, het enige minpunt dat ik kan bedenken is dat het boek eigenlijk wat aan de dunne kant is, te snel uit dus!