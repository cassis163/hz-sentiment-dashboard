“Voor de fans van Veronica Mars,” las ik in de folder van Uitgeverij Unieboek | Het Spectrum. Als groot fan van de serie die liep van 2004 tot 2007 kon ik dit boek natuurlijk niet laten liggen. En gelukkig maar, want wat is dit een toffe politieke thriller!

In De fixer maken we kennis met Tess, het 16-jarige hoofdpersonage in het boek. Zij woont op een grote paardenranch in Montana samen met haar opa. Maar haar opa heeft de ziekte van Alzheimer en takelt steeds verder af. Op een dag staat haar zus Ivy voor de deur: Tess moet mee naar Washington en zal permanent bij haar zus moeten gaan wonen. We leren dat Tess geen ouders meer heeft, omdat deze door een tragisch ongeluk om het leven zijn gekomen. Haar zus heeft ze echter ook al in geen jaren gezien.

Tess vindt haar nieuwe leven niet leuk en mist haar opa ontzettend, maar probeert zich toch aan te passen. Langzamerhand komt Tess er vervolgens op haar nieuwe middelbare school in Washington achter dat haar zus een bekende ‘fixer’ is. Haar beroep is het oplossen – oftewel ‘fixen’ – van de problemen van anderen. En in Washington begeeft Ivy zich natuurlijk in het hart van de politiek en is het fixen niet altijd een legale manier van opereren.

Tess wordt op school gezien als ‘de zus van fixer Ivy’ en daarom beginnen medeleerlingen haar constant om hulp te vragen. Tess probeert de boot af te houden, maar raakt toch verzeild in het spel. Als Ivy erachter komt, is het hek van de dam. Het leidt tot een groot onderzoek met verstrekkende gevolgen. Een 16-jarige komt dan opeens terecht in een wereld van macht en geheimen, ook al mag ze zich er van haar zus niet mee bemoeien. Eén van die geheimen heeft zelfs betrekking tot haarzelf en zal haar hele leven op z’n kop zetten.

De Amerikaanse schrijfster Jennifer Lynn Barnes is nog vrij onbekend in Nederland, maar heeft al een flink aantal boeken op haar naam staan. De fixer is echter het eerste boek dat in opdracht van Uitgeverij Van Goor werd vertaald naar het Nederlands. Een goede keuze, want het spannende en intrigerende boek is een aanwinst voor de YA-boekenplank.

De wereld van de fixers is er één waar we allemaal wel meer over willen weten. Want wat speelt er zich eigenlijk af achter de schermen van de politiek en hoe beïnvloeden fixers het politieke spel? Barnes weet je op een overtuigende manier deze wereld te laten ontdekken; de fictieve regering van Amerika en de entourage eromheen lijken net echt en zorgen voor een spannend onderzoek naar de waarheid.

Ook zijn de personages interessant en eigenzinnig (en soms zelfs grappig) en is de verhaallijn vlot; je wilt doorlezen en weten waar het verhaal naartoe gaat. Je leeft mee met Tess, Asher, Henry, en Vivvie en zelfs van Ivy, Bodie en Adam krijg je een steeds beter beeld naarmate het verhaal vordert. De verrassende wendingen in het verhaal zijn de kers op de taart; het familiegeheim dat wordt ontrafeld is knap geconstrueerd door Barnes en zie je niet aankomen. Kortom, een YA-thriller voor liefhebbers van een spannende ‘whodunnit’ met diepgang.

Deze recensie schreef ik voor http://kinderboeken.blog.nl.