Robert Ludlum heeft een indrukwekkende lijst aan sterke thrillers nagelaten aan de wereld toen hij in 2001 stierf. Wereldwijd verkocht hij honderden miljoenen boeken. Het Ambler Alarm wist hij nog te voltooien voor zijn dood.
Ludlums beroemde creatie Jason Bourne was zijn geheugen kwijt. Hoofdpersoon Hal Ambler beleeft het tegenovergestelde in Het Ambler Alarm. Hij heeft alleen nog zijn herinneringen aan een leven voordat hij ontwaakte in een gesloten psychiatrische inrichting. Ambler weet niet hoe en waarom hij in de kliniek terecht is gekomen, maar zo klaar als een klontje is dat hij er zo snel mogelijk weg wil. Hij vindt een medestander in verpleegster Laurel Holland en zij is bereid hem te helpen. Met een handige list weten Ambler en Holland te ontsnappen. Dan begint een kat en muis spel tussen Ambler en de mensen die hem alles hebben afgenomen. Wanhopig zoekt Ambler naar bewijs van zijn bestaan vóór zijn opsluiting, maar elk spoor van zijn voormalige leven is zorgvuldig uitgewist. In de spiegel kijkt een ander gezicht dan het zijne hem aan en meer en meer begint Ambler te twijfelen aan de juistheid van zijn herinneringen. Wat is echt en wat niet, wie kan hij vertrouwen en waarom worden er constant aanslagen op zijn leven gepleegd?
Verzamelaars van Ludlumboeken zullen in hun handjes klappen met de verschijning van een nieuw verhaal van hun held. Terecht. Het Ambler Alarm is een vlot lopend, spannend verhaal met de nodige actie en een goed doordachte plot. Niet bijster origineel om de tegenpool van een goed lopende hoofdpersoon als Jason Bourne te introduceren, maar wel lekker. Het verhaal is meer gefocust op de plot, diepgaande karakterschetsen ontbreken. In dit boek geen enkel probleem, het komt de vaart in het verhaal ten goede. De ontknoping laat weinig ruimte voor verrassing en neigt naar het voorspelbare. Jammer, maar het doet niet echt afbreuk aan het geheel. Ludlums laatste kunstje is er één om te hebben. Het Ambler Alarm is gewoon een goed boek zonder al te veel poeha en daar heeft ieder mens wel eens behoefte aan.