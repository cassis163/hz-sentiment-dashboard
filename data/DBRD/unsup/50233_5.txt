Indrukwekkend. Tranentrekker. Onder de indruk.
Ik moet echt even bijkomen van dit boek. Zodra ik het binnen kreeg trok het mij aan. De mooie cover, het pakkende begin. Ik was nog in een ander boek bezig dat ik eerst uit wilde lezen, maar ik wist dat ‘Mijn beeld van jou’ mijn volgende boek zou zijn. Gelukkig ben ik al in de middag aan dit boek begonnen zodat ik nog enige nachtrust kon genieten. Het lukte mij namelijk niet om het boek weg te leggen en ik las het in een ruk uit.

Emma heeft afgesproken met haar vriendin Alice. Terwijl ze op een terrasje zit te wachten en door een krant bladert, verschijnt Boris. Hij maakt een foto van haar zonder dat zij het in de gaten heeft. Ze merkt het pas wanneer ze het fototoestel hoort klikken. Waar Emma hier eerst nog geïrriteerd over is, is Boris zo charmant en innemend dat ze met hem in een gesprek belandt. Dit is het begin van een bijzonder verhaal.

Hoewel Emma al zestien jaar samen is met haar vriend Lukas, maakt Boris gevoelens in haar los die zij nog nooit heeft meegemaakt. Haar leven met Lukas is oké en vertrouwd, maar is dat hoe zij de rest van haar leven door wil brengen?

Emma zoekt Boris op maar zodra zij te dichtbij komt, houdt Boris haar tegen. Gelukkig is Emma is vasthoudend, ze kan hem niet zomaar vergeten. Op zijn minst wil zij de kans om hun contact goed af te sluiten. Wanneer zij Boris niet kan vinden, zoekt ze zijn beste vriend Wout op. Zo ontdekt zij de reden waarom Boris haar op afstand houdt en wordt ze gedwongen om moeilijke keuzes te maken. Van jonge dertiger in een voortkabbelend leventje wordt Emma een moedige jonge vrouw die leert luisteren naar haar gevoel. En daar begint het eigenlijk pas.

Er zijn andere gebeurtenissen met de ouders van Emma, haar oma, haar broer, Lukas, Alice en veel onbegrip van alle kanten. Deze gebeurtenissen ondersteunen de kern van het verhaal, maar ik ben blij dat de focus bij het verhaal van Emma en Boris blijft. Je wordt erdoor gegrepen, leeft diep mee met de personages en hoewel je weet hoe het zal eindigen, kan je niet anders dan door blijven lezen. Meegezogen in alle emoties, zelfs zo dat je tijdens het lezen spontaan begint te glimlachen of de tranen uit je ogen moet wrijven.
Eerlijkheid gebiedt mij te zeggen dat wat ik hier ook schrijf, het niet goed genoeg kan uitleggen wat dit verhaal van Susan van Eyck met je doet. Ik ben geraakt en mocht je als lezer enigszins interesse hebben om dit boek te lezen, dan raad ik je aan om dit zeker te doen. Deze debuutroman van Susan van Eyck krijgt 5 dik verdiende sterren.