Gwendys Knoppenkist vertelt het verhaal van Gwendy. Zij ontmoet bovenaan de Suicide Stairs een man, die haar een bijzondere kist met knoppen geeft. Als ze een hendeltje overhaalt verschijnt er een verrassing. Een bijzonder chocolaatje of een zilveren munt. Verder zitten er diverse gekleurde knoppen op de kist. Op haar vraag wat die knoppen betekenen, zegt de man: ‘Waarom vraag je dat als je het antwoord al weet?’ Daarna verdwijnt de man en Gwendy blijft achter met haar Knoppenkist.

Op de cover prijkt pontificaal een man en daarnaast geeft het nog een aantal dingen prijs: de Suicide Stairs, Gwendy in gesprek met de man en het dorpje waar Gwendy woont. Eenmaal begonnen met lezen, kom je met enige regelmaat illustraties tegen. Ze storen niet, maar veel meerwaarde geven ze ook niet.

Met Gwendys Knoppenkist is King er weer in geslaagd een bijzonder fenomeen in een normale wereld te plaatsen. Het verhaal leest heel makkelijk weg, heeft een Young Adult achtige stijl. Wat jammer is, is dat het boekje maar 109 bladzijden telt. Het onderwerp leent zich voor een veel uitgebreider uitgewerkt verhaal. Tijdens het lezen word je nieuwsgierig gemaakt naar het verloop: wat doet de Knoppenkist, hoe vergaat het Gwendy? Het eind is vrij abrupt en weinig verrassend.

Ondanks de minpuntjes heb ik dit verhaal met plezier gelezen en smaakt het zeker naar meer werk van King.