Het eerste wat opvalt is het handige formaat, een vierkant boek, hardcover, ligt prettig in de hand.
Op de cover de titel in leuke letters, waaraan Rumme hangt te schommelen. Hij ziet er best schattig uit met zijn petje, bril en sproetjes. De kleuren zijn fel en uitnodigend.
De tekst op de achterflap geeft kort de inhoud en ook wat uitleg over het thema angst.

Op de eerste pagina staan kleurrijke blaadjes waar flink van gegeten is. Met daartussen het woord 'voor'. Heel leuk om het boek cadeau te doen en dan de naam van het kind erin te schrijven. Er is niets zo fijn als een gepersonaliseerd boek cadeau krijgen.

Het verhaal is volledig in rijmvorm geschreven. Dit in een vast patroon van vier regels per pagina, twee aan twee. Het is een prentenboek voor kinderen van 4 tot 8 jaar die eigenlijk zelf nog niet kunnen lezen. Toch is het mooi dat de tekst zo gestructureerd is. En als ze ouder zijn is het ook leuk om het zelf te lezen.
De rijmteksten zijn in begrijpbare, eenvoudige maar veelomvattende taal geschreven.
Dit is een knappe prestatie want het is een verhaal met een duidelijk thema en een boodschap in.
Het geheel is luchtig en met humor gebracht. De twijfel en angst van Rumme is duidelijk voelbaar. De tips van zijn vriendjes geven hem letterlijk vleugels. Zijn zelfvertrouwen groeit en laat zien hoe fijn het is om angst te overwinnen.

De tekeningen zijn prachtig getekend en ingekleurd met ecoline. Hele vrolijke felle kleuren maar met een zachte uitstraling. Een tekening is telkens gespreid over twee pagina's. Ze zijn gemaakt door Britta Reinhard een Duitse die in Breda het diploma Bachelor of Design behaalde en werkt als freelance illustrator onder de naam Illutié.

Achteraan het boek een aantal pagina's voor ouders, grootouders, opvoeders...
Hierin drie rubrieken. Eerst een aantal vragen die je aan kinderen kunt stellen naar aanleiding van de inhoud. En die verband hebben met angst voor groeien en verandering. Deze vragen zijn ook leuk om in groepsgesprek te gebruiken. Ten tweede een aantal positieve affirmaties. Zinnetjes die kinderen tegen zichzelf kunnen zeggen en waardoor zelfvertrouwen groeit. En als derde, twee pagina's leerzame, bruikbare tips over hoe om te gaan met angst/faalangst.

De leeftijdsindicatie van het boek is natuurlijk relatief. Veranderingen maken we heel ons leven door mee. En het fenomeen angst of faalangst kennen we allemaal hoe jong of oud we ook zijn. Als volwassene is het zelfs leuk om het boek te lezen. Het heeft zo een positieve uitstraling dat je ervan gaat groeien. Dus eigenlijk een boek van 4 tot …. jaar.

Het is dus uitkijken naar de avonturen van de andere vriendjes van Rumme. Benieuwd welke thema's er daar aan bod gaan komen.