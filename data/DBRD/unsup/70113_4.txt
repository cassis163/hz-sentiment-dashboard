Is het een filmscript? Is het een multi-media project? Is het een artefact? ‘Enhanced reality’? Of toch gewoon een boek? Eigenlijk verenigt ‘S’ van filmregisseur J.J. Abrams (Star Trek, Cloverfield en de TV-serie Lost) en schrijver Doug Dorst (Alive in Necropolis, The surf guru) dit allemaal in één voorwerp.
De kern is het boek ‘Schip van Theseus’ van de raadselachtige veelschrijver en beroeps luis in de pels V.M. Straka. Twee lezers, een man en een vrouw, raken geïntrigeerd door het boek dat ze in de Centrale Bibliotheek van Pollard State University vinden. Ze voeren een wonderlijke correspondentie via kanttekeningen in het boek. Beiden vermoeden een vreselijk geheim en komen op het spoor van dodelijke krachten uit een andere dimensie.
Het is een waanzinnig, nachtmerrieachtig boek waar de werkelijkheid van het boek naar buiten puilt via copietjes, ansichtkaarten, brieven en kranteknipsels. Dat uitgeverij Ambo Anthos nu een Nederlandse vertaling brengt vind ik een gedurfd huzarenstukje.