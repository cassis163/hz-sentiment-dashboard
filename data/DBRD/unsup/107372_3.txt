De Engelsman Tim Parks woont sinds 1981 in Italië en heeft bijna dertig boeken geschreven. Morris Duckworth, de hoofdpersoon uit Painting death, kwam eerder voor in boeken uit 1990 en 1995. Evenals zijn schepper is Duckworth een Engelsman die in Italië woont. Hij praat nog geregeld met de geesten van de zeven mensen die hij lang geleden in de vorige boeken vermoord heeft.

In  Painting death   krijgt hij een geweldig idee: hij wil een schilderijententoonstelling organiseren met het thema moord. Omdat hij expert is in moorden, ziet hij zichzelf als de aangewezen persoon om dat allemaal te regelen. Als hij daarbij de nodige weerstand ondervindt, dan kan hij er niets aan doen: hij zal weer een moord moeten plegen. 

Painting death   is bovenal een humoristisch boek. Tim Parks, die zichzelf ook een rol in het boek heeft gegeven als de Engelse auteur Tim Parkes, hanteert daarbij in de eerste helft van het boek een taalgebruik dat in het Engels goed tot zijn recht komt. Na de eerste helft zakt  Painting death   in. Duckworth wordt opeens zelf aan het woord gelaten, wat de vertelstijl niet ten goede komt. Het verhaal krijgt ook een andere wending, alsof Parks bedacht dat hij toch maar een thriller van het boek moest maken. De twee delen waaruit het boek bestaat, vormen daardoor niet één geheel. (Door: Anne Terwisscha)