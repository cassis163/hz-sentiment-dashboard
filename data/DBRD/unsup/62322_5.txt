Zelfs niet-Rotterdammers kennen vrijwel allemaal de Coolsingel. Het hart van deze wereldstad en alhoewel de straat niet eens zo heel lang is, is het al jaren de belangrijkste plek. Als er iets gevierd moet worden of er is sprake van samenkomen omdat er iets ergs is gebeurd dat vindt dat plaats op de Coolsingel. Wie kent niet de huldigingen van Feyenoord? Paul van de Laar, directeur van Museum Rotterdam, schreef een boek over de Coolsingel en omliggende straten. De geschiedenis is lang en vol van memorabele momenten en gebeurtenissen. De bombardementen in 1940 hebben onmiskenbaar hun stempel gedrukt op het uiterlijk van hart van de stad en met name de Coolsingel. De wederopbouw en inrichting worden uitgebreid beschreven net als de geschiedenis door de eeuwen heen. Een enorme hoeveelheid foto's en documenten maken dit tot een lees- en kijkboek dat menig Rotterdammer en geschiedenisliefhebber uren plezier zal verschaffen.