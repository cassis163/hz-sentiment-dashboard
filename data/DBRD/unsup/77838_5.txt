Britt Franken wordt op een zaak gezet van een jongen, vermoedelijk slachtoffer in het drugscircuit. Er loopt in Amsterdam een groot onderzoek naar een nieuwe XTC-pil die in omloop is. Deze nieuwe pillen zijn gevaarlijk door de samenstelling: er vallen meer doden dan anders.
Korte tijd later wordt een jongen slachtoffer van een willekeurige kopschoppartij. De jongen overlijdt aan zijn verwondingen. Ook hierbij wordt door het team gedacht dat dit wel eens te maken kan hebben met de gevaarlijke pillen.

Britt Franken, rechercheur, bijt zich vast in het onderzoek naar de dode jongens en de gevaarlijke pillen. Als Bo, de dochter van Britt, zijdelings te maken krijgt met de pillen, komt het voor Britt allemaal erg dichtbij. Ze bijt zich er harder in vast dan eerder. Dit gaat wel ten koste van haar persoonlijke leven en haar relatie met Thomas.

Bijwerking is een goed geschreven verhaal met een zeer actueel onderwerp. Het boek was nog niet uit toen de berichten over gevaarlijke XTC in het nieuws kwamen. Behalve actueel vond ik dat de onderwerpen ook een mooie samenhang hadden: drugs, vriendschap en zinloos geweld.

Wat mij in dit boek over Britt erg aansprak is dat de personages meer een gezicht krijgen, doordat je een inkijkje krijgt in hun privéleven, bijvoorbeeld bij Karim. Het maakt het rechercheteam sympathieker en levendiger.

Ik heb Bijwerking in één dag uitgelezen. Het boek leest vlot door de snelle schrijfstijl van Heleen. Ook de wisseling van perspectief draagt bij aan de constante spanningsboog, die pas echt verslapt als het boek uit is.

Kortom: Bijwerking is een goed boek, met actuele onderwerpen en ruimte voor personages. Gelukkig ligger er nog voldoende verhaallijnen open voor een vervolg waar ik nu al met smart op wacht!