Het heeft een tijd geduurd voordat Walter Lucius met het vervolg op De vlinder en de storm kwam.
In 2013 debuteerde Lucius met het eerste deel van de Hartland-trilogie. Hij heeft deel 1 echter deels herschreven en dit proces duurde langer dan gepland was en daardoor moesten de die-hardfans meer geduld opbrengen.
Maar deel 2, Schaduwvechter is gelukkig verschenen en maakt de hoog gespannen verwachtingen meer dan waar. Van deel 1 had ik al zo genoten maar deel 2 is eveneens smullen. De boeken zijn enorm filmisch beschreven en ik verwacht zeker een film over deze drieluik.

Het lezen van deel 1 strekt tot aanbeveling want in beide boeken komen er veel personages voor en ieder van hun vertelt het verhaal vanuit zijn perspectief. Om bepaalde gebeurtenissen beter te begrijpen zou ik dit zeker aanraden. Want het eind van deel 1 is in meer of minder dezelfde woorden het begin van deel 2! Het boek leest als een rollercoaster.
De setting van de verhalen speelt op mondiaal gebied, we schakelen snel over van Amsterdam, Moskou, Indonesië en naar Moskou.

Farah Hafez, journaliste van het Algemeen Nederlands Dagblad raakt betrokken bij een bloederige gijzelingsactie in Moskou en de beelden die de wereld overgaan maken haar verdacht als 'zwarte weduwe'. Haar partners in crime Paul Chapelle en Anya Kozlova weten haar uit de handen van de terroristen te bevrijden en Farah weet naar Indonesië te vluchten. Hier zet ze haar zoektocht naar de oligarch Lavrov voort. Hij is betrokken bij een omstreden kernenergieproject waarvan de reikwijdte niet bekend is.
Lavrov voert ook iets in zijn schild met de Nederlandse minister van economische zaken Ewald Lombard. Het zaakje stinkt want wat is hun rol bij de hit en run van het Afghaanse jongetje wat na een ongeluk meer dood dan levend is achtergelaten?
In Nederland voert de rechercheur Radjen Tomasoa van de Amsterdamse politie samen met collega Esther van Noordt onderzoek uit naar deze zaak en andere verbanden. Want er zijn diverse gebeurtenissen gaande en die komen allemaal bij deze ene zaak uit.
Welke smerige spelletjes worden er op de hoogste regionen gespeeld en tot welke prijs zijn ze bereid om dit in de doofpot te stoppen?
Het boek staat bol van intriges, duivelse geesten, spanning en actie. Er zit een hoog waarheidsgehalte in het verhaal en de verhaallijnen zijn levensecht beschreven. Krachtige persoonlijkheden die het niet schuwen om ook hun kwetsbare kant en angsten tegen te komen en onder ogen te zien.
Vergelijkingen met Stieg Larsson gaan al de ronde maar persoonlijk vind ik dat je daar Walter Lucius te kort mee doet. Het is gewoon een Lucius! Hij heeft een goede stijl, weet de spanning goed vast te houden en is erg gedetailleerd in het beschrijven de steden en hun omgeving. Deel 3 mag snel komen van mij, Lucius behoort tot de top van de Nederlandse auteurs.