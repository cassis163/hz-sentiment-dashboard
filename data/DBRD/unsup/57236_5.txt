Met stip één van de meest fascinerende, sfeervolle en mysterieuze settings van alle boeken ooit gelezen: de spiraalvormige ondergrondse silo’s waarin de mens probeert te overleven nadat wereld onbewoonbaar is geworden. Met zijn kleine ruimtes, de tientallen trappen waarop het ‘dagelijks leven’ berust, de honderden mensen die eeuwenlang in onwetendheid al dan niet tevreden hun 'normale' leventje leiden terwijl hun pseudo-veiligheid langzaam aftakelt… Het is allemaal bijna niet voor te stellen, maar je wordt als het ware geabsorbeerd door Howey’s beklemmende verhaal, heerlijk huiverend af en toe, want gelukkig, met het dichtklappen van je boek keer je weer terug naar je eigen veilige en heel wat comfortabelere leven. Het was even wachten na het eerste deel Silo (2013), maar onlangs verscheen dan het halsreikend naar uitgekeken tweede deel Schakel. Hoe fijn om nu al te weten dat het slotdeel Stof voor eind februari (aanstaande!) gepland staat, want Schakel is weer allejezus spannend. Knap hoe Howey het voor elkaar krijgt om heel wat kwartjes uit deel één op zijn plaats te laten vallen en tegelijkertijd dat eerie hoe-zit-dit-toch-in-vredesnaam-in-elkaar gevoel weet vast te houden. Goed, hij springt hier wel behoorlijk van de tak op de tak, van situaties in de ene silo naar de andere, met wederom een keur aan (nieuwe) personages, maar dat mag de pret niet drukken, want wie helemaal in het verhaal zit gaat daar eigenlijk automatisch in mee. De schemaatjes her in der in het boek zijn ook een grote hulp. Een boek om goed je hoofd erbij te houden qua complexiteit: zo worden er ook flinke tijdsprongen (denk in eeuwen) op verschillende locaties gemaakt en niet allemaal even synchroon. Helemaal een feestje wordt het als je in de tweede helft van het boek op het punt belandt waar je opeens oude bekenden treft en de verhaallijn in Schakel herkenbaar wordt als het begín van die van Silo. En vervolgens vanuit een andere invalshoek ‘opnieuw’ verteld wordt. “The grand scheme behind it all” wordt langzaam helder, al blijft die ene grote vraag: wát is er toch precies bovengronds aan de hand? Hier nu meer onthullen over alle intriges, opstanden, drama’s en eindeloze raadsels in deze serie zou zonde én overbodig zijn. Dit zijn boeken om te ervaren. Je reinste suspense-experience!