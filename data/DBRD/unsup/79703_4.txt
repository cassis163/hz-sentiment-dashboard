New York Times bestseller auteur Matthew Quick (Camden, New Jersey - 1973) bekend van "The Silver Linings Playbook" laat met zijn boek "Sorta like a Rockstar" opnieuw zien dat hij de juiste keuze heeft gemaakt door zijn baan als docent Amerikaanse literatuur op te zeggen en zijn hart te volgen. Als schrijver is hij ambitieus, talentvol en niet te missen.

"Sorta like a Rockstar" is geschreven vanuit het oogpunt van hoofdpersonage Amber Appleton. Een zeventienjarige scholiere, die ondanks haar allesbehalve normale bestaan, een uiterst optimistische kijk op het leven heeft. Direct bij aanvang van het boek is de dramatische setting duidelijk. De waarheid is hard, er valt weinig te lachen voor Amber en haar moeder. Toch weet Amber zich staande te houden in deze sombere wereld, door zich te omringen met vrienden en zich bezig te houden met wat geluk te verspreiden onder de mensen die dat hard nodig hebben. Ze is lange tijd een kei in het verbergen van haar eigen ellende, tot die ene dag waarop alles verandert.

Matthew Quick is erin geslaagd een heel aangrijpend en indrukwekkend verhaal te schrijven waar, zo nu en dan, je haren van overeind gaan staan. De rol van personage Amber is zo gedetailleerd uitgewerkt, dat je als lezer diep geraakt wordt en oprecht met haar meeleeft.

"Sorta like a Rockstar" is een boek vol pure emoties waarbij de pijn soms van de bladzijden af lijkt te komen. Als een schreeuw om hulp, die je niet kunt beantwoorden, omdat je simpelweg niets anders kunt doen dan stilletjes doorlezen. Hoe graag je ook anders zou willen.

Deze Young Adult roman vraagt in het begin wel een klein beetje doorzettingsvermogen van de lezer. Het start wat traag en het duurt even voordat je grip krijgt op het verhaal. Maar zodra de vele personages en hun rol zich langzaamaan ontwikkelen tot één geheel, valt het boek opeens niet meer weg te leggen en wil je niets anders meer dan doorlezen tot het uit is.

De schrijfstijl van Matthew Quick is absoluut kundig te noemen, want om een verhaal zoals dit op de juiste manier op papier over te kunnen brengen vraagt een hoge mate van inlevingsgevoel en expertise. Zonder twijfel is hij er ruimschoots in geslaagd die ene gevoelige snaar te raken.

"Sorta Like a Rockstar" is een boek vol hoop, geloof en liefde. Een boek waarin de kracht van vriendschap centraal staat. Origineel en zeer de moeite waard, net als de toevoeging van de Japanse dichtkunst Haiku. Een extra uitdaging voor de lezer, om even stil te staan bij het moment.

Een meisje vol moed
In sombere tijden ook
een lichtpunt voor jou