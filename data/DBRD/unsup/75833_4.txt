Wat istie weer heerlijk... het lang naar uitgekeken laatste deel van Superhelden.nl. Drie jaar geleden was nog niet eens zeker of het tweede deel van de aangekondigde trilogie ooit zou verschijnen, maar door het terechte succes van deel 1 kwam het er toch echt. Aangezien deel 2 minstens zo geslaagd was, beloofde het derde een knallend besluit te worden. En dat klopt!

Nu ze officieel Superheld is moet Iris samen met Alex op missie. Ze worden door Mr. Oz van Pala naar Colorado gestuurd om te infiltreren op een geheime Airforce basis. Ondertussen zet Mr. Oz met zijn angstaanjagende Jabberwockies de laatste fase in van zijn grootse plan om een betere wereld te creëren. Althans, dat beweert hij. Maar Iris heeft daar - met reden- weinig vertrouwen in. Bovendien heeft het er alle schijn van dat Mr. Oz uit is op persoonlijke wraak. Op Alex durft ze bijna niet meer te rekenen en als haar Superheldenbroer Justin opduikt wordt haar tweestrijd nog eens verdubbeld. Het komt helemaal op haar en haar (aflatende!) fotografische geheugen aan om de wereld niet in de vernietigend chaos van Mr. Oz te laten ondergaan...

Superhelden.nl 3 is lekker méér van het vertrouwde game-achtige avontuur, maar wel in een compleet andere setting. Die spreekt weer naar de verbeelding, al is het duidelijk waar de inspiratie vandaan komt. Een flinke scheut Fast and the Furious, een vette dosis Metal Gear... (Overigens: bodycount nihil, en amper buitensporig geweld- bést wel verantwoord eigenlijk, in vergelijking met veel jeugdboeken van tegenwoordig) en dan nog een slagroom-toef van klassiekers als de film Tron (the Legacy) en het boek Demian van Herman Hesse (voor wie zich er in wil verdiepen, naslagwerk genoeg). En om met de beeldspraak in stijl te blijven: het boek leest als een illegale straatrace in een kanariegele raceauto. In het donker.

Voor Iris zit het avontuur er nu op. Hoewel? Het einde is net niet helemáál gesloten... En in zijn dankwoord sluit Marcel van Driel zelf ook niet uit dat hij ooit terugkeert naar Pala. Fijn bericht, maar toch eerst duimen voor een nog beter bericht: dat deze -wat míj betreft beste hedendaagse jeugdboekenserie van Nederlandse bodem- eventueel verfilmd gaat worden.