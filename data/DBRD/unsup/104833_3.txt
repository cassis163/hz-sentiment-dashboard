Lisa Gardner heeft inmiddels al een indrukwekkend oeuvre op haar naam staan. Ze is bekend geworden met de reeks over FBI-profiler Pierce Quincy. Later kwam daar de serie met D.D. Warren bij en Tessa Leoni is haar nieuwste creatie. Tot op de bodem is het derde deel met Tessa Leoni.

Hoofdpersoon in Tot op de bodem is Nicole Frank. Ze heeft net een zwaar auto-ongeluk overleeft en als de politie arriveert blijft ze maar roepen dat ze Vero moet vinden. Maar wie is Vero en bestaat zij wel echt…?

Centraal in het boek staat de zoektocht naar en het achterhalen van de waarheid over Vero. Gardner zet de lezer regelmatig op het verkeerde been en daardoor blijft het tot het laatste moment onduidelijk wie Vero is en wat de relatie tot Nicole is. Hierdoor wil je ook verder blijven lezen.

Het verhaal wordt afwisselend verteld vanuit het perspectief van politieagent Wyatt Foster die het onderzoek naar het auto-ongeluk leidt en vanuit Nicole zelf. Haar gedachten zijn erg warrig en daardoor soms moeilijk te volgen. Ook is het niet altijd duidelijk wiens gedachten we nou lezen.

Ondanks dat dit deel drie is met Tessa Leoni, heeft zij in dit boek eigenlijk maar een bijrol. Er wordt regelmatig verwezen naar gebeurtenissen die vroeger zijn gebeurd in het leven van Tessa. Daarom is het echt aan te bevelen de voorgaande delen eerst te lezen.
Het is namelijk best vervelend als je geen idee hebt wat er jaren geleden is gebeurd met Tessa en haar dochtertje Sophie, maar er wel steeds over leest in dit boek.

De reden dat dit boek van mij uiteindelijk toch ‘maar’ drie sterren krijgt is dat voor mij de spanning, die wel in haar andere boeken zat, in dit boek ontbreekt. Het boek is onderhoudend, maar kabbelt wel maar een beetje voort en pas na de twist op het einde wordt het enigszins spannend.

Ondanks dat ik dit een minder boek van Gardner vond zal ik een volgend boek van haar zeker weer ter hand nemen!