Nachtschade van Karin Slaughter is een zeer spannend boek. Het is moeilijk om het weg te leggen. De hoofdpersoon uit het verhaal is Sara Linton, arts patholoog-anatoom. Het speelt zich af in Grant County, een stadje in het zuiden van Amerika. In dit stadje vindt een gruwelijke moord plaats op een blinde vrouw. Jeffrey Tolliver, hoofd van de politie en tevens de ex van Sara, staat voor een zware opgave. Daarnaast is een hoofdrol weggelegd voor Lena, zuster van het slachtoffer.

Ik vind het boek goed opgebouwd. Het geheim van Sara wordt pas halverwege het boek onthuld. Hierdoor valt een aantal zaken op hun plek. Het werpt ook een ander licht op het mislukte huwelijk tussen Sara en Jeffrey. Ook Lena, aanvankelijk alleen maar een vervelende dwarsligger, wordt sympathieker als je de achtergronden van haar grillige persoonlijkheid begrijpt. De scenes waarin de dader 'bezig' is met zijn slachtoffer zijn gruwelijk en beangstigend. Zelf ben in nooit zo'n liefhebber van een te gedetailleerde beschrijving van geweldsscenes. De uiteindelijke ontmaskering van de dader was voor mij niet echt verrassend.

Toch krijgt het boek 4 sterren. Allereerst omdat het razend spannend en goed geschreven is. De karakters van de hoofdpersonen komen goed uit de verf en krijgen steeds meer diepte. En het verhaal is boeiend. Nachtschade is het eerste boek uit een trilogie. Ik ga zeker de andere twee boeken lezen.