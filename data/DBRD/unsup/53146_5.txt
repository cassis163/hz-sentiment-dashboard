Dit boek - samengesteld door Robin Lutz - bestaat uit twee delen.
In het eerste deel staan de gesprekken - van december 1993 tot maart 1994 - die de auteur had met Marten Toonder toen deze nog in Ierland woonde.
Het tweede deel bevat gesprekken van 9 april 2003 tot 22 juli 2005. De gesprekken werden gevoerd in Laren, Nederland, in het rusthuis voor kunstenaars waar Toonder tegen zijn zin zijn laatste jaren doorbracht. Hij overleed in zijn slaap, vijf dagen na het laatste gesprek.

Voor wie, net als ik van Marten Toonder en zijn vele verhalen over Heer Bommel en Tom Poes houdt is dit boek een waardevol document. Doorheen de vele filosofische gesprekken leren we Toonder kennen zoals niet eerder, zelfs niet in de driedelige autobiografie - later aangevuld met een vierde deeltje - die eerder verscheen.
In de gesprekken met vertrouweling Robin Lutz legt de vader van Tom Poes zijn ziel bloot en worden zijn levensfilosofie, zijn angsten, zijn verdriet omwille van mensen die hij door de dood en door familieruzies verloren is, zijn levensmoeheid, beetje bij beetje zichtbaar en samen met hem begin je hem - als lezer - een zachte dood toe te wensen en besef je dat té lang leven op den duur waardeloos wordt wanneer het lichaam niet meer wil wat de geest wel nog zou willen. Toonder wilde namelijk graag nog één boek schrijven, maar dat is er helaas niet meer van gekomen omdat zijn vingers niet meer wilden.

'Marten Toonder, eerste en laatste gesprekken' - ondertitel: Een heer vertelt 1993-2005', is absoluut een aanrader voor wie deze auteur die de Nederlandse taal heeft verrijkt beter wil leren kennen.

Achter in het boek zit een dvd met de documentaire die Robin Lutz in 1994 maakte over het leven en werk van Marten Toonder. Het was tijdens het maken van deze documentaire dat de vertrouwensrelatie tussen beide heren ontstond waardoor de latere gesprekken konden plaatsvinden.