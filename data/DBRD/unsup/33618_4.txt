Ik ben helemaal ondersteboven van dit boek. Het is mijn eerste boek van Jo Nesbo en het enige dat ik wil is zo gauw mogelijk meer boeken van hem lezen.

De roodborst is een geweldig intense, boeiende en intrigrerende thriller. Heden (1999/2000) en verleden (de gruwelijkheden van WW II) lopen dwars door elkaar heen. Dat maakt, zeker in het begin, dat je heel geconcentreerd moet lezen om alle personages uit elkaar te kunnen houden en hun onderlinge verhouding te leren kennen.
Maar dan ontvouwt zich ook een magistraal verhaal waarbij beide verhaallijnen in elkaar overlopen. En Harry Hole heeft er een nieuwe fan bij ;-).

Harry Hole raakt zijns ondanks betrokken bij de zoektocht naar een MÃ¤rklin-geweer dat in Noorwegen opduikt en waarvan vermoed wordt dat er een moord mee gepleegd gaat worden. Er wordt een relatie met neonazi's ontdekt, maar is die groep wel echt in staat iets met het wapen te doen? Oude mannen die voor de waffen SS hebben gevochten, neonazi's, de moord op zijn collega; lange tijd blijft het voor Harry onduidelijk welke richting hij op moet zoeken. Tot hij door de moord op een staatssecretaris een nieuwe draad in handen krijgt uit de kluwen aanwijzingen; dan raakt het boek in een stroomversnelling en is Harry maar ternauwernood in staat de verhalen uit het verleden en uit het heden tot een logisch geheel samen te voegen en de moordenaar te achterhalen.