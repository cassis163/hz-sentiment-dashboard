Ik sluit me volledig bij alle voorgaande recensies aan. Het boek De analist van John Katzenbach is werkelijk voortreffelijk! Zodra je begint te lezen, wil je weten hoe het afloopt.
Het verhaal begint met psychiater Frederick Stark die een brief krijgt van ene Repelsteeltje. Hij moet binnen 2 weken de identiteit van deze Repelsteeltje zien te achterhalen. Lukt hem dit niet dan zal hij en zijn familie sterven. Om aan te geven dat de brief menens is krijgt dr. Stark direct een hint dat er bij een van zijn familieleden inmiddels al wat gebeurd is.
Deze brief is het begin van een zenuwslopende puzzeltocht naar de identiteit van Repelsteeltje. Dr. Stark krijgt via cryptische artikeltjes in de krant steeds kleine aanwijzingen van Repelsteeltje. Stukje bij beetje krijg je een idee in welke richting je de identiteit van Repelsteeltje moet zoeken.
Het verhaal heeft verschillende plotwendingen die je totaal niet aan ziet komen en je op het puntje van je stoel houden. Het is ontzettend goed opgebouwd en verveelt geen bladzijde.