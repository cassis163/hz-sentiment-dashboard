Het derde boek van Karin Alvtegen is getiteld Verraad. Ik was gecharmeerd door haar beide vorige boeken met name door de onvergetelijke hoofdpersonen: Peter Brolin en Sybilla. Wat heeft ze deze keer in petto?

Eva is getrouwd met Henrik en leeft in de veronderstelling dat ze samen oud zullen worden en dat hun huwelijk niet stuk kan. Ze hebben hun zaakjes op orde en houden veel van hun zoon Axel. Op een dag meldt Henrik dat hij twijfelt aan een gezamenlijke toekomst, hij heeft een ander. De wereld van Eva valt aanvankelijk in duigen, maar ze krabbelt overeind en geeft zich niet zomaar gewonnen. Een andere hoofdpersoon in het boek is Jonas. Hij verzorgt zijn vriendin  Anna  die in coma ligt. Door toeval komen Eva en Jonas elkaar tegen.

Verraad is een boek dat gemakkelijk leest en toegankelijk is.
Het is een psychologische misdaadroman over gewone mensen die ogenschijnlijk een normaal leven leiden. Ze zouden bij je in de buurt kunnen wonen. Oppervlakkig gezien ziet het er voorbeeldig uit, maar in hoofden en harten broeit het. Deze tegenstelling tussen binnen- en buitenkant wordt door Karin Alvtegen met veel inzicht in menselijk gedrag uitgewerkt. Dit geldt ook voor de dynamiek binnen een relatie. Wie heeft eigenlijk de macht? Dat wisselt. De ene keer Eva, de andere keer Henrik. Dit spel wordt door de schrijfster geloofwaardig beschreven. Communicatie stokt en je voelt het onheil naderen. In voorgaande boeken heeft Alvtegen interessante personages uitgewerkt. Ook in Verraad is dit het geval. Door de manier van schrijven en het kiezen van een wisselende invalshoek schijnt er steeds weer een ander licht op de hoofdpersonen. Hierdoor is het moeilijk partij te kiezen. Sympathie gaat over naar antipathie. Eva lijkt de getroffen partij, maar is dat wel zo? Wat was haar rol in relatie tot Henrik? En in de persoon Jonas schetst Alvtegen een obsessieve man die alles probeert te controleren. Dit gedrag wordt voorzien van een achtergrond waardoor het meer begrijpelijk wordt.

De schrijfster houdt de spanning er flink in. De ene keer houd je je hart vast, je voelt de beklemming, angst en agressie en vraagt je af waar wraakacties zullen eindigen. Er hangt een constante dreiging en het einde van het boek is ronduit beklemmend. De emoties van de hoofdpersonen zijn heftig, gaan heen en weer tussen uitersten en dit verhoogt de spanning. Samengevat: Een goed uitgewerkte en beklemmende psychologische misdaadroman over menselijk gedrag en de dynamiek van relaties. Dit alles tegen het decor van het gewone dagelijkse leven.