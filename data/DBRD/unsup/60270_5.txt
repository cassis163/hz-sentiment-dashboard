Iedereen was er: Verhalen over de eekhoorn en andere dieren door Toon Tellegen

Zijn er mensen die de dierenverhalen van Toon Tellegen nog niet kennen? Ik hoop van niet.

Tellegen schrijft over ontmoetingen tussen dieren. Niet zo maar ontmoetingen, in Tellegens verhalen gebeurt niets zo maar. Alles is geschreven met een reden. Elk verhaal zit vol filosofische gedachten, zinnen om te onderlijnen en lessen om te leren.

Hij heeft de gave om over dieren te schrijven alsof het mensen zijn, maar dan wel een heel mooie soort mensen.
Misschien wel net omdat het over dieren gaat, raakt zijn schrijven je nog sneller en dieper. En komen zijn woorden niet confronterend maar wel helend over. Want dat doet Tellegen ook, niet enkel beschrijven hoe mooi de wereld kan zijn, hij toont ook de kleine kantjes van zijn bewoners. Soms zijn ze eenzaam, soms zijn ze boos, soms zijn ze hebberig, soms slapeloos. Ze zoeken contact en verbinding, met elkaar en met de wereld waarin ze leven.
Heel herkenbaar. Dan weer om te lachen, een andere keer laat hij je huilen.

Deze parel moet je naast je bed leggen en er elke avond een verhaal uit lezen. Als slaapmutsje.
Nog beter is het om er uit voor te lezen, aan jezelf, je partner of je kinderen. Hou dit moois niet voor jezelf, maar deel het.

Open je hart voor Tellegen en zijn dieren, lees jezelf naar een warme, diepe slaap en geef je zorgen mee aan de wind. Ook morgen zal de zon opkomen.