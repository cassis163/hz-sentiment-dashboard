Recensie Het is je moeder door Antoinette van Steeg:
Isa Hoes kreeg haar bekendheid door haar rol in de serie Goede tijden, slechte tijden. Andere rollen die ze mocht vertolken waren bijvoorbeeld in Rozengeur & Wodka Lime en Celblok H. In 2013 bracht ze haar eerste boek uit: Toen ik je zag, dat gelijk een groot succes werd. Nadien schreef ze nog meer boeken. Toen ze werd gevraagd dit boek over moeders te schrijven, besloot ze de uitdaging aan te gaan. Ze selecteerde voor deze bundel de mooiste fragmenten uit het Nederlandse Proza.
Voordat de lezer wordt verrast met het gekozen Proza, vertelt Isa Hoes in een woord vooraf hoe ze tot deze keuzes is gekomen en hoe ze zelf tegen het moederschap aankijkt. Er zijn zoveel soorten moeders, iets waar je vaak niet bij stilstaat. Deze verschillen heeft ze in deze verzameling verhalen geprobeerd uiteen te zetten en te verzamelen.
De 30 verhalen in dit boek zijn een combinatie van bekende en minder bekende auteurs. Lezers die graag Nederlandse romans of literatuur lezen, zullen een aantal verhalen herkennen. Bijzonder om te lezen is waarom juist d√°t ene specifieke stukje uit het verhaal Isa zo aantrekt, of wat ze zo kenmerkend vindt van dat type moeder.
Een selectie van de bekende auteurs die Isa verzameld heeft in dit boek zijn onder andere Kluun, Renate Dorrestein, Connie Palmen, Jan Wolkers en Murat Isik. Een selectie van de (in mijn beleving,) wat minder bekende auteurs, zijn: Sanneke van Hassel, Nowelle Barnhoorn en Manon Uphoff.
Het verzamelde Proza is heel divers. Zo lezen we een deel uit een boek dat al jaren geleden is uitgebracht zoals Turks Fruit, maar ook een juist recent verschenen verhaal: De avond is ongemak.
Maar wat is nu een goede moeder? Is juist een zorgzame lieve moeder een goede moeder? Of de moeder met die vele regels en discipline? De subtitel van Het is je moeder luidt. De mooiste verhalen over moeders. Voor iedereen is een moeder anders. Dit heeft onder andere te maken met de tijd waarin we leven, religies, normen en waarden en karakter.
Isa Hoes heeft met Het is je moeder een mooie verzameling van het Nederlandse Proza bij elkaar weten te brengen. Ongetwijfeld zijn er nog andere mooie verhalen te vinden over moeders. Het evenwicht van de verhalen is goed. Het ene verhaal pakt je ongetwijfeld meer dan het ander, maar allemaal zetten ze de lezer wel aan het denken. Hoe kijk jij aan tegen je eigen moeder, schoonmoeder of je eigen rol als moeder?
Ik heb echt genoten van deze verzameling verhalen. Het geeft de lezer een andere kijk op de verhalen, waarvan ik meerdere al had gelezen in het boek, waar de tekst uit voortkwam. Met Het is je moeder zet Isa Hoes het moederschap in een ander daglicht. Daarnaast zette het mij aan tot denken wat ik belangrijke kenmerken van een goede moeder vind, en hoe ik zelf als moeder mijn dochters opvoed.
Er is in dit geval geen goed of fout. Er zijn verschillende soorten moeders, iets wat Isa op een originele wijze heeft willen laten zien aan de lezer. Het boek is een leuke verzameling verhalen geworden die goed passen bij het thema van de Boekenweek 2019.

Gerecenseerd voor het blog indeboekenkast