Een psychologische roman over de verhouding tussen een vader en zoon waarin fictie en werkelijkheid elkaar afwisselen . En niet zomaar een vader en zoon, maar de bekende schrijver Thomas Mann en zijn zoon Klaus Mann.

Klaus heeft het gevoel dat zijn vader hem afkeurt. Hij besluit hem een brief te schrijven. De brief groeit uit tot een roman waarin hij vertelt hoe hij zijn jeugd en zijn relatie met zijn vader heeft ervaren. Hij schrijft daarbij ook over zijn vriendschappen en relaties. Hij heeft het gevoel dat zijn vader zijn levensstijl, hij is homoseksueel, afkeurt. Met zijn moeder daarentegen heeft hij een hechte band.

Rindert Kromhout schrijft rustig, kabbelend over de bijzondere familie Mann. Hun levensstijl wijkt sterk af van de standaard. Klaus en zijn zus houden ervan op te vallen en zaken te dramatiseren. De omstandigheden waarin Klaus opgroeit, afgezet tegen een belangrijke periode in Duitsland (het nationaal socialisme komt op), schetst een prachtig tijdsbeeld. Ook wanneer je de boeken van de heren Mann niet kent, is het een interessant boek om te lezen.

Omdat het verhaal zich afspeelt in de periode dat Klaus volwassen wordt, is het erg geschikt voor jongeren. De worsteling van een (homeseksuele) jongen op zoek naar acceptatie is een thema dat veel mensen zal aanspreken.

Hoewel het verhaal prettig leest door de eenvoudige schrijfstijl, mist er soms wat spanning. Het blijft vlak, alleen het einde is spannend, al is de ontknoping niet onverwacht.