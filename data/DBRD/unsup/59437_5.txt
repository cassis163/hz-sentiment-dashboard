Het eerste dat opvalt aan Bon Appétit is het formaat, het is fysiek behoorlijk uit de kluiten gewassen en hierdoor het handigst als koffietafelboek. Je zult er wellicht regelmatig in willen bladeren voor inspiratie en reken maar dat je visite en/of medebewoners dat voorbeeld beslist ook zullen volgen. Dit kan ook niet anders door de zeer aantrekkelijke cover, waarop de ondertitel Een enigszins ongestructureerde encyclopedie van culinaire zaken direct de nieuws-gierigheid prikkelt. Met maar liefst ruim 250 recepten zal er zelfs voor de lastige eter wel een lekker recept te scoren zijn.

In zijn voorwoord schrijft Franҫois dat dit boek de weerslag is van zijn bijdrage aan reeds vijf seizoenen bij een radiozender, waarbij het recept/concept nooit een gram is veranderd: 1/3 culinaire cultuur, 1/3 kookpraktijk en 1/3 proeven en gezelligheid. Hij en zijn vrienden doen tijdens de uitzending niet alsof, ze eten en drinken er echt!

Tevens zegt hij dat dit boek geen specifiek receptenboek is, en ook geen kookbijbel, want er bestaat wat hem betreft geen culinaire religie. Hij houdt het liever op een encyclopedie met een leuke, ongestructureerde inventaris, een subjectieve mix die onze gastronomische passies serieus analyseert, maar zonder ze al te serieus te nemen. De focus ligt grotendeels op de Franse keuken, maar daarnaast is er ook aandacht voor andere Mediterraanse keukens en ook voor de Vietnamese. Ook dranken als bier, cocktails en wijn passeren de revue, deze laatste in 'een wereld langs 20 wijnen'.

Franҫois en zijn vrienden beginnen met een ode aan 'de kok der koningen en de koning der koks': Auguste Escoffier (1846-1935). Diens carrière als chef-kok en de vijf belangrijkste werken die hij publiceerde worden helder belicht.

Verder kom je in dit lijvige boek ook andere grote chefs tegen en bijzonder veel wetenswaardigheden, kooktechnieken, informatie, veel tips en ook nog mooie recepten van zijn moeder. Mij spreekt het hoofdstuk 'Receptuur in de literatuur', als fervent boekenliefhebber, extra aan.

Prachtige foto's en illustraties sieren de teksten en versterken de joie de vivre sfeer. Van 'de mythe van de frieten' (bekt lekker!) tot aan de uitgebreide populaire smulroute in Frankrijk, gelegen tussen Parijs en Menton, die extra leuk is voor de vermaarde culinaire Fransoos en/of Francofiel.

De diversiteit in Bon Appétit uit zich verder in onderwerpen als 'eten in films' tot aan een heuse spaghetti-cursus. Het is allemaal teveel om op te noemen, de veelzijdigheid van deze ongestructureerde encyclopedie doet je spontaan de tijd vergeten, voor je het weet ben je een paar uur verder met bladeren en lezen. Indien je iets specifieks wilt opzoeken kun je het best gebruik maken van het alfabetische register, dat scheelt in tijd. Mijn honger naar culinaire weetjes èn mooie recepten wordt met dit boek aardig gestild, vooral omdat het hier op tafel voor het grijpen ligt en ik tijdens mijn koffiepauze heerlijk erin kan grasduinen. Ik ben zeer enthousiast over Bon Appétit en vind het met stip een prachtige aanwinst/aanvulling op culigebied.

Denk bij dit allesbehalve standaard vormgegeven boek lekker 'out of the box', je hoeft het beslist niet als een doorsnee kookboek op de traditionele wijze (van begin tot eind) te lezen. Het noopt zelfs tot het willekeurig openslaan op een bladzijde en je te laten verrassen door datgene waar je oog op valt. Geniet ervan en laat je op een ongedwongen manier inspireren, je zult af en toe ook flink lachen, want humor is Franҫois en zijn vrienden duidelijk niet vreemd. De luchtigheid die in dit bijzonder informatieve boek boordevol recepten is verweven vergroot wat mij betreft de aantrekkingskracht enorm!