Contract is het tweede deel van het Zweedse echtpaar Ahndoril. Waar inspecteur Joona Linna in deel 1 Hypnose nog een wat bescheidenere rol speelt, staat hij in Contract volledig op de voorgrond en speelt hij de belangrijkste rol in het boek.

Een (zelf)moord, een bloedstollende achtervolging op een eiland bij de Zweedse scherenkust, een beschuldigende foto met personen uit de wapenindustrie daarop en nog meer merkwaardige moorden zijn de rode draden in het verhaal. Aan Joona Linna om deze tot elkaar te brengen en het einde ervan te vinden.

Als er mag worden vergeleken met wijlen Stieg Larsson, dan komt dit Zweedse schrijverskoppel het dichtst in de buurt van de overleden Zweedse grootmeester. Prachtige sfeeromschrijvingen, een angstaanjagende plot en bewonderenswaardige personages. Contract behoort tot de top van de Scandinavische misdaadliteratuur!