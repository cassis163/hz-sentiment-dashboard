Niemand die me ziet - Simone Grimberg

Tijdens een fietstocht stuit de 23-jarige politieagente Inge op een vondeling. Ze probeert het kind te redden en brengt het naar het ziekenhuis, waar ze even later wordt opgevangen door de ervaren rechercheur Liesbeth. Het klikt tussen de twee en Inge mag Liesbeth assisteren bij haar volgende zedenzaak: de verdwijning van Sofie Vrolijk. Een naaktfoto van dit brave paardenmeisje is opgedoken in de telefoon van een pedofiel, maar van Sofie ontbreekt ieder spoor. Inge volgt haar gevoel, Liesbeth de feiten. Ze komen erachter dat Sofie is ingepalmd door een loverboy. Zijn de rechercheurs op tijd om Sofie uit de handen van de loverboy te redden? Klopt het gevoel van Inge dat Sofie zwanger is? En wat is de dubieuze rol van Sofies broer Bram tijdens het onderzoek?

Over de auteur:
Al van kleins af aan schrijft Simone Grimberg korte verhalen en vertelde ze tijdens haar werk met moeilijk opvoedbare kinderen veel zelfverzonnen verhalen. Dankzij een zedenrechercheur die Simone enkele jaren geleden leerde kennen, werd Simone geprikkeld om verder te gaan schrijven. Deze rechercheur werd de bron voor haar debuut als schrijfster.

"Ik zou het mooi vinden als mijn verhalen gelezen worden door mensen die iets soortgelijks hebben meegemaakt of in hun omgeving hebben gezien dat anderen dit meemaakten." Simone

Mijn mening:
Niemand die me ziet is een debuut wat helaas is gebaseerd op ware gebeurtenissen, het verhaal bevat veel fictie maar zal zeker bij vele lezers een hoop herkenning geven. Er komen veel maatschappelijke problemen aan de orde die zo realistisch beschreven zijn dat mijn nekharen soms overeind gingen staan.

Quote:
Jaloezie maakt alles kapot, het vergiftigt het lichaam als een bacterie die ingekapseld zit en immuun is voor antibiotica. Heel langzaam wordt het groter en eet het brein op.

Het verhaal begint met een voorwoord van het slachtoffer, het gevoel van eenzaamheid na verlies van een dierbare is hier aangrijpend beschreven. Daarna gaat het boek verder met politieagente Inge die tijdens een tochtje met haar mountainbike een vondeling vindt, als rechercheur Liesbeth op deze zaak wordt gezet is er een perfect duo geboren.
Inge draagt een flinke ballast uit haar verleden mee en werkt vanuit gevoel, dit gaat in mijn ogen met momenten erg ver maar levert wel veel op, soms denk ik zelfs dat ze gedachten kan lezen. Liesbeth kan haar werk alleen goed uitvoeren als ze haar gevoel en emoties uitschakelt, dit is ook een manier en beiden hebben veel respect voor elkaars handelen. Mijn voorkeur gaat uit naar Inge al neemt haar gevoel soms wel extreme vormen aan, soms iets te ongelovig, maar haar drang naar het oplossen van deze merkwaardige zaak kan ik erg waarderen. De aanhouder wint is op haar zeker van toepassing.
Sofie Vrolijk komt uit een gezin waar men de aandacht voor elkaar uit het oog is verloren, ieder leeft zijn eigen leven waarin gedacht werd dat met geld alles te koop is. Alleen de relatie met haar broer Bram is altijd hecht gebleven, als Sofie op een dag als vermist wordt opgegeven blijken haar ouders niet eens te weten hoelang ze eigenlijk al weg is.
Haar broer Bram lijkt meer van de zaak te weten maar het is moeilijk met hem te communiceren.
Niemand die me ziet is een boek met vele boodschappen, het grijpt je soms naar de strot, maakt je boos en schudt je wakker. Het boek heeft bij mij wel een gevoelige snaar geraakt, maar bevat niet de spanning die ik van een thriller verwacht.


Quote:
Alles in deze verziekte wereld draait om geld. Mensen die er veel van hebben, willen er alles mee kopen. En mensen die er weinig van hebben, willen er alles voor verkopen.

Ondanks dat ik al vrij snel het idee had hoe de vork in de steel zat werd ik toch verrast en zijn voor mij niet alle vragen beantwoord.
Qua spanning had ik er wel wat meer van verwacht desalniettemin voor mij zeker een goed debuut dat een dikke 3 sterren waard is.