Het succesverhaal van de Australische bestselling auteur John Flanagan is ondertussen bekend. Flanagan vertelde aan zijn zoon mooie verhalen. De jongen hield niet van lezen maar wel van de verhalen van zijn vader. Het was uiteindelijk de dochter die hem aanspoorde om zijn verhalen op te schrijven. En zo ontstonden de eerste korte verhalen over Will die een Grijze Jager wordt in een Middeleeuws aandoende wereld. Die verhalen werden langzamerhand een boek, en daarna nog een en nog een. De boeken zijn nu miljoenen keren verkocht. Ze zijn overal ter wereld mega-populair. Ook ik las ze met veel plezier voor aan mijn kinderen. De oudste heeft ze allemaal ingepikt en letterlijk stuk gelezen. Alleen in Nederland hebben we een fan-dag. Een keer per jaar wordt er in het openluchtmuseum het Archeon een Grijze Jager dag gehouden waar alle fans van deze reeks en natuurlijk van Broederband, tezamen komen en lekker Larpen (verkleed gaan als Grijze Jager en er ook echt een zijn).
Voor Kinderboeken las ik dit boek niet, nee, ik luisterde het boek.
Veel van de fans van de Grijze Jager zijn, net als de zoon van de auteur zelf, dyslectisch en kunnen het boek niet zelfstandig lezen. We krijgen vaak te horen dat deze reeks kinderen aanzet tot lezen of luisteren. Het maakt ons niet uit hoe een kind zijn of haar leeskilometers maakt als het maar veel in contact komt met boeken.
De novelle De Grijze Jager en de jacht op het Schaduwdier is niet een boek uit de reguliere serie. Het speelt zich wel af in dezelfde verzonnen wereld en Will komt er ook even in voor maar dit is het avontuur van Maddie. Zij is een leerling van Will en woont bij hem in huis. Ze is al heel ver met haar training en is veel beter dan ze zelf beseft. Als Will twee weken weg moet, neemt zij voor hem waar. Er komt een ouder echtpaar naar hun huisje toe omdat ze de Grijze Jager zoeken. Hun schapen worden namelijk opgevreten door een mysterieus beest. Het oudere echtpaar is erg teleurgesteld dat Will er niet is. Ze hebben geen vertrouwen in Maddie omdat ze een meisje is. Die kan toch nooit een eng beest verjagen? Maddie wordt er wel een beetje boos om, maar gaat hen toch helpen. Of ze het enge beest weet te doden, vertel ik natuurlijk niet. Maar als echte fan zul je meteen denken; een dier doden? Door Maddie? Wellicht heeft ze een beter plan: Een echte Grijze Jager plan.
Deze novelle is een typische Grijze Jager vertelling. Het speelt zich af in de wereld die we al zo goed kennen en toch kun je de novelle prima los lezen. Het hele verhaal is niet meer dan dat Maddie bezoek krijgt, een probleem hoort en afreist om het probleem op te lossen. Meer is het niet. En gek genoeg is dat meer dan genoeg. Het tempo is zoals altijd uiterst traag en ik kan je geen andere serie opnoemen waar dat een pre is in plaats van een negatieve kwalificatie. Een begroeting kan makkelijk een hele alinea duren om maar niet te spreken van een tochtje van een halve dag waarin niets noemenswaardigs gebeurt. Waarom is dat nu dan juist zo leuk om te lezen? Nou, kijk, tijdens het lezen BEN ik een Grijze Jager. Ik denk, doe, ruik en voel als een Grijze Jager. Als Maddie urenlang stil moet zitten om haar prooi te vangen, dan wil ik alles weten wat er in haar omgaat. Ik jaag als het ware met haar mee. Dus ik moet alles om me heen in me opnemen. Ik moet sporen zoeken, de omgeving afstruinen en de verhalen van de oude mensen afwegen net zoals Maddie dat doet. Zij gaat het probleem oplossen maar ik jaag met haar mee. Ik denk mee terwijl ik lees. Dat is nu precies de reden waarom dit zo'n leuke serie is. Ik mag de hoofdpersoon zijn.
Voor de zwakkere lezer is dit echt een heel goed boek. Het tempo en de beschreven details zijn perfect gedoseerd. En als het iets te moeilijk is kun je iemand vragen om het voor te lezen of je gaat, net als ik, het boek luisteren.
Het boek wordt op een aangename toon op een heeeeel rustig tempo voorgelezen door Tim Murk. Murck is met name bekend als Barry Hartveld uit de serie Spangas, een serie over kinderen op de middelbare school.
Hij heeft een aangename, rustige stem. Dit is een boek dat wordt geluisterd door vaak jonge kinderen. Door zijn manier van voorlezen krijgt ook de jonge fan alle details mee en zit je als luisteraar Ã©cht in het verhaal. Heel goed gedaan.
De Grijze Jager en de jacht op het Schaduwdier moet je echt zien als tussendoortje voor de echte fans die maar niet genoeg kunnen krijgen van de wereld van Will en zijn vrienden. Maddie krijgt in de toekomst nog meer avonturen voor haar kiezen, dus de fans kunnen ook in de toekomst hun grijze hart ophalen.