Cathy Bailey, een aantrekkelijk jonge vrouw uit Lancaster houdt wel van een feestje. Regelmatig gaat ze met vriendinnen uit en laat zich dan helemaal gaan. Soms zo erg dat ze volgende ochtend wakker wordt in een vreemd bed met een vreemde man en ze zich niet zoveel meer van de nacht daarvoor kan herinneren. Op een avond ontmoet ze de knappe Lee en ze beginnen een relatie. Cathy is helemaal gelukkig. Totdat Lee zich vreemd gaat gedragen. Hij verandert van een vriendelijke en liefhebbende man in een controlerend monster dat Cathys gelukkige leven in een hel verandert. Het lijkt voor Cathy onmogelijk te ontsnappen aan de vuisten van Lee. Hij wil totale onderwerping en zelfs dat is niet goed genoeg. Ze moet ook nog eens vechten tegen haar vriendinnen die haar niet geloven. Uiteindelijk staat ze helemaal alleen, ge√Øsoleerd in een wereld vol met psychische en fysieke onderdrukking en uitbuiting. Vier jaar later zit Lee in de gevangenis en is Cathy een angstige vrouw geworden die lijdt aan een ernstige dwangneurose. In een poging te ontsnappen aan de herinneringen aan een gruwelijk en gewelddadig leven verhuist zij naar Londen waar ze een baan vindt en therapeut Stuart leert kennen. Zal haar leven een wending ten goede nemen of komt er nog meer onheil op haar af?
Waarheen je ook vlucht is het debuut van de Engelse schrijfster Elizabeth Haynes. Elisabeth Haynes woont in Kent in het zuidoosten van Engeland, studeerde Engels, Duits en kunstgeschiedenis aan de universiteit van Leicester en werkt als misdaadanaliste bij de Britse politie. Het verhaal gaat over huiselijk geweld, een beladen onderwerp. Volgens de rijksoverheid zijn in Nederland ieder jaar iets meer dan 200.000 mensen in meer of mindere mate hiervan het slachtoffer. Dit is een verontrustend aantal. Nog verontrustender is dat deze vorm van geweld in veel gevallen onopgemerkt blijft en, indien er al een verdenking bestaat, hier soms weinig tot niets mee wordt gedaan. Je kunt je maar moeilijk voorstellen dat weerloze slachtoffers zich schijnbaar zonder verzet onderwerpen aan het gruwelijke en manipulatieve gedrag van de daders. Veel keus lijken ze niet te hebben want in hun beleving is een melding bij familie, vrienden of zelfs de politie ongeveer hetzelfde als de deuren naar de hel openzetten. In Waarheen je ook vlucht beschrijft Elizabeth Haynes dit schrijnende verschijnsel op indringende wijze en als het boek uit is heb je een goed beeld gekregen over hoe dit mechanisme werkt. Zij schrijft het verhaal in de ik-vorm waardoor de dreiging die van het verhaal uitgaat heel dicht bijkomt. De angst, de terreur en het geweld worden bijna voelbaar en dat is beangstigend. De personages in het boek worden goed uitgewerkt en hebben diepgang. Het dwangmatige gedrag waarmee Cathy zich in een wereld waarin iedereen en alles als bedreigend overkomt, staande probeert te houden wordt indringend uitgewerkt. De wisselingen tussen vroeger en nu volgen elkaar in snel tempo op maar dat leidt niet tot verwarring. Het verhaal heeft een beklemmende sfeer, spanning is steeds aanwezig en dat maakt dat je het boek maar moeilijk kunt neerleggen.
Waarheen je ook vlucht is een sterk debuut. Het is niet alleen een aangrijpende en indringende misdaadroman die heel erg goed geschreven is, het is ook een verhaal over gruwelijk zaken die zich in je eigen directe omgeving zouden kunnen voordoen zonder dat je daar enige notie van hebt. Iets om over na te denken.