David Baldacci is tegenwoordig een klinkende naam in het thrillerlandschap. Hij debuteerde in 1996 met Recht van de macht. De thriller sloeg in als een bom en werd in 1997 verfilmd met Clint Eastwood. Sindsdien publiceerde hij 24 boeken waarvoor hij overladen werd met prijzen. In 2012 kreeg hij bijboorbeeld de Barnes & Noble writer for writers award. Onschuldig is zijn recentste boek.
In Onschuldig is Will Robie het manusje-van-alles voor de hoge pieten in Washington DC, met andere woorden de 'moordenaar van staatsvijanden' op bestelling. Op een dag komt hij echter in de problemen. Hij ruikt onraad en voert de opdracht om Jane Wind van de DCIS (Defense Criminal Investigative Service) te vermoorden, niet uit. Toch wordt Jane Wind in zijn bijzijn van op een afstand doodgeschoten. Bij de uitvoering van zijn vluchtplan ontfermt hij zich willens nillens over het veertienjarige meisje Julie. Zij is op de loop voor de moordenaar van haar ouders. Robie's almachtige opdrachtgevers vatten hem toch. Ze dwingen hem, in de rol van verbindingsofficier voor de DCIS, contact op te nemen met de FBI-agente Nicole Vance, die de moord op Jane Wind onderzoekt. Will bevindt zich in een precaire positie. De moord op Julie's ouders houdt blijkbaar verband met zijn recente ervaringen. Hij moet de moordenaars te slim afzijn en onderwijl Vance te vriend houden. Zijn beschermelinge Julie wordt ook bedreigd. Het kost Will alle moeite om haar in veiligheid te brengen. Will vermoedt dat zijn achtervolgers iets met zijn verleden te maken hebben en uit zijn op persoonlijke wraak. Helaas heeft hij heel wat vijanden gemaakt tijdens zijn carrière als professionele moordenaar. Zal hij de waarheid achterhalen zonder het slachtoffer te worden van zijn verleden?
Het centrale thema van Onschuldig is verfrissend. Het hoofdpersonage Will Robie wordt sympathiek voorgesteld. De typische figuur van de antiheld krijgt daardoor een menselijk gezicht. Will Robie heeft namelijk een geweten, zorgt voor kinderen en wordt verliefd. Deze eigenschappen zijn ongewoon voor een beroepsmoordenaar, zelfs in het genre van de fictie.
Het tempo dat David Baldacci in zijn boek aanhoudt is verschroeiend. Heel wat actiescènes en dramatische gebeurtenissen volgen elkaar zeer snel op. De lezer duikelt bijvoorbeeld van een achtervolging in een geheime ontmoeting met de oversten van Will Robie. De vaart wordt op deze manier in het verhaal gehouden en blijft op een constant niveau tot op het einde.
De verhaalstructuur bevat verschillende rode draden met Will Robie als spil van het geheel: Robie's mislukte opdracht, de moord op Julie's ouders, de bemoeienissen van het FBI, Robie's gewelddadige opdrachten uit het verleden. Het is bijgevolg een ware uitdaging voor de lezer om het boek te doorgronden. Het enige minpunt in het kluwen van verhaallijnen is de liefdesrelatie van Will Robie met Annie Lambert, zijn buurvrouw uit zijn flatgebouw. In de loop van het boek worden enkele hints gegeven, en tegen het einde van het boek gaat Will voor de bijl voor haar. Op dit punt wordt het verhaal echter heel voorspelbaar. Annie Lambert heeft namelijk een geheime agenda.
David Baldacci heeft heel wat series geschreven, zoals de bekende King & Maxwell-serie. Onschuldig is een stand-alone, maar zou even goed het eerste deel van een nieuwe serie kunnen zijn. Er blijven genoeg mysterieuze aspecten van het karakter en het verleden van Will Robie over om uit te diepen in toekomstige boeken.
Het boek is kortom alles wat we van David Baldacci verwachten. Onschuldig bevat spanning, snelheid en een clevere plot. Onschuldig is met andere woorden entertainment op het hoogste niveau; de 4 sterren zijn dik verdiend!