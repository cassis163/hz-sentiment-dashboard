Als tijdens haar vakantie op Curaçao een Nederlandse scholiere verdwijnt, roepen haar ouders de hulp in van journaliste Dana Winter. De vermissing van de mooie Merel fascineert haar dermate, dat zij niet uitsluitend gedreven door journalistieke ambities op onderzoek uit gaat. Wat volgt is een spannend verhaal over de zoektocht naar de spoorloos verdwenen Nederlandse en een voortvluchtige duikschoolmedewerker.
Vuurkoraal is evenwel veel meer dan een spannend verhaal alleen. De sprankelende dialogen, de geestige observaties en de zeer onderhoudende monologues interieur van de met 'haar' zaak, maar ook met privé-besognes worstelende journaliste zorgen ervoor dat dit debuut werkelijk geen seconde verveelt. Naast een gezonde dosis suspense is er voldoende ruimte voor humor, seks en romantiek, waardoor het veelzijdige Vuurkoraal zo nu en dan ook op een prettige manier naar chicklit neigt.
Vuurkoraal is vlot en uitstekend geschreven, en leest als een trein. Een leuke bijkomstigheid is dat de auteur zelf al jarenlang als journaliste voor De Telegraaf werkt, en haar lezers dus een boeiend kijkje in de journalistieke keuken weet te verschaffen. Vuurkoraal is een werkelijk voortreffelijk romandebuut, dat in alle opzichten naar meer smaakt.