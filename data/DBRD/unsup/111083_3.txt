Onlangs herpubliceerde uitgeverij Harlequin Thuis in Virgin River  van Robyn Carr in een luxe uitgave. Het boek heeft een groter formaat dan zijn voorloper en er zit een reliëf op de omslag. Thuis in Virgin River  is het eerste deel in de Virgin River-reeks. De reeks telt meer dan twintig delen, gaat over de inwoners van het dorpje Virgin River in Californië en zit bomvol romantiek.

Melinda Monroe, ook wel Mel genoemd, is op de vlucht. Ze wil een nieuwe start maken en Virgin River lijkt de perfecte locatie. Ze kan een baan krijgen als assistente van de lokale arts en krijgt daar een gratis blokhut bij. Wanneer Mel aankomt, blijkt de blokhut oud en versleten te zijn en zit de arts totaal niet op haar komst te wachten. Mel weet direct dat ze hier niet kan blijven, maar dan wordt er een vondeling achtergelaten en voelt ze zich genoodzaakt om zich te ontfermen over de kleine meid. Daarbij voelt ze zich toch ook wel aangetrokken tot de barman Jack. Kan ze wel weg uit Virgin River?

Melinda lijkt een ontzettend naïef personage te zijn en dit maakt het in het begin wat lastig om echt een connectie met haar te hebben. Ze gaat in op een aanbod voor een gratis blokhut, maar het komt totaal niet in haar op dat het waarschijnlijk niet veel voorstelt. Waarom ze uitgerekend op dit aanbod ingaat is ook wat onduidelijk en wordt niet voldoende uitgelicht. Mel heeft voldoende geld, een goede opleiding en achtergrond waardoor ze overal terecht kan. Het was fijner geweest als haar motivatie duidelijker naar voren kwam en haar keuze om voor een gratis woonruimte te gaan beter te begrijpen was.

De hoofdverhaallijn wordt wat verdrongen door veel bijlijnen en personages die er niet echt toe doen. Mel ontmoet in het boek talloze figuren uit het dorpen en de dialogen lijken vooral bladvulling te zijn. Het voegt weinig toe aan het verhaal zelf. Ook lijken de figuren uit het dorp te bestaan uit karikaturen en clichés. Het stel met ontzettend veel kinderen, de dronkaard, de oudere dame die wat in de war is. Vermoedelijk worden hier personages geïntroduceerd die later in de serie terugkomen, maar dit had wellicht anders aangepakt kunnen worden.

De verhaallijn rondom Mel en Jack zit wel prima in elkaar en aantrekkingskracht tussen dit tweetal is goed voelbaar. Het is gemakkelijk je te identificeren met de gevoelens en de problemen waar de personages mee worstelen. Leuk is ook dat beide personages echt een achtergrondverhaal hebben, waardoor het geheel niet oppervlakkig wordt. De romantiek is daarnaast goed aanwezig en voelt niet gemaakt aan. De situaties zijn realistisch en herkenbaar, wat perfect past bij een romance-boek.

De schrijfstijl van Robyn Carr is bijzonder prettig en vlot. Hoewel de verhaallijn eigenlijk niet heel veel voorstelt en je in het begin al direct weet waar het verhaal heen gaat, is het wel fijn om te lezen en ben je er zo doorheen. Verwacht geen verrassende verhaallijnen, maar geniet vooral van de liefde tussen Mel en Jack en de problemen waar ze mee te maken hebben. Ook kan Thuis in Virgin River  gezien worden als een prima introductie met het dorpje en de inwoners, waar we later in de serie ongetwijfeld meer over zullen lezen.