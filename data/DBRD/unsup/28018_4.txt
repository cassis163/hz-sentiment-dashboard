Ik heb Achter gesloten deuren ontvangen vanwege mijn deelname aan de Hebban Buzz.


Jack en Grace lijken een geweldig huwelijk te hebben. Alles is perfect. Ze houden van elkaar, ze hadden een geweldige huwelijksreis en ze weten altijd precies de juiste antwoorden te geven. Maar is hun huwelijk wel zo perfect als ze laten zien aan de buitenwereld?
Grace zit gevangen en moet de schijn wel hoog houden om de kans op overleven hoog te houden.

Het boek wisselt van het heden naar het verleden en is geschreven vanuit het oogpunt van Grace. Het is in de ik-vorm geschreven, waardoor je goed in haar hoofd kan kijken. Door de manier waarop het boek geschreven is, blijft het spannend. De cliffhangers aan het einde van hoofdstukken zorgen ervoor dat je graag door wilt blijven lezen en wilt weten hoe het verhaal afloopt. Sommige situaties in het boek bezorgen je letterlijk kippenvel.

Helaas is het verhaal niet altijd even spannend en zijn sommige situaties ontzettend ongeloofwaardig en zelfs erg onrealistisch. Zo is er een heel gedeelte dat zich afspeelt in een hotel dat helaas niet zo goed uit de verf komt. Hoe het hotelpersoneel reageert en hoe bepaalde zaken wel Ã©rg toevallig zijn, maakt het geheel soms bijna lachwekkend. Het einde is ook wat voorspelbaar.

Ondanks dat is Achter gesloten deuren een zeer sterke psychologische thriller, die je aan het denken zet. Ook wil je blijven lezen tot je het boek kunt dichtslaan.

Al met al een prima boek om te lezen en zeker een aanrader.