Als echte hondenliefhebber en vrouwtje van een stik-eigenwijze Franse Mini Bulldog – die niet alleen met een platte snuit, zonder staart en korte pootjes geboren is, maar ook steevast doet alsof hij zonder oren op de wereld kwam - moest ik dit boek natuurlijk ook even lezen. Mensen die tegen dieren praten worden net zo raar aangekeken als mensen die in zichzelf praten. Nou laat ik dat nou beiden doen……En het kan mij lekker niets schelen.
In dit boek praat Fiona ook veel, echt veel. Maar niet tegen zichzelf, maar tegen haar honden. Dat het slechts eenrichting verkeer is, dat gaat er bij haar niet in. En dat is natuurlijk ook niet zo. Al praten we geen honds of kats, dieren zijn heel goed in staat om ons te begrijpen en zij ons. En ook heel goed in ons om de tuin leiden, wat je ook bij het lezen van dit boek zult ondervinden en wellicht in je eigen hond ook zult herkennen. Fiona weet haar verhalen over de belevenissen met haar eigen honden (en die van anderen die ze dagelijks tegen kwam) zo beeldend neer te zetten, dat het lijkt of je er ter plekke bij stond als er weer eens iets onverklaarbaar of geks gebeurde. Ook ging ik regelmatig hardop in een lachstuip, zo hard dat mijn eigen Franse Bull mij dan aankeek en met zijn grote ogen vroeg of ik nog wel bij de tijd was. Heerlijke ontspanning.
Tekst achterzijde boek : "Ik ken een meneer met een poedel en die praat tegen zijn hond alsof het een kind is.'
Ik ben op een feestje en sta samen met nog een paar mensen in een kring om de spreekster heen. Deze staat met een glas in haar hand te genieten van de aandacht. Ze gaat nog even door: "Zooooo, Meisjepeisje, jij bent wel moe na zo'n lange wandeling, hè?' kirt ze, de meneer met de poedel imiterend. "En die poedel heeft een jásje aan, nou jaaaaa!'
De mensen om haar heen slaan zich op de dijen en doen van: "Woehahaha.'
"Woehahaha,' doe ik ook een beetje halfslachtig mee, maar het gaat niet echt van harte.
Ik praat namelijk ook zo tegen mijn hond, al heeft hij dan geen jasje aan.
Hij doet niks, hoor ! is een bundel korte voorvallen uit het dagelijks leven van Fiona met haar honden, waarin vele eigenaren trouwe viervoeters, zichzelf of de situaties zeker zullen herkennen. Heerlijk tussendoortje voor iedere hondenliefhebber.

Fiona Huisman is Selfpublisher en geeft haar boeken uit via uitgeverij Eigenzinnig. Eerder schreef ze een kinderboek Megamorfoosje (2018) uitgegeven via Schrijverspunt.