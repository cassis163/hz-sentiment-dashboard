Ik keek er al even naar uit, dit roman debuut van talkshowhost Graham Norton. Ik was dan ook erg blij dat ik een exemplaar kreeg voor de leesclub hier op Hebban. We kennen Norton natuurlijk al van zijn uitermate onderhoudende talkshow vol grappen en grollen waarin hij zijn beroemde gasten de meest uiteenlopende ontboezemingen laat doen. Het leuke aan dit boek, wat Norton zelf in een interview wat Saskia Noort met hem had voor Hebban ‘cosy crime’ noemt, is dat er veel van zijn typische humor doorschemert in het verhaal. Nergens een enorme schaterlach maar punten van herkenning die je doen glimlachen als je het verhaal van brigadier PJ Collins en de inwoners van het kleine Ierse plaatsje Duneen leest. PJ wordt geconfronteerd met een donker geheim wat in het dorp al jaren speelt en wat na de vondst van menselijke resten op een bouwplaats openbaar dreigt te worden. Een aantal mensen in het dorp krijgen het dan ook behoorlijk benauwd na deze vondst: waarom wordt PJ’s huishoudster stiller en stiller en wat weten de zusjes Ross? In een fraai opgebouwd verhaal weet Norton de spanning tot het eind vast te houden en de lezer in het ongewisse te laten of we nu met een koelbloedige moord te maken hebben of dat er andere zaken spelen.
Lees dit boek vooral in dit jaargetijde, met een kopje thee, bij de open haard en ik garandeer je een aantal aangename uurtjes met fijne personages die zo uit een BBC crime serie weggelopen lijken te zijn en mogen vertoeven in dit onderhoudende verhaal.