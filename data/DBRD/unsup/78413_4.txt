Twee bekroonde makers bundelen hun krachten, dat moet wel een bijzonder boek worden.

Edward van de Vendel is een veelvuldig bekroond auteur. Zo won hij zeven keer de Zilveren Griffel en drie keer de Gouden Zoen. Zijn werk is in meer dan 10 talen vertaald. Hij heeft een heel breed oeuvre, van gedichten tot liedjesteksten en van prentenboeken tot jeugdromans en toneel.

De illustratrice Marije Tolman won de Vlag en Wimpel, de Ragazzi Award en het Gouden Penseel. Ook werd een door haar geïllustreerd prentenboek (Schattig) door de Kinder- en Jeugdjury Vlaanderen verkozen tot beste prentenboek van het jaar.

In Doei! vindt Maartje het niet erg om te gaan slapen. Want dan heeft ze heerlijke dromen en vliegt met volle vaart over haar fantasielandschap met grappige dieren. Aan het ontbijt vertelt Maartje honderduit welke avonturen ze die nacht weer heeft beleefd. Haar grote broer Bor reageert hatelijk op haar en maakt haar belachelijk. Waarom toch? Maar dan ontdekt Maartje dat hij jaloers op haar is. Hij heeft nooit fijne dromen, maar juist nachtmerries. Kan ze hem misschien helpen?

Illustratrice Marije Tolman maakt voor haar tekeningen gebruik van verschillende materialen, zoals pen en inkt, aquarelverf, (kleur)potloden, gouache en krijt. De door haar getoonde droomwereld heeft levendige kleuren, in contrast met de echte wereld, die vooral zwart en wit bevat. Soms vloeien de twee verschillende werelden in elkaar over. Als Maartje over haar dromen vertelt aan de ontbijttafel, is de tafel kleurig en zie je fantasiedieren op het tafelblad zitten. En als ze zich in haar eigen droomwereld bevindt, contrasteert ze met de kleurige omgeving door haar eigen zwart-witte uiterlijk. De omgeving in haar dromen heeft glooiende heuvels en wekt een gevoel van weidsheid en ruimte op. In de details zijn allerlei dieren, zoals speelse rode olifanten, en bijzondere huizen in te zien. Maartjes knuffels vliegen met haar mee en zijn levende karakters geworden. De illustraties zijn kunstzinnig gemaakt en laten abstracte begrippen als fantasie en nachtmerries op een bijzondere manier zien. De nachtmerries van Bor vormen afzonderlijke karakters, waarvan de enge uitstraling steeds meer teniet wordt gedaan. Maartje staat steeds relatief klein op de pagina’s. Dit zorgt voor een rustig beeld en genoeg ruimte om de sfeer van de omgeving goed te tonen.

Het probleem, de enge dromen van Bor, wordt vrij laat in het verhaal geïntroduceerd, omdat in het begin vooral de vreugde van het dromen wordt getoond.

Dit boek is een mooi pleidooi over de kracht van fantasie en dromen, en laat zien hoe je je angsten kan overwinnen. Te jonge kinderen zullen het verhaal en de illustraties wellicht niet helemaal kunnen begrijpen, doordat het vrij literair en kunstzinnnig is opgezet. Dit is geen ‘dertien uit een dozijn’-boek, en dat geeft het zeker zijn charme. Het nodigt uit om met je kind in gesprek te gaan, vragen te stellen en dingen uit te leggen, naar aanleiding van het verhaal en de beelden. Een boek om je verder in te verdiepen.