Vandaag de dag hoor je steeds meer dat de jeugd niet meer leest en niet alleen dat… maar dat er ook steeds meer laaggeletterden komen. Vind je het gek? De jeugd hangt tegenwoordig constant met de neus op hun mobiel of voor wat voor scherm dan ook. Mijn kleinzoon van vijf kijkt, als hij de kans krijgt, vrijwel constant naar Netflix. Gelukkig houden zijn ouders hem goed in de gaten en stimuleren ze, op alle mogelijke manieren, beide kleinkinderen om te lezen. Als ik bedenk wat voor mogelijkheden ikzelf had om iets anders te doen dan te lezen, dan waren die er in mijn tijd amper. Ja, natuurlijk buiten spelen en fysieke dingen doen als voetballen en dergelijke. Maar ik was (in tegenstelling met mijn kleinzoon) geen voetballer en van fysieke dingen doen werd ik alleen maar moe. Televisie hadden we niet tot ik een jaar of tien was, dus keken we, met zowat alle buurkinderen, Pipo de Clown op woensdagmiddag bij de buren van een paar deuren verder die naar mijn idee een stuk rijker waren dan wij. Die Pipo de Clown, was wel een belevenis, wat zeker bijdroeg aan mijn ‘fantastische ontwikkeling’. Vrijwel alle avonturen van Pipo waren ‘fantastisch’. Hoe dan ook… er was weinig ander vermaak dan boeken en daar stortte ik me dan bijzonder fanatiek op.
Om op mijn betoog terug te komen… toch zou je haast niet zeggen dat het mobiel gebeuren van de jeugd zijn weerslag heeft op de boekenverkoop. Het lijkt er zelfs op dat de verkoop weer in de lift zit. Als je, net zoals ik, maandelijks bijhoudt wat er allemaal verschijnt op het boekenfront, dan kan je zien dat er elke maand toch gemiddeld zo’n veertig a vijftig nieuwe ‘fantastische’ titels verschijnen. Met uitschieters naar zestig of zelfs wel zeventig titels als bijvoorbeeld Sinterklaas of Kerst er weer aan zit te komen. In alle leeftijdscategorieën wel te verstaan. Het lijkt dus allemaal nog niet zo slecht te gaan in uitgeversland. Het is wel zo dat Nederlanders minder lezen, maar 86 procent leest nog wel eens een boek. De stijging van 3,5 procent vooral veroorzaakt wordt door de verkoop van non-fictie en kinderboeken. Dus het lijkt er op dat kinderen nog wel lezen en het steeds meer doen, waarschijnlijk met steun en stimulatie door de ouders (en misschien grootouders). Het is wel zo dat 2,5 miljoen Nederlanders moeite met lezen, schrijven en rekenen hebben. Dat is wel heel erg veel.
Gelukkig zijn er boeken die door hun verschijnen de jeugd blijven stimuleren om te lezen. Zo ook ‘Luchtpiraten’ van Dan Walker. Dit is een boek dat ik als kind ook verslonden zou hebben. Alle elementen die het tot een spannend boek maken zit er in. Een kind (Zoya DeLarose) uit een weeshuis. Zwaardgevechten, nachtelijke rooftochten, zwevende eilanden, schepen door de wolken op de wind zeilend, meteorietenregens en verborgen schatten. Wat voor ingrediënten heb je nog meer nodig voor een spannend boek. Alleen nog maar een schrijver die er een nagelbijtend verhaal van weet te maken en je bent klaar. Dan Walker is zo’n schrijver. ‘Luchtpiraten’ is dus een regelrechte aanrader. En… het houd nog niet op. Zoya DeLarose beleeft nog een nieuw avontuur. Desert Thieves is al uit in het Engelse taalgebied en het zou mij ten zeerste verwonderen als dit boek niet vertaald zou worden. Ik kijk er nu al naar uit.

Jos Lexmond