De in Zweden geboren maar nu Noorse Monica Kristensen is glaciologe en heeft zodoende een fascinatie voor ijs- en poolgebieden. Ze nam deel aan diverse expedities naar de Noord- en de Zuidpool waar ze de wegen van de bekende Noorse ontdekkingsreiziger Roald Amundsen volgde. Momenteel is Kristensen een van de bekendste maar ook controversieelste wetenschappers in Scandinavië. En daarnaast is ze dus schrijfster van misdaadromans. Ze tracht verhalen te schrijven die de werkelijkheid benaderen. Vermissing is de eerste in het Nederlands verschenen thriller uit een serie met politieman Knut Fjeld in de hoofdrol.
Spitsbergen is een klein eiland boven de poolcirkel. De gemeenschap telt zo'n tweeduizend inwoners en die kennen elkaar allemaal. Misdrijven komen weinig voor en de politie houdt zich voornamelijk bezig met gestolen sneeuwscooters, het verjagen van ijsberen en het uitscheppen van ondergesneeuwde huisjes. Aan een moord wordt dan ook niet gedacht als het vijfjarige meisje Ella wordt vermist. De eerste gedachte is dat ze ergens verstopt zit bij het kinderdagverblijf waar ze die dag verbleef, zoals de kinderen vaker doen, of dat ze opgehaald is door haar vader Steinar. Dat laatste is het meest waarschijnlijke, want Steinar staat bekend als een losbandige man die vaak de vernuftigheden van de alcohol opzoekt. Bovendien heeft zijn vrouw − en dus de moeder van Ella − de dag voor de verdwijning een scheiding aangekondigd. Alle reden dus om hem te verdenken. Misschien heeft hij haar wel ontvoerd? Maar de zoekacties naar Steinar en zijn dochter kunnen al snel gestaakt worden, als blijkt dat Steinar is omgekomen bij een auto explosie. Zonder aanknopingspunten werkt het gehele politiekorps aan de zoektocht naar Ella. Waar is ze? En wat is de reden van haar verdwijning?
Vermissing is een boek dat zich dicht bij de Noordpool afspeelt, in de meest noordelijke gemeenschappen, waar hoofdzakelijk mijnwerkers, wetenschappers, toeristen en avonturiers bivakkeren. Monica Kristensen weet, geheel volgens Scandinavische traditie, een schitterend beeld van de omgeving te schetsen. Het winterse landschap van het geïsoleerde dorp Longyearbyen is een perfect decor voor het verhaal en een ideale locatie voor een thriller. Naast de extreme kou staat het dorp bekend om haar mijnen. Al sinds 1906 worden er kolen gewonnen in de mijnen diep onder de grond. Door diverse kolenstofexplosies zijn er in de loop der jaren enkele mijnen gesloten, maar nog steeds drijft er kolenstof over de stad en is het sneeuwtapijt bedekt met een laagje roet.
De inwoners zijn vanzelfsprekend in de ban van de verdwijning van Ella. Ook zij houden hun ogen open en helpen de politie waar het kan, maar de verdwijning is niet het enige wat speelt in het dorp. Geruchten, roddels en onderlinge haat zijn onvermijdelijk in een kleine, hechte gemeenschap. De sfeer in het dorp is grimmig en ook dat weet Kristensen overtuigend over te brengen. Klein minpunt is dat het verhaal niet in chronologische volgorde opgeschreven is. Het ene moment lezen we hoe Steinar op illegale rendierenjacht is, in het volgende hoofdstuk zit hij thuis aan de drank en in het daaropvolgende hoofdstuk wordt hij gezocht door de politie. Het is soms even schakelen voor de lezer, maar uiteindelijk wordt alles duidelijk.
De verdwijning van een jong meisje in een koud en afgelegen dorp is als de ergste nachtmerrie in een donkere nacht. Monica Kristensen weet deze nare droom tot leven te wekken in dit veelbelovende begin van een nieuwe reeks.
Vermissing bezorgt je, letterlijk en figuurlijk, koude rillingen. Een heerlijke thriller voor bij de open haard of onder een deken op de bank, de koude wintermaanden trotserend.