Er wordt een als mummie gedrapeerd, half vergaan, lijk gevonden op het kerkhof van Mol in België. Op zich niets bijzonders maar voor de nogal wereldvreemde Commissaris Coppens en zijn rechterhand Degraaf aanleiding om een onderzoek te starten naar dit mysterie. Een jonge vrouw, Laura, krijgt een auto-ongeluk, voelt zich bedreigd door een seriemoordenaar die zich als de Jakhals presenteert en ontsnapt uit het ziekenhuis. Ze blijkt een sleutelfiguur te zijn bij het oplossen van het mummieraadsel. Tegelijkertijd wordt in flashbacks het verhaal verteld van een reis door Egypte van een 7-tal avonturiers waaronder deze Laura. Haar reisgenoten die onderling allerlei haat-liefdeverhoudingen kennen, leggen een voor een het loodje. Zal het de jakhals lukken om ook Laura, zijn laatste slachtoffer, te verschalken?
Dit is een erg leuk boek dat je niet weg kunt leggen en telkens schreeuwt om nog een stukje verder te worden lezen.
Een verademing na King, Koontz, Coben en Connelly. Het boek ademt België, meer specifiek Vlaams, met voor Nederlanders af en toe vreemde woorden, zinsconstructies, uitdrukkingen en ongebruikelijke voorzetsels. Maar het leest gemakkelijk, met vaart en met de nodige humor. Ik heb vaak moeten lachen.
Afwisselend verkeren we in het heden (korte hoofdstukken met het onderzoek van de politie en de speurtocht van Laura) en in het verleden (lange hoofdstukken met de reis door Egypte). Deze reisbeschrijving is opgezet als een geschiedenisles waarbij de auteur zijn kennis ter zake etaleert. Dus naast amusement steek je er ook nog wat van op. Kortom: echt een leuk, onderhoudend boek dat ik zeker kan aanbevelen. Misschien dat ik ook eerder werk van Danny Beyens te pakken kan krijgen.