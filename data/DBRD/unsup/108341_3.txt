Ondergedoken vertelt het waar gebeurde verhaal van Mia, een Zweedse vrouw, die door haar verloofde, een Libanese vluchteling, gestalkt wordt. Dit neemt dusdanige vormen aan dat het alle perken te buiten gaat. De charmante minnaar met zijn donkere ogen verandert gaandeweg in een terrorist die de eigenheid van Mia wil breken. Ze moet zijn bezit worden en als ze zich verzet ontpopt hij zich als een dictator en machtswellusteling. Mia krijgt een kind van deze Libanese vluchteling. Het is een meisje en de vader wil het kind niet erkennen. Ze ontworstelt zich beetje bij beetje aan zijn invloed, maar hiervan is hij uiteraard niet gediend. Zijn tentakels en connecties reiken ver..

Liza Marklund heeft het verhaal van Mia opgetekend en ze presenteert het in de vorm van een thriller. Het is een goed geschreven en spannend verhaal waarop de uitspraak de werkelijkheid is vaak erger dan fictie van toepassing is. Er zit een risico aan het opschrijven van ervaringsverhalen. Soms zijn ze zodanig geschreven dat ze hun doel voorbij schieten en teveel nadruk leggen op emoties. Bij dit boek is dit zeker niet het geval. Marklund schrijft feitelijk en doseert emoties.
De auteur biedt inzicht in geestelijke terreur die geleidelijk de vorm aanneemt van een soort hersenspoeling. Het begint bij kleine aanpassingen maar gaandeweg breidt het zich uit naar meer fundamentele zaken.

Het boek vertelt ook het verhaal van het falen van een rechtssysteem. Nu lijkt het tegenwoordig alsof een systeem overal de schuld van krijgt, maar als je dit verhaal leest valt niet te begrijpen waarom er niet effectiever opgetreden kon worden door politie en justitie.
Ondergedoken is een integer en indringend boek dat aan t denken zet over cultuurverschillen, leven met een constante dreiging en macht binnen relaties. Het was in Zweden een beststeller. Volgend jaar verschijnt het vervolg met als titel Leven in asiel.