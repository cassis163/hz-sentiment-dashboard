Moord in Zuid-Afrika is het persoonlijke verhaal van Arine Prins over het leven van haarzelf en haar gezin in Zuid-Afrika. Met prachtige dromen vertrokken Arine, Peet en hun kinderen Beer en Sterre naar Zuid-Afrika. Aan de ene kant hebben ze mooie tijden beleefd, genoten van het prachtige buitenleven in Zuid-Afrika. Maar hun verblijf daar heeft ook verschrikkingen gekend, zoals het misbruik van dochter Sterre, gedoe met werkvisa en tot slot de verschrikkelijke martelingen en dood van Peet.

Hugo Verkley vertelt in dit boek het openhartige en eerlijke verhaal van Arine Prins. Het verhaal gaat over het begin van de relatie tussen Arine en Peet en hoe hun levens zich verder ontwikkelen als er kinderen komen en hun dromen hen naar Zuid-Afrika brengen. Langzaam worden de gezinsleden ingekleurd en leer je hen kennen. Arine is eerlijk over de mooie karaktereigenschappen van hun gezinsleden, maar laat ook de mindere kanten zien. De oprechtheid en openhartigheid van Arine maakt dit verhaal bijzonder en uniek.

In het verhaal worden tijdsprongen gemaakt, die helaas niet duidelijk staan aangeduid boven de hoofdstukken, waardoor het soms even duurt voordat je weet welke tijdsprong is gemaakt. Dit zorgt soms even voor verwarring. Wanneer je eenmaal in het verhaal zit, stoort dit minder en ga je op in het verhaal.

In het verhaal merk je dat het Arine, Peet en de kinderen aan de ene kant veel liefde voor het land hebben, maar aan de andere kant ook veel moeilijkheden en verschrikkingen ervaren. De martelingen en moord op Peet zijn afschuwelijk om te lezen en verschrikkelijk heftig voor het gezin. Nog altijd zorgt het verschil tussen wit en zwart voor een scheiding in de Zuid-Afrikaanse maatschappij. Arine droomt ervan dat het anders is. Het citaat: “Waren we maar zebra’s, dan leefden zwart en wit in harmonie met elkaar” past mooi bij haar droom voor het land.

Moord in Zuid-Afrika is een boek met een eerlijk en open verhaal van Arine Prins. De verschrikkingen die haar gezin in Zuid-Afrika heeft moeten doorstaan zijn afschuwelijk. Auteur Hugo Verkley heeft het verhaal van Arine Prins mooi op papier gezet, waardoor een indrukwekkend boek is ontstaan.