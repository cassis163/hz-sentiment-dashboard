Stukjes van mezelf - de vertaling van het met veel awards beloonde boek Piecing me together - is onlangs uitgekomen bij uitgeverij Volt. Het verhaal gaat over discriminatie, net zoals boeken als The hate u give en Wat zou Martin doen? Ik vroeg mij af of het boek deze boeken kon evenaren.

Jade heeft een beurs gekregen om naar een witte priv√©school te gaan en ze krijgt daarnaast ook een aanbieding om mee te doen met het Woman to Woman-programma: een mentorprogramma voor 'risicovolle' meisjes uit 'risicovolle' achterstandswijken. Ze voelt zich eerder vernederd dan dat ze blij is met de kansen die ze krijgt, want heeft ze die wel nodig?

Dit boek gaat over heel wat interessante en belangrijke thema's, waaronder discriminatie, vriendschap, arm zijn en jezelf aanvaarden zoals je bent. Ondanks de zware thematiek leest het boek erg vlot en vlieg je er zo doorheen. Je maakt kennis met Jade en met alle obstakels die ze in haar leven tegenkomt. Het verhaal werkt niet echt toe naar een climax of een moment waarop alles dreigt mis te lopen, maar dat miste ik ook niet. Het is dan ook een minder heftig boek dan THUG. (Je leert trouwens ook nog een woordje Spaans als je het boek leest, dat is ook mooi meegenomen.)

Het is wat mij betreft zeker een aanrader voor YA contemporary lezers en het boek mag wat mij betreft even bekend worden als The hate u give - en een verfilming zou zeker een tof idee zijn!