Howey weet als geen ander een wereld te creëren die is ontstaan, nadat onze bekende wereld ten onder is gegaan.

In Zand is de ons bekende wereld bedolven onder honderden meters zand. Een nieuwe wereld is ontstaan, waarin mensen er het beste van proberen te maken.
Met spullen en onderdelen die speciaal opgeleide zandduikers uit de oude wereld hebben opgedoken, is er bovenop het zand een nieuw stad ontstaan. De mens in wezen is niet veel veranderd, nog steeds draait het om macht, is er verschil tussen arm en rijk en is het voor iedereen overleven.

In deze nieuwe wereld draait het om een aantal mensen uit een gezin, een familie zijn ze niet meer, ieder doet zijn eigen ding. Vic is een zandduiker, die haar eigen systeem heeft uitgedacht en heel diep kan gaan. Palmer is jonger en nog onbevreesd, heeft verkeerde vrienden en dat brengt hem in problemen. Connor is bijna volwassen en wil maar een ding: weg, maar zijn jongere broertje Gap is nog van hem afhankelijk. Moeder Rose runt een bordeel, en de vader is 12 jaar geleden weggelopen en nooit meer teruggekomen.
Met een duik van Palmer die bijna fataal afloopt komen gebeurtenissen in een stroomversnelling, waarbij de familie weer zal moeten samenwerken om te overleven.

Het boek is ingedeeld in delen met korte hoofdstukken wat makkelijk leest, maar de eerste twee delen komen wat traag op gang. Toch weten deze delen te boeien door een onverwachte gebeurtenis aan het einde. Het vervolg laat op zich wachten doordat er vanuit een ander perspectief wordt verder verteld. In het derde deel komt de vaart in het verhaal, wordt het spannend en uiteindelijk komen de verhalen van de hoofdpersonen steeds meer samen, tot een explosief einde.

Een boeiend boek, waarbij vooral in de laatste bladzijden wel erg veel gebeurd. Het lijkt een beetje afgeraffeld. Daar had wel meer ingezeten om uit te werken.
De vraag wat er nu eigenlijk in het Noorden gebeurde blijft grotendeels onbeantwoord, het is enkel Violet die daarover verteld, zou het de bedoeling zijn geweest om een tweede boek te maken? Dat zit er gezien het einde van dit boek niet in.

Het lezen van het boek “Zand” is de moeite waard, de nieuwe wereld wordt goed beschreven en de personen zijn interessant. De kunst van het zandduiken is alleen al een ontdekking.
Een grappige detail in het boek zijn de vele synoniemen voor zand!