Recensie Uitgebroed door Fany van Hemelen:
Uitgebroed is een duister thrillerdebuut dat origineel van opzet is, psychologisch uitstekend onderbouwd en doet uitkijken naar meer!

Pat Craenbroek is nu werkzaam in het ziekenhuis en de zakenwereld. Eerder was deze Belgische gerechtsarts, waardoor haar levendige fantasie en kennis over leven en dood volledig tot hun recht komen in dit boek. Ze had blijkbaar al lang schrijfkriebels en uiteindelijk besloot ze dan toch om al haar ideeën in dit boek de vrije loop te laten. Het verhaal wordt “gelabeld” als een literaire thriller wat door de mooie zinnen wel klopt maar psychologische thriller had zeker ook een terechte omschrijving geweest.

Lilith van Winkel is een vrouw die op het eerste gezicht alles heeft:”Geld, een liefhebbende man en kinderen”. Wanneer de ongelukkige Lilith zich voor een trein gooit, wordt duidelijk dat niets is hoe het lijkt. Later blijkt dat ze een ingenieus plan heeft uitgedokterd voor haar dood. Lilith haar verhaal wordt als enige in de ik-vorm verteld. Naast Lilith zijn er haar vriendinnen Charlotte en Nina.

“a-typische thriller door originele opbouw van het verhaal, in het begin apart en onduidelijk waar het naartoe gaat maar puzzelstukjes vallen op het einde in elkaar, ingenieus uitgedokterd plan, psychologische en literaire thriller, geen actie-thriller maar duister raadsel” Fany

Alex en Kell zijn twee dakloze jongeren, die op hun manier proberen te overleven in de harde wereld. Gelukkig hebben zij elkaar nu om alle moeilijkheden het hoofd te bieden, maar op een dag verandert alles. Alex ontmoet Jenna, een oudere vrouw, en opnieuw verloopt dit anders dan verwacht.

Caroline Dumoulin woont op een eiland, is eenzaam en schrijft brieven naar de gedetineerde Jim. Ze besluiten om elkaar te ontmoeten na zijn vrijlating.

“De harde wereld waarin deze personages leven, de “sarcastische” ondertoon en de prachtige uitdieping van de karakters, de aparte opbouw van het verhaal.” Fany

Het boek begint na de proloog met de aankomst van de politie in een parkeergarage waar ze een verminkt lijk vinden. Na talloze plotwendingen en verschillende flashbacks smelten de ogenschijnlijk aparte verhaallijnen samen tot een vernuftig geheel. De epiloog op het einde is de kers op de taart.

De Belgische Pat Craenbroek is erin geslaagd om een a-typische thriller te schrijven. De karakters komen tot leven door haar uitgebreide voorstelling, de thema’s zijn actueel en door haar ervaringen is het boek ook realistisch en overtuigend. Dit is geen actie-thriller, maar een zorgvuldig uitgesponnen raadsel waarbij de emoties voelbaar zijn en er steeds een dreigende sfeer aanwezig is.

In het begin van het verhaal was het niet duidelijk wat de bedoeling was van al die personages en hun ervaringen. Toch was het het waard om door te lezen en mijn aandacht bij het boek te houden. Er waren namelijk verschillende personages die uitgebreid en in een rustig tempo uitgediept werden, wat later noodzakelijk bleek. Net deze aandacht voor de psychologische onderbouwing en het oog voor detail maakte dat ik geboeid bleef lezen. Het gebruik van humor en haar ervaring in het mortuarium zorgden dan weer voor een realistische en vaak humoristische kijk op de zaak. Ook al leek het boek in het begin wat apart en onsamenhangend, toch las het vlot en uiteindelijk werd ik getrakteerd op een ingenieus uitgedacht verhaal.

Uitgebroed gaat meer over het waarom en hoe dan het misdrijf zelf. De gedachtegang van de slachtoffers en daders zijn erg belangrijk in dit boek. De verschillende lagen in het complot vond ik erg fascinerend en ik wou gewoon weten hoe het verder ging. Door de uitgebreide karakterschets leerde ik de van personages hun goede en slechte kanten kennen. In deze “donkere” wereld was iedereen wel ergens schuldig aan. Dit debuut is naast psychologisch overtuigend soms ook “sarcastisch” en actueel. Met rake pen schildert Pat een wereld die vaak niet lief is voor de ander en waar niets is wat het lijkt. De thema’s zijn haat en liefde, verraad en wraak maar zeker ook schuld. Uitgebroed is een thriller waarbij de spin, die lijkt vast te zitten in het web, de grote overwinnaar wordt. Een duister en fascinerend debuut dat doet verlangen naar meer!

“Meer van dit want de originele opbouw en de uitdieping van de karakters in combinatie met de humor en ervaring maken dit een opvallende en anders dan anders thriller.” Fany
****


Recensie Uitgebroed door Hannie van Grol:
Duivels ‘uitgebroede’ wraak
Uitgebroed is het debuut van Pat Craenbroek (1966). Als kind schreef ze al graag, ze won opstelwedstrijden en toch koos ze voor een medische loopbaan als gerechtsarts. Nu werkt ze zowel in de kliniek als in de zakenwereld. Het schrijven is altijd belangrijk gebleven en de laatste jaren heeft ze haar vrije uurtjes gespendeerd aan dit debuut.

Uitgebroed is een boek over wraak, moord, verraad, verminkingen en mishandelingen. Op de achterflap wordt verteld hoe Lilith van Winckel besluit om zichzelf voor een trein te gooien. Er wordt om haar getreurd, maar familie en vrienden zijn niet echt verbaasd, omdat ze al eerder opgenomen is geweest. Maar dan wordt duidelijk dat ze van tevoren een plan heeft ‘uitgebroed’ dat verstrekkende gevolgen heeft.

“Verrassende wendingen in het boek, de perfect gekozen titel, de details die kloppen maar soms wel onnodige uitweidingen. De opbouw van proloog,vijf delen en dan de epiloog.” Hannie

Als je begint te lezen, krijg je het gevoel dat het een ander boek is dan op de achterflap beschreven staat. Het verhaal begint namelijk, na de proloog, met een moord in een parkeergarage en in de volgende hoofdstukken worden nog veel meer personages ten tonele gevoerd, die voor je gevoel niets met de korte inhoud te maken hebben. Dat maakt het begin warrig en onsamenhangend. Maar als je doorleest, wordt duidelijk welke relatie de personages hebben en hoe de verschillende gebeurtenissen met elkaar te maken hebben.

Het boek is opgebouwd uit een proloog en een epiloog met daartussen vijf delen, die ieder weer meerdere hoofdstukken in beslag nemen. Boven elk hoofdstuk staat over welk personage het verhaal gaat. Alleen de hoofdstukken vanuit de hoofdpersoon Lilith van Winckel zijn vanuit ik-perspectief geschreven, de andere staan in de derde persoon enkelvoud. Maar hier en daar merk je dat er een alwetende verteller is die al een tipje van de sluier oplicht dat het niet zo in elkaar zit als het verhaal je doet vermoeden.

“Psychologisch naast literair, in het begin warrig en onsamenhangend maar alles vormt samen een geheel, het duivelse ei wordt uitgebroed tot een perfect kuiken, spanning maar anders dan we gewend zijn” Hannie

De cover laat een kindertekening zien, wat losse woorden, waaronder TIJD VOOR WRAAK, een blauwgrijs oog en titel en auteur. Ook de aanduiding ‘literaire thriller’. Daar had zeker ook het woord psychologisch niet misstaan. De karakters van de diverse personen worden namelijk geweldig goed uitgediept. Het is ook geen traditionele ‘Whodunit?’ Het boek zit vol spanning en kent veel verrassende wendingen, maar niet op de traditionele manier. Het is allemaal net even anders dan we gewend zijn.

De titel is goed gevonden. Het duivelse ei wordt ‘uitgebroed’ tot een perfect kuiken, waarin alle details kloppen. Hier en daar is er wel sprake van wat onnodige uitweidingen.

Al met al is Uitgebroed een boek dat het lezen meer dan waard is. In het begin is alles nog onsamenhangend en moet je moeite doen om de verhaallijn vast te houden. Ook de snelle wisselingen tussen verleden en heden ( van 2015 tot 2017), maar ook tussen de verschillende personen maken het geheel verwarrend. Uiteindelijk vallen alle puzzelstukjes in elkaar en wordt Uitgebroed een schitterend debuut met als apotheose de Epiloog. Die mag zeker niet gemist worden.

Hopelijk kunnen we snel genieten van een nieuw werk van Pat Craenbroek. Ze heeft zich met Uitgebroed overtuigend bewezen.

“Het uitgebroede kuiken, de plotwendingen en de psychologische onderbouwing maken dit tot een overtuigend debuut.” Hannie
****