Afgelopen week kwam de nieuwe speelfilm Jurrasic World uit in de bioscoop. De film speelt zich af op een populair themapark, een combinatie van een reservaat, dierentuin, safaripark en een luxe resort. Nu het park enkele jaren geopend is, zijn de mensen gewend geraakt aan de rondlopende Stegosaurus, Apatosaurus, Gallimimus en Triceratops en wordt het tijd voor wat nieuws. In het laboratorium wordt daarom een genetisch gemodificeerde dinosaurus ontwikkeld die nog groter is dan de T-rex (Tyrannosaurus). Spielberg kennende blijven de diertjes niet in hun kooitje zitten.  

Wat zo leuk is aan Over de Dinosaurus en andere prehistorische dieren van Douglas Palmer is dat alle dieren uit deze film in het boek besproken worden! Wanneer je voorafgaand aan de film deze encyclopedie goed bestudeert kun je je vrienden versteld doen staan van je kennis! Het boek is niet alleen voor dino-fans. Het behandelt ook het ontstaan van de aarde en planeten, de verschillende tijdperken en de allereerste dieren die onze aarde bevolkten. Erg interessant is het hoofdstuk over de evolutie van de zoogdieren. Welk kind wil nu niet zien hoe de voorouders van hun hond, kat, hamster of cavia er vroeger uitzagen?  

Het boek ziet er prachtig verzorgd uit. De vlekkerige bladzijden zijn gelinieerd en staan vol met meer dan 350 klassieke illustraties. Deze zijn afkomstig uit een Amerikaanse encyclopedie: Encyclopedia of Dinosaurs and Prehistoric Animals. Het boek heeft hierdoor een oude uitstraling. Het is daarom jammer dat het boek geen geheimzinnig uitziende dikke oude voorkant heeft. Dat zou het boek nog leuker maken. Een andere reden waarom het jammer is dat dit boek een dunne kaft heeft, is dat het boek een echt naslagwerk is. Van veelvuldig openklappen en bladeren zal de kaft snel beschadigd raken.

Zoals op de voorkant van het boek al vermeld staat, is de encyclopedie voor jong en oud. Vanaf een jaar of vier is het leuk om samen de dierenplaatjes te bekijken. Met acht jaar kunnen de kinderen zelf met het boek aan de gang. Elke diersoort in het boek wordt op een grijs vlak kort geïntroduceerd. Hierin staat onder andere beschreven waar en wanneer de dieren leefden en van wie ze familie zijn. De rest van de pagina’s zijn gevuld met mooie grote illustraties van dieren. Bij elk dier staat beknopte informatie. Dit maakt het boek erg overzichtelijk. Er komen veel tongbrekende wetenschappelijke namen in het boek voor, maar dat hoort bij een encyclopedie. Zolang je deze namen niet hardop uit hoeft te spreken is het boek prima te lezen.  

Dino-fans en archeologen in de dop zullen zich zeker uren met het boek kunnen vermaken!  

Naturalis heeft een vaste tentoonstelling die heel goed aansluit bij deze encyclopedie: ‘de oerparade’.