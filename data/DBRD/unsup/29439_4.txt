Deel 1: Januari is een erg goed begin van de serie. Mia Saunders is een stoere vrouw, die ondanks dat de mannen waarmee ze dit jaar omgaat haar klanten zijn, niet terugdeinst om hen flink de waarheid te zeggen als ze iets doen dat ze niet leuk vindt. De dingen die ze er soms uitflapt zijn erg grappig. De chemie tussen Mia en haar eerste klant Wes is geweldig. Er ontstaan dan ook erg romantische en soms ook erg pikante scenes. Die scenes zijn wel spannend, maar niet te platvloers. Ook is dit niet het enige waar het boek om draait. Mia kampt met flink wat onzekerheiden, ondanks haar stoere houding. Van Wes en later ook van haar andere klanten leert ze steeds een andere, belangrijke les die haar helpt om met haar problemen om te gaan. Aan de achtergrond van Mia wordt dus ook veel aandacht besteed.

Deel 2: Februari vond ik helaas wat minder leuk. Dat komt omdat de band tussen Mia en Alec wat minder natuurlijk aanvoelt dan die tussen Mia en Wes. Zelfs het taalgebruik loopt voor mijn gevoel minder soepel, alsof de schrijfster aanvoelde dat het niet helemaal klopt. Wel is het interessant om te zien hoe Alec Mia gebruikt als muze voor zijn kunst. Zijn kunstproject klonk erg mooi, ik werd erg nieuwsgierig naar hoe zijn kunstwerken er in het echt uit zouden zien. Van Alec leert Mia wel de belangrijkste les van deze drie delen van de serie.

Deel 3: Maart is heel anders dan de andere twee delen. Er zijn eigenlijk niet één maar twee klanten en de reden waarom Mia wordt ingehuurd is heel anders dan in januari en februari. Het achtergrondverhaal is hier belangrijker dan de romantiek, hoewel ook die nog gewoon aanwezig is. Het verhaal zelf vond ik het mooiste van de drie die ik tot nu toe gelezen heb. Het is ook een onderwerp waar ik veel interesse in heb. Ook maakt Mia in dit deel vrienden waarvan ik verwacht dat we nog meer gaan horen in de volgende delen.

Ik vind dit een ontzettend leuke serie. Romantische, vrolijke en een tikkeltje pikante scenes worden afgewisseld door meer serieuze scenes. De achtergrond van Mia wordt redelijk goed uitgewerkt. Mia maakt ook een persoonlijke ontwikkeling door. Ook is het steeds weer spannend om te zien waar Mia nu terecht zal komen. De mannen waarmee Mia te maken krijgt zijn heel verschillend en gaan ook echt heel anders met Mia om. Dat maakt dat ik ondertussen uitkijk naar meer.