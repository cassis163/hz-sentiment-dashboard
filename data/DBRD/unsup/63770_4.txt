Tim Rackley is door omstandigheden uit het politiecorps gezet. Omstandigheden die in het vorige boek over deze hoofdpersoon Het wraakgenootschap aan de orde zijn gekomen. Dit boek is zelfstandig te lezen maar refereert wel verschillende malen aan het vorige avontuur. Door een invloedrijke man: Will Henning wordt Tim aangenomen om diens stiefdochter op te sporen. Hierdoor krijgt Tim weer de kans om zich bij de politie aan te sluiten. De zoekgeraakte dochter Leah is terecht gekomen bij een sekte die haar gehersenspoeld heeft, zodanig dat haar verleden voor haarzelf herschreven is. De enige mogelijkheid voor Tim om haar te redden is, om zichzelf in deze sekte te laten opnemen. Dit gebeurt heel voorspoedig, alleen kost het Tim ondanks al zijn voorbereidingen en al zijn voorkennis heel veel moeite om zich niet in de ban te laten brengen van de leider. De leider kan namelijk feilloos de zwakke plekken bij anderen opsporen om die met een stormram te bewerken.

Hersenspoeling; het lijkt een begrip waar we nooit mee te maken zullen krijgen, wij zijn daar te nuchter voor, zeggen we zelf. Maar als je dit verhaal leest gaat het puur om manipulatie en dit wordt niet alleen maar toegepast bij sektes maar op allerlei gebieden. Eigenlijk bij elke godsdienst of godsdienstige stromingen. Mensen zijn nu assertiever dan een aantal jaren geleden. Maar hoeveel mensen worden nu niet nog steeds geleefd door hun overtuigingen? Het is een heel interessant onderwerp dat me niet snel los zal laten. Want als je om je heen kijkt zijn de waarden en normen waarmee we omgeven zijn ook een soort hersenspoeling. Vaak nemen we iets als waar aan zonder het verder te onderzoeken. Kijk naar dictators zoals bijvoorbeeld Hitler. Hier gaan het ook om hersenspoeling en pure manipulatie.

Het verhaal is vlot geschreven en zet aan tot nadenken. Ik vind het ook heel beangstigend dat het mensen met veel charisma heel snel zal lukken om mensen om zich heen te verzamelen. Wat ik ook heel goed beschreven vindt zijn de delen over het de-programmeren van mensen die het gelukt is om uit een sekte te komen. Hoeveel moeite zij hebben om weer in het normale leven te overleven.

Een heel goed en fijn boek.
Het zou van mij 5 sterren hebben gekregen als ik niet op twee plaatsen iets was tegengekomen dat mij enorm irriteerde: twee keer gebeurt het dat Tim zijn horloge moet afgeven, dat hij later ook weer terug krijgt. Maar in de tussentijd heb ik twee keer het zinnetje gelezen: Tim keek op zijn horloge. Ik vind dit in zon verhaal als dit niet kunnen. Daarom slechts 4 sterren.