Het tweede boek van Mary Willis Walker (maar de eerste die in een Nederlandse vertaling werd uitgebracht) is een prachtige en zeer spannende thriller met een duidelijke boodschap tegen de doodstraf.

Seriemoordenaar Louie Bronk word opgepakt en bekend een groot aantal moorden, waaronder die op de vrouw van een rijke projectontwikkelaar. Molly Cates is als misdaadverslaggeefster nauw bij de zaak betrokken en schrijft uiteindelijk een boek over de hele geschiedenis. Op het moment dat het een paar jaar later in de winkels ligt, ontdekt ze echter een aantal vreemde details die zij en de politie in eerste instantie over het hoofd hebben gezien. Dat Bronk een seriemoordenaar is lijkt wel zeker, maar heeft hij ook de moord gepleegd die er uiteindelijk voor gezorgd heeft dat hij ter dood is veroordeeld. Op het moment dat het vonnis moet worden voltrokken, komt Cates achter de huiveringwekkende waarheid.

Prachtig geschreven en met een onweerstaanbare Molly Cates in de hoofdrol! Mary Willis Walker is mijns inziens een hele goede auteur van thrillers, die jammer genoeg in Nederland nog niet echt is doorgebroken. Met Ongerijmde dood won ze in 1995 de belangrijke Edgar Award voor beste thriller van het jaar, nadat ze drie jaar eerder voor haar debuut Zero At The Bone de Agatha Award had ontvangen. Geen prijzen die je zomaar even krijgt en ik hoop dan ook dat Mary Willis Walker verder gaat met haar serie over Molly Cates.