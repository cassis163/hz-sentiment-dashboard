Blijf waar je bent is het derde deel in de serie met Lacey Flint. Voor bekenden van de serie van Sharon Bolton een indrukwekkend nieuwe episode en voor nieuwelingen een gruwelijk spannende kennismaking. In Blijf waar je bent laat Bolton voor de derde keer de kleine leefgemeenschappen, waar ze veel succes mee behaalde bij haar eerste boeken, achter zich voor de grote stad Londen.

Londen wordt opgeschrikt door de vondst van een aantal dode jonge jongens. De lichamen zijn niet misbruikt of flink gehavend, maar de modus operandi is overal hetzelfde: doorgesneden kelen. De moordenaar slaagt er echter in ongezien te blijven en hij laat ook geen sporen na. Een vraagstuk voor de recherche. Dana Tulloch en haar team bijten zich in de zaak vast en proberen deze moordenaar te slim af te zijn in de hoop dat de jongeren in de stad weer veilig over straat kunnen. Tegelijkertijd zit Lacey Flint nog thuis, herstellende en niet wetend of ze het politiewerk weer zou willen oppakken. Ze komt in contact met haar buurjongen die net als zijn vrienden in de ban zijn van de moorden. Noodgedwongen wordt Lacey hierdoor ook dichter bij de zoektocht naar de dader betrokken dan ze zou willen. 

Blijf waar je bent heeft veel kortere hoofdstukken. Bij vlagen is de sfeer beklemmend, maar vooral de interpersoonlijke relaties spelen een grote rol. Er zijn meerdere verhaallijnen en de hoofdstukken wisselen geregeld van perspectief. Personages hebben duidelijke, langlopende, ingewikkelde relaties en ook persoonlijke problemen. Trauma's zijn een duidelijk thema in het verhaal. Deze psychologische laag en de aandacht die Bolton heeft voor het weergeven van gedachtes en beeldend beschrijven van de handelingen van personages maken het verhaal geloofwaardig en realistisch. Natuurlijk doen ook deze personages dingen die je als lezer totaal onverstandig vindt, zoals dat zo vaak gebeurt bij spannende boeken, maar dat is hier niet storend.  

Interessant is ook de afwisseling tussen volwassen personages en kinderen, die ieder een eigen belevingswereld vertegenwoordigen. De plot is niet heel origineel, maar wel heel goed opgebouwd en vooral verrassend. In de eerste helft is de verrassing er nog niet echt, de lezer wacht dan echt op de twist. Dat wachten wordt beloond, want Bolton weet de lezer tot het eind om de tuin te leiden. Verder zit Blijf waar je bent gewoon vol met spanningsbogen. Tel hier de fijne, meeslepende schrijfstijl bij op en je hebt als lezer een echt boeiende pageturner in handen. Niets op aan te merken, uitzonderlijk!