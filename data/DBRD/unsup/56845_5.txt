In The Power van Naomi Alderman ontdekken jonge meisjes overal ter wereld dat ze een bijzondere kracht bezitten: met een eenvoudige beweging kunnen ze folterende pijnen veroorzaken en zelfs anderen doden. Door hun gave te gebruiken kunnen tienermeisjes ook volwassen vrouwen helpen hun kracht te vinden. Ineens hebben de mannen op aarde de macht niet meer in handen, want vrouwen kunnen hen fysiek de baas. De Dag van de Meisjes is aangebroken. The Power is een spannend verhaal met levensechte personages, dat venijnig uithaalt naar de mannenwereld die onze maatschappij is.  De e-mails aan begin en einde van het boek zijn helemaal geniaal en plaatsen het verhaal op bijzondere wijze in een nog sterker perspectief. Een absolute aanrader.
Een tijdspanne van tien jaar
The Power volgt gedurende tien jaar de levens van vier verschillende personages: Roxy, Allie, Margot en Tunde. Allie en Roxy zijn beide tienermeisjes, terwijl Margot een volwassen vrouw is die carri√®re wil maken in de politiek. Tunde is het enige mannelijke hoofdpersonage. Hij reist als videoreporter de wereld rond om verslag te doen van de veranderingen die de krachten overal teweeg brengen, van sekseoorlogen tot de start van een nieuwe religie.
Het is heel interessant dat het verhaal tien jaar bestrijkt: een dergelijke omschakeling van machthebbers is immers niet in een aantal maanden gerealiseerd. Dit geeft het boek een zeer realistisch gevoel. Daarnaast heeft het verhaal een internationaal karakter, een groot deel van The Power speelt zich bijvoorbeeld af in het Midden-Oosten, waar vrouwen voor ze de kracht ontwikkelden voor bijna alles toestemming moesten vragen aan mannen. In dit scenario is er dus sprake van een complete ommekeer.
Vrouwen aan de macht
In The Power komen verschillende vrouwen in opstand tegen het gezag of gebruiken ze hun gave in onmenselijke situaties. We zien seksslavinnen in opstand komen tegen hun overheersers en er is een tienermeisje dat haar adoptievader vermoord als hij haar verkracht. Op zulke momenten mag je best innerlijk applaudisseren voor de vrouwen die zich tegen hun tiran weten te keren. Het verhaal gaat echter veel verder dan wraak. Alderman poneert een interessant gedachte-experiment: hoe zou de wereld eruit zien als  vrouwen de macht in handen hadden?
Hoewel dit boek zich afspeelt in een nabije toekomst, heeft het verhaal wel degelijk met het heden te maken. Met The Power stelt Naomi Alderman het seksisme in onze huidige maatschappij aan de kaak. Wat zou er gebeuren als vrouwen zich niet langer laten onderdrukken, bijvoorbeeld doordat ze mannen fysiek de baas kunnen? Is de samenleving een vredelievendere samenleving als vrouwen het bevel voeren?
The Power is een verhaal dat tot nadenken stemt, maar tegelijkertijd een duidelijke boodschap met zich meedraagt: het is belangrijk dat vrouw en man, van eender welk ras, welke geloofsovertuiging of welke seksualiteit, evenveel macht hebben. Want een wereld met enkel vrouwen aan de macht is in de visie van Alderman absoluut geen pretje.
Deze recensie verscheen ook op Boekvinder.be.