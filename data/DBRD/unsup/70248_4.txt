Met dank aan Nienke Pool / Miranda Hillers voor het mogelijk maken van deze Leesclub.

Auteur: Miranda Hillers

Uitgever: MH Books

Aantal pagina’s: 307

Genre: New Adult / NUR 343

Verschijningsdatum: april 2017

Over de auteur:

Met veel passie en liefde schrijft Miranda Hillers romantische verhalen met een twist. Ze draaien om de liefde gecombineerd met drama. Op jonge leeftijd verslond Miranda bijna alles wat er te lezen viel. Later hield ze dagboeken bij en schreef ze over de belevenissen van het stappen met haar vriendinnen inclusief de nodige liefdesperikelen. Met name die periode heeft haar een paar jaar geleden gedreven tot het schrijven van de Blingg en WWW-serie.

Al haar boeken en ebooks zijn bestsellers in het New Adult genre en in het najaar van 2017 verschijnt DEX in een Engelse versie.

( Bron: www.mirandahillers.nl )

Cover:
Zwoele cover, passend bij het genre. De tekst maakt me nieuwsgierig.

Achterflap:

Het is toch een cliché dat de lijn tussen liefde en haat dun is? Of is het dat de liefde alleen maar van één kant komt?

KAI
We lagen samen in de box.
We speelden samen in de zandbak.
We liepen hand in hand naar school.
We ervaarden de eerste kus met elkaar.
We deden het voor de eerste keer met elkaar.
Nu haat ze mij.

STELLA
Je kent het vast wel.
Iemand die veel voor je betekent. Een belangrijk persoon van wie je weet dat die ook om jou geeft en die je nooit meer kwijt wilt. Maar opeens daalt dat gevoel door allerlei redenen in rap tempo naar beneden.
Boeien, zou je denken. De oplossing is toch makkelijk? Je besteedt er gewoon geen aandacht aan. Maar in mijn geval is het niet zo simpel om hem te vermijden.
Hij is namelijk mijn buurjongen.

**WWW is een vierdelige serie over Dex, Kai, Liam en Collin. De mannen zijn allen vrouwengek, flirten graag en nemen het ervan. Je leeft tenslotte maar één keer.
Wanneer ze de ware tegenkomen, denken ze de buit al gauw binnen te hebben. Of dat zo heel makkelijk gaat is nog maar de vraag.

Mening:
Het is al een tijdje geleden dat ik het genre Romantiek las en het is in ieder geval het eerste boek voor mij dat onder New Adult valt.
In de ik-vorm switch je van Kai naar Stella, en van het verleden naar vooral ook het heden. Welkom in de wereld van de pubers en de jong volwassenen!

Kai is het tweede deel in de WWW-serie en is prima op zichzelf te lezen, het maakt echter wel nieuwsgierig wat er vooraf dan precies met Dex gebeurd is.
De relationele ontwikkelingen tussen Kai en Stella maken duidelijk een groei, gelukkig wel want vooral Kaaiman heeft wel wat goed te maken ook zeg maar.
Het geheel leest makkelijk weg, te makkelijk af en toe naar mijn smaak, het had qua brengen meer volwassen gemogen, maar het verhaal pakt en de personages met hun belevenissen weten me gretig genoeg te houden.

De twintigers die zich zo ongeveer gedragen als zestienjarigen weten toch ook naar een punt te komen waar de volwassenheid zijn intrede doet. Mooi gedaan want dat voelt goed en is welkom op dat moment.
Verliefdheid, onzekerheid, haantjesgedrag en de invloeden van galbakken en groeperingen van buitenaf spelen allemaal een rol, waarbij de echte vriendschap mooi uit de verf komt.
Voeg daar een dot seks, voetbal, spanning, gevaar, een geheim en actie aan toe en je zit in een heerlijke go with te flow leesmodus. Het is ontspannend lezen; niet moeilijk en doorspekt met fruitige en verdorven personages.
Men belandt in de meest wisselende, onwerkelijke situaties ook, waar je gewoon lekker onnadenkend heerlijk in meegaat.

En daar ligt voor mij de kracht van Kai. Het niet na hoeven denken, maar gewoon genietend lezen en lekker verzinken in een verhaal waarin absoluut van alles gebeurt.
Kai geeft wat ik van dit genre verwacht en ik heb er fijne uurtjes leesplezier aan beleefd.

Conclusie:

Ik rond af naar boven, vier sterren voor Kai.

Karin Meinen.