In Drie vrienden, een huis (en een Klusjesman) draait het om Noor. Zij werkt tijdelijk bij het Van Gogh Museum in Amsterdam. Eigenlijk woont ze in Limburg samen met haar vriend met wie ze al jarenlang een relatie heeft, maar deze baan was een unieke kans en daarom huurt ze een piepklein kamertje in Amsterdam waar ze in woont voor haar werk. Als Noor haar studievriend Joost ontmoet komt er een mooie huis op haar pad waar ze samen met Joost en haar zus Kiki in gaat wonen.

Noorâ€™s leven verandert totaal in Amsterdam. Het gaat moeizaam in haar relatie, vanwege de afstand. Ook op haar werk lopen de dingen niet zo soepel als ze gehoopt had. Haar gewaardeerde collega Tim ontdekt een schandaal in de kunstwereld waar hij niet mee om kan gaan. Noor wil uitzoeken wat er precies aan de hand is, maar dat lukt niet zonder consequenties. Zowel in haar relatie, als op werkgebied loopt het volledig fout. Maar kan Noor het nog op tijd herstellen? En hoe kunnen Joost en Kiki haar helpen?

Drie vrienden, een huis (en een klusjesman) is het eerste deel uit een drieluik. Schrijfster Astrid Harrewijn heeft met dit boek een mooie manier gevonden om een luchtig verhaal over een dertiger die voor zichzelf kiest, door haar relatie tijdelijk op een lager pitje te zetten en de baan na te jagen waar ze altijd van heeft gedroomd, te verrijken met meer diepgang in het thema kunst. Tussen de levensperikelen van moeizame relaties, vriendschappelijke banden en werkproblemen krijgt de lezer informatie over de Nederlandse kunstgeschiedenis. Niet doodsaai, maar interessant, goed gedoseerd en op een natuurlijke manier gebracht. Door de relativering van Noor, maar ook haar domme acties en gevatte opmerkingen wordt het niet te serieus.

Noor is een bijzonder personage. Ze maakt keuzes waar ik me als lezer moeilijk mee kon verenigen, maar die wel interessant zijn om te volgen. Ze zet je aan het denken waarom jij bepaalde dingen op een heel andere manier aan zou pakken. Soms is ze een beetje vervelend, omdat ze hier en daar wel heel gemakkelijk weg lijkt te komen met de soms ogenschijnlijk ondoordachte dingen die ze doet, maar ze blijft boeien. Zeker door de spannende en onverwachte ontwikkelingen die het verhaal doormaakt blijf je geboeid lezen tot je erachter bent wat het nu precies is geweest dat Tim ontdekt heeft en hoe dit aangepakt gaat worden. Een aanrader!