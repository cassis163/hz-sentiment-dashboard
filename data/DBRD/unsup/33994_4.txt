The Smoke Thieves is het eerste deel van een nieuwe fantasy-trilogie van auteur Sally Green. Zij schreef eerder de Half Bad-reeks. In deze nieuwe reeks draait alles om drie koninkrijken die met elkaar op gespannen voet leven: Calidor, Brigant en Pitoria. Prinses Catherine van Brigant is verliefd op soldaat Ambrose, maar wordt door haar vader gedwongen om te trouwen met prins Tzsayn van Pitoria. Ze weet dat haar vader het voorzien heeft op het koninkrijk Calidor, maar weet niet precies hoe haar huwelijk in zijn plannen past. Daarnaast zijn er nog de jonge Tash die verkocht werd aan een demonenjager, March die zint op wraak op de kroonprins van Brigant en Edyon die graag zijn vader wil leren kennen. Vijf personages die met een afgelijnde rol aan het verhaal lijken te beginnen, maar geconfronteerd worden met een complexe realiteit en verrassende gevolgen van hun keuzes.

De hoofdrolspelers starten het verhaal verspreid over de koninkrijken en vinden langzaam en op vrij onvoorspelbare wijze hun weg naar elkaar. Op de betekenis van de rook moet de lezer echter een tijdje wachten, maar geduld wordt beloond, al wordt er ook nog een deel van het mysterie bewaard. Het is ten slotte nog maar deel één van de reeks.

Door de mix aan slechte heersers, nobele krijgers, martelingen en sterfgevallen (minus de seks) is een vergelijking met Game of Thrones niet ver te zoeken. De klassieker van George R.R. Martin heeft nog net wat meer intriges om het lijf en is complexer opgezet, maar Green weeft een interessant verhaal in elkaar dat ook vanuit verschillende perspectieven wordt verteld en de aandacht stevig weet vast te houden.

Green heeft haar hoofdpersonages goed uitgewerkt en er is een duidelijke evolutie te merken naarmate het verhaal vordert, maar ze mag nog wat meer aandacht besteden aan de nevenpersonages. Af en toe missen die wat diepgang, terwijl het verhaal daar wel voldoende ruimte voor biedt.

The Smoke Thieves is heerlijk lezen en opgaan in de intriges die zich ontspinnen in de wereld die Sally Green gecreëerd heeft. Het verhaal legt een degelijke basis voor meer avontuur en verwikkelingen. Op het einde van het boek kan de lezer speculeren over de afloop, maar er zijn weinig zekerheden. Dat wakkert het ongeduld voor het lezen van deel twee aan, helaas laat dat nog geruime tijd op zich wachten.