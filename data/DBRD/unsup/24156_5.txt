In 'Falco en de gestolen Stympha's' word je meegezogen in de magische wereld 'Concordia'. Je belandt in de avonturen van de zestienjarige Falco, die in zijn dorp niet zo populair is. Falco de vogeljongen voelt dat de meeste mensen een hekel aan hem hebben, maar hij weet niet goed waardoor. Het zit in zijn aard om het goede te doen, maar tegelijk toont hij zich overmoedig heldhaftig en hebben zijn plannen meestal niet de beste kans van slagen. Naar mate het verhaal vordert komen wij en Falco erachter wat maakt dat zelfs zijn eigen volk het vertrouwen in hem kwijt is.

Falco's volk krijgt bezoek van de bevolkingsgroep 'de Alkeiden'. Met machtsonderdrukking ontnemen zij het vogelvolk dat wat hen het meest dierbaar is: hun Stympha's. Wanneer dit Falco duidelijk wordt trekt hij ten strijde. De band die het Vogelvolk met de Stympha's hebben is zo sterk dat zij voor elkaar door het vuur gaan, dat wordt je in het boek snijdend duidelijk. De veren van deze vogels kunnen veranderen in ijzeren pijlen en hun poep kan helend en tegelijk als gif worden ingezet.

Samen met zijn vriend Tycho komt Falco in donkere wouden, ijsdorpen en woestijnen terecht. Ze bezoeken volkeren waar zij een verbond mee sluiten en waarvoor zij het strijden voor hun eigen belangen uitstellen. Mooi aan dit verhaal is dat je van het ene avontuur in het volgende belandt. De hoofdpersoon blijft niets bespaard en zo las ik steeds met een gevoel van 'och jeetje, wat nu?'
Knap vind ik hoe de auteur Nienke Pool ervoor zorgt dat je met meer dan tien verschillende personages kunt meeleven. Dat het lukt! Steeds stond de schijnwerper weer op een ander personage uit Concordia. Interessante personen met eigen kwaliteiten. Allen droegen ze iets bij aan het verhaal en zo eindigde elk hoofdstuk met een cliffhanger waardoor ik door wilde. Alles kwam mooi samen; personages troffen elkaar in vriendschap, loyaliteit en liefde. Daar is moed voor nodig. En dat loopt als een rode draad door het verhaal heen.

Een klapwiekend sterk debuut!