Vijftig jaar geleden reisde ik als 18 jarige in een Greyhoundbus, samen met nog 40 leeftijdgenoten uit zo'n 30 landen, van San Francisco via LA dwars door Amerika naar Washington DC. Wij hadden allemaal als AFS student een jaar bij een Amerikaans gezin doorgebracht en een highschool bezocht. We hadden een turbulent jaar achter de rug want zowel Martin Luther King als
Robert Kennedy werden vermoord wat tot de nodige ongeregeldheden leidde. In mijn herinnering waren we een week of vier onderweg, logeerden bij gezinnen en hadden 'the time of our life'. Nadien heb ik Amerika diverse keren bezocht en ben er ook wel van gaan houden.

In dit 'jubileumjaar' was het dus extra leuk om via Hebban het boek Dwars door Amerika van Wouter Deboot en Steven Claerhout te mogen lezen. Als niet Belg kende ik beiden niet. Wouter heeft al meer fietstochten achter de rug en staat, volgens de achterflap, bekend als de fietsende reporter. In dit boek fietst hij dwars door Amerika via de TransAmerica Bicycle Trail van Yorktown,Virginia aan de oostkust naar Astoria, Oregon aan de westkant van de VS. Een tocht van ruim 6800 kilometer. Steven Claerhout reist mee in een grote camper, soms brengt Wouter daarin de nacht door, regelmatig slaapt hij in een tentje of wordt door vriendelijke Amerikanen uitgenodigd. Op zijn fiets zijn twee camera's aangebracht terwijl hij ook nog opnameapparatuur in zijn tassen meedraagt, dit alles om niet alleen het landschap waar hij doorheen fietst te filmen maar nog meer om de Amerikanen die hij onderweg tegenkomt op beeld vast te leggen. Dit alles t.b.v. De Belgische tv.

Het boek is een uiterst leesbaar verslag geworden van een lange, en soms bijzonder zware tocht, door de 'binnenlanden' van de VS. Wouter ontmoet op die tocht vogels van een zeer divers pluimage maar gaat daar, om het boek interessant te houden, ook wel een beetje naar op zoek. Of je daarmee echt een dwarsdoorsnede krijgt van de bevolking, betwijfel ik maar dat doet er ook niet echt toe. Je ontdekt wel dat DE Amerikaan niet bestaat hoewel in die contreien het patriottisme en de godsdienst wel de boventoon voeren. In de steden langs de west- en oostkust is dat beduidend minder het geval.

Wouter interviewt tal van personen onderweg, over allerlei zaken, alcoholisme, wapenbezit, de Vietnamoorlog enz. Hij doet dit op een sympathieke, betrokken manier. De interviews zijn niet diepgravend maar daar leent het boek zich ook niet echt voor. Daarbij had Wouter ook wel erg veel taken. Niet alleen moest hij meestal grote afstanden tegen de wind in fietsen (tip: doe de tocht andersom), de personen vinden die geschikt waren voor interviews en deze zelf ook opnemen. En daarnaast zorgen voor voldoende proviand en (soms) een slaapplek. Ga er maar eens aanstaan.

Het boek ziet er heel aantrekkelijk uit. Het staat vol met foto's van de landschappen waar hij doorheen reed en de mensen die hij op zijn tocht ontmoette. Ook zijn er duidelijke kaarten opgenomen, waardoor zijn reis goed te volgen is.

Naast het boek keek ik op internet ook nog naar een aantal van de verslagen die hij maakte voor de Belgische tv. Het was een erg leuke aanvulling op het boek.

Ik zou het boek met 3 Â½ ster willen beoordelen, maar Hebban biedt helaas niet de mogelijkheid van halve sterren.