Florine van Dieven is opgegroeid in een warm en liefdevol nest en werkt als succesvol marketingmanager bij Pitt Drink. Weinig issues zou je zeggen. Niets is echter minder waar. Florine - Flo voor intimi – heeft die in overvloed.

Op het oog houdt Flo zich vrolijk staande in een vrouwenwereld vol schone schijn en onderhuidse haat en nijd. Maar ondertussen zit ze zichzelf in de weg op elk denkbaar gebied. Voor haar geen pasta, zwemfeestje of Chardonnay. Met een leuke man onder de douche? Graag, maar met kleren aan! Met het najagen van een bizar ideaalplaatje heeft ze er een tweede baan bij.

Dan zet Flo's beste vriend Sam haar voor het blok. Het wordt tijd om te stoppen met deze onzin en écht te gaan leven. Sam heeft een punt. De vraag is alleen: hoe moet ze dat gaan doen? Haar zoektocht leidt tot hilarische en ontroerende verwikkelingen.

Mijn visie
In ‘Spring’ laat auteur Hester van ’t Hek haar hoofdpersoon Florine, vanuit het ik-perspectief, haar verhaal vertellen. Florine is een jonge vrouw met een alledaags bestaan. Geen enorme ups en downs, geen risico’s of uitspattingen.

“Een tikje somber rijd ik het gezellige straatje in, waar ik sinds twee jaar mijn eigen huis bezit. Het woord ‘bezit’ is in combinatie met ‘mijn huis’ een belangrijk woord. Ik ben er trots op dat het van mij is, ook al is het vrij klein.”

Flo voelt zich veilig in deze, door haar zelf gekozen, levensstijl en houdt derhalve vrij krampachtig vast aan haar voortkabbelende bestaan. Toch weten haar vrienden haar ervan te overtuigen wat meer ‘los te laten’ en meer te gaan ‘leven’. Gemotiveerd door deze adviezen, bezoekt Florine een psycholoog en stelt zij zich aarzelend open voor een nieuwe liefde.

“Ik kijk naar de deur maar zoals verwacht blijft deze gesloten. Ik kan geen reden verzinnen waarom ik de vraag fout heb beantwoord en dus zeg ik kortaf dat het antwoord me nog even niet te binnenschiet. En waar slaat dat eigenlijk op? Binnen de psychologie bestaan er toch geen foute antwoorden?”

‘Spring’ is een uiterst herkenbaar verhaal. Van ’t Hek hanteert een warme, persoonlijke schrijfstijl met een heerlijk vleugje humor. Zelfs zonder te grijpen naar spanning en sensatie weet de auteur te boeien en dat is knap.

Flo komt in het boek geheel tot leven, met al haar issues, al haar onzekerheden en al haar krampachtigheid. Zij wordt door Van ’t Hek erg mooi gekarakteriseerd. Je leeft zo met haar mee dat je in het boek wilt stappen om haar zelf van de nodige adviezen te voorzien!

“Gelaten kijk ik hem na maar voordat hij in een taxi stapt, begin ik zonder overleg hard te rennen. Ik smijt mij tassen over de autodeur en roep Steven te wachten.”

Kortom, ‘Spring’ is een ontroerend boek over onzekerheid, zelfvertrouwen, keuzes, vriendschappen en liefde; een goed debuut!

Over de auteur
Als kind wil Van ‘t Hek ‘de wereld in’ om te ontdekken hoe andere mensen leven en denken. Een studie sociale antropologie zou een schot in de roos zijn geweest. Het werd echter een studie Frans. Na een omweg via de lerarenopleiding, belandt Van ‘t Hek, zonder enige affiniteit voor zowel hard- als software, in de IT-wereld.

Van ’t Hek is het gelukkigst wanneer zij mag schrijven. Dit gebeurt voor haar gevoel heel veel jaren 'tussen de schuifdeuren' tot het verhaalidee voor ‘Spring!’ ontstaat tijdens een milde zenuwinzinking die haar, tijdens een bezoek aan een ziekenhuiscafetaria, overviel.

Uitvoering
Uitgeverij Gopher
Paperback, 314 pagina’s
ISBN10 9051799438
ISBN13 9789051799439

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/