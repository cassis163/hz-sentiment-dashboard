Bedolven onder haar lievelingsparfum brengt Cristina Caboni elke dag een bezoekje aan haar eigen bijenfamilie. Want naast het schrijven van boeken, is zij ook werkzaam als imker. In haar beroep is ze voornamelijk verantwoordelijk voor de zorg van de koninginnen onder de bijen. Haar andere grote passie is het verzorgen van rozen en ze is gek van parfums en de geuren die daarbij horen. Haar debuut De dochter van de parfumeur is dan ook een eerbetoon aan haar passie en geeft haar fascinatie voor parfum weer.

Wanneer Elena op een dag thuiskomt, betrapt ze haar vriend Matteo met een ander in hun bed. Haar hele leven stond in het teken van deze man. Zij vlucht naar het huis van haar overleden oma die haar heeft ingewijd in de wereld van de parfum. Wanneer ze totaal overstuur haar beste vriendin in Parijs belt, haalt deze haar over om naar Frankrijk te komen en bij haar te komen werken in een van de bekendste parfumeries van de stad: Narcissus. Elena heeft niets meer te verliezen en vertrekt naar Parijs om haar leven daar opnieuw op te bouwen. Maar eenmaal aangekomen blijken haar collega’s toch niet allemaal te vertrouwen en hebben zij andere plannen met Elena’s talent voor het creëren van parfum…

Bij dit verhaal val je gelijk met je neus in de boter. Elena ontdekt in het eerste hoofdstuk over de affaire van haar vriend. De schrijfstijl van Cristina Caboni  doet daarbij mysterieus aan; ze ontrafelt langzaam en op haar eigenzinnige manier de gebeurtenissen rondom Elena. De emoties van het hoofdpersonage zijn af en toe zo goed beschreven, dat je op sommige momenten daadwerkelijk met haar meevoelt.

Ieder hoofdstuk begint met een omschrijving van een geur. Hierin wordt uitgelegd wat voor effect deze geur heeft, zo heeft bijvoorbeeld lavendel een rustgevend effect. Is dat van belang voor de rest van het boek? Nee. Maar het geeft daarentegen toch wat van het belangrijkste onderwerp van het boek weg. Elk hoofdstuk staat bovendien vol met beschrijvingen van parfums en geuren, dit kan af en toe wat langdradig worden. Maar daaronder zit een goed in elkaar gezet verhaal met een sterk plot, al moet je daar wel wat voor graven.

Naarmate je verder leest in het boek beginnen de uiteenzettingen over geur wel wat te vervelen. Als dit niet jouw passie is, in tegenstelling tot de schrijfster, komt het niet goed over en vergt het nogal wat concentratie om door deze passages heen te worstelen. Hele goede stukken in De dochter van de parfumeur worden afgewisseld met de ietwat saaie stukken, zeker voor de leken op het gebied van parfums.

Daarnaast heeft Caboni een heldere visie op het leven en kan dit mooi verwoorden. Zij zet met bepaalde uitspraken de lezer goed aan het denken, bijvoorbeeld: ‘Trots lijkt iets warms, maar het wordt een kille metgezel.’

Kies je voor De dochter van de parfumeur dan kies je voor een boek waarin de schrijfster haar passie heeft gebruikt als uitgangspunt. Ze heeft kennis van zaken over de essentie van parfum en wil dit erg graag aan de lezer overbrengen. Kortom, een pakkend liefdesverhaal met een hoog educatief gehalte.