De in 1971 geboren Duitser Sebastian Fitzek, studeerde auteursrecht en werkte in de media. Zo sleutelde hij mee aan de programmering bij diverse radiostations en bedacht hij televisieprogrammas. Zijn debuut, De therapie, werd warm onthaald en werd, met meer dan tweehonderdduizend verkochte exemplaren en met vertalingen naar zes talen, een regelrechte bestseller. Momenteel combineert hij het schrijven nog altijd met zijn job als adjunct-directeur programmering bij radio RTL Berlijn.
De gijzeling is het tweede boek van zijn hand. Hierin volgen we Ira Samin, een politie-onderhandelaar, die de dood van haar dochter maar niet kan verwerken. Als ze de laatste voorbereidingen aan het treffen is om zelf uit het leven te stappen, wordt ze opgeroepen om te helpen bij het beëindigen van een gijzeling in een radiostudio. De gijzelnemer wil zijn actie pas stoppen als zijn, acht maanden geleden verdwenen, verloofde bij hem in de studio wordt gebracht. Ondertussen speelt hij elk uur een telefoonspelletje, met als inzet het leven van een van zijn gijzelaars.
Ira staat echter voor een onmogelijke opdracht want de verloofde in kwestie blijkt volgens alle officiële bronnen omgekomen te zijn bij een auto-ongeval. Maar de gijzelnemer blijft erbij dat het een samenzwering is en dat ze nog leeft.
Ik ben het type mens dat yoga goeroes zenuwinzinkingen bezorgd, zegt de schrijver over zichzelf. Een bezig baasje dus dat niet kan stilzitten en dat straalt zijn werk ook uit. Zijn vlotte schrijfstijl zorgt ervoor dat het verhaal met een ongelooflijke vaart aan de lezer voorbij trekt. Voor men er erg in heeft zit men ver in het boek.
Ook de plot lijdt aan ADHD, waardoor de verveling geen enkele kans krijgt om toe te slaan. Met vele onverwachte plotwendingen, die we ook kennen uit de boeken van Jeffery Deaver, slaagt de auteur erin om de lezer menigmaal te verrassen. Al moet gezegd worden dat, vooral naar het einde toe, sommige van die draaien de grenzen van het geloofwaardige overschrijden. Maar omdat de lezer zo opgeslorpt wordt door het verhaal, werkt dit zelfs niet storend. Het verhaal vraagt er gewoon om om verfilmd te worden tot een actieprent die heel wat bezoekers naar de bioscoop zal lokken.
En dan is er nog de soundtrack die het boek een extra dimensie geeft. De muziek die in het boek, tijdens de gijzeling, gedraaid wordt is een bloemlezing van de pop en rock uit de jaren tachtig en negentig. Het moge duidelijk zijn dat de auteur ook professioneel radiomaker is.
De gijzeling is een boek dat alles heeft om niet-lezers aan het lezen te zetten: vlot-lezend, een snel, spannend, niet te diepgravend verhaal met veel actie. Dit is reclame voor het spannende boek.