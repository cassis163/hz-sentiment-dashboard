Jennifer Probst heeft mij wederom erg gelukkig gemaakt met dit nieuwe deel in de ‘Getrouwd met een Miljonairreeks’. Een knappe prestatie, want over het algemeen ben ik behoorlijk kritisch als het op erotische romans aankomt. Ik vind een verhaal al snel té schunnig, de romance té cliché en de vrouwen té zwak en onderdanig. Toch smul ik weer van ieder nieuw deel in deze reeks, en ik durf zelfs te stellen, dat dit boek wederom zijn voorgangers heeft overtroffen.

In dit boek draait het om de oudste dochter van de familie Conte waar we ook in de vorige boeken al kennis mee hebben gemaakt. Ik vond haar meteen een erg interessant personage. Ze wordt neergezet als een sterke zakenvrouw, die haar mannetje staat in een wereld die wordt gedomineerd door mannen.

Sowieso is Jennifer Probst er erg goed in om haar vrouwelijke personages krachtig neer te zetten, en niet als weerloze maagden die hulpeloos in de armen vallen van de eerste de beste rijke zakenman die hen een klein beetje aandacht schenkt.

Wat me echter wel steeds meer opvalt, is dat ondanks het verschillende karakter van de vrouwen in haar romans… de mannen in Jennifer Probst boeken nogal vaak hetzelfde type zijn. Niet dat ik daar over struikel, want toevallig is dat nu wel net het type man waar ik het persoonlijk erg warm van krijg.

Het verhaal is niet bepaald onvoorspelbaar, maar zelfs al kun je gemakkelijk raden wat je op de volgende bladzijde te wachten staat… blijft het een heerlijk boek voor tussendoor.