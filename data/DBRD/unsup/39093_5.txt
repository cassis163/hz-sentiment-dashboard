Mijn verwachtingen waren al hooggespannen voor dit boek vanwege haar vorige thriller "Doodstil" en Lydia van Houten heeft mij niet teleurgesteld! Ik heb het boek in één dag verslonden! Deze thriller laat je op het puntje van je stoel zitten. Het verhaal begint rustig als de journaliste Mikayla na de zelfmoord van haar man besluit om naar Canada te verhuizen om de zelfmoord van haar man te verwerken. Na zijn dood komt Mikayla erachter dat haar man een huis Rocky Roads, British Columbia, Canada bezat, waar zij niets van afwist. Zij kan niet begrijpen waarom haar man dit geheim hield voor haar. Ze ziet dit huis als een nieuwe kans en verhuist er naar toe met haar kinderen. Het huis ligt op een afgelegen eiland, alleen maar per ferry te bereiken. De bewoners van het eiland zijn erg vriendelijk voor haar, maar gaandeweg merkt Mikayla dat er zaken niet kloppen en de journaliste in haar komt naar boven. Ze gaat op onderzoek uit en komt erachter dat niets op het eiland is wat het in eerste instantie lijkt. De sfeer (het Duitse woord unheimisch beschrijft deze uitstekend) in het boek is spannend en creepy. Mikayla komt achter steeds meer zaken en haar leven loopt op een gegeven moment groot gevaar. De schrijfster zet je telkens op het verkeerde been, heel knap gedaan. Tot de laatste bladzijde weet ze de spanning er in te houden. De personages zijn dermate goed neergezet dat je met ze meeleeft, vooral Mikayla. De andere personages: zijn ze wie ze zeggen dat ze zijn? Wat gebeuren er toch voor rare zaken in het dorp en waarom zwijgt iedereen erover? Zonder meer één van de beste thrillers die ik dit jaar heb gelezen. Jeanine Feunekes (recensente DPB)