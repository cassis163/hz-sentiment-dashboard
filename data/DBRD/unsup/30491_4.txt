Erik Betten heeft met Quarantaine een veelzijdige en spannende thriller geschreven die blijft boeien tot het einde. Er zitten elementen in van een politieke, psychologische en actiethrillers en elementen die passen bij SF. Met dit boek heeft Erik Betten een overtuigend debuut geschreven. Vooral de aansluiting met de actuele gaswinning in Groningen maakt dat dit boek leest alsof het zomaar zou kunnen gebeuren in ons eigen landje. Geweldig boek dat een verfilming verdient!

Het boek volgt afwisselend verschillende verhaallijnen, maar draait erom dat bij de gaswinning in Groningen een oeroude bacterie vrijkomt met besmettelijke en dodelijke gevolgen. Om verdere verspreiding te voorkomen worden Groningen, Friesland en Drenthe vergrendeld en tot quarantainegebied verklaard. De wanhoop van inwoners, die bedreigd worden door de slachtoffers van de dodelijke bacterie en die tegelijkertijd aan hun lot worden overgelaten is schrijnend. In de politiek volgt een spel van toedekking en keuzes vanuit angst voor besmetting en angst dat er politieke koppen zullen rollen. De politicus Homme, afkomstig uit het nu-vergrendelde Noorden, krijgt een rol toebedeeld, die hem schaadt en beschaamt. Tegelijkertijd krijgt hij geen contact meer met zijn echtgenote Richt, die hem laat weten dat ze haar werk als verpleegkundige wil blijven uitvoeren in het quarantainegebied. Hij vlucht het besmette gebied in op zoek naar Richt. Daarnaast volgen we de verhaallijn vanuit Charlie, die als enige in het ziekenhuis achterblijft. Iedereen vlucht vanuit angst, maar zij blijft gedreven op zoek naar een medicijn tegen de dodelijke bacterie. Ze sluit zich op, observeert de slachtoffers en komt in gevaar als ze een slachtoffer isoleert en als eerste proefpersoon gebruikt. Ondertussen maakt de politiek de journalistiek monddood en lijkt de democratie ten einde. Karin, ervaren journaliste, verzet zich daartegen en weet met een collega een politieke verschuiving teweeg te brengen, die Nederland uiteindelijk niet verder lijkt te brengen. Slachtoffers van het bacterie blijven als zombies de bewoners van het quarantainegebied aanvallen en vanwege de vergrendeling wordt de situatie uitzichtloos.