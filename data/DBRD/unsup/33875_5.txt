Wat een goed boek! Wat een geweldige schrijver! Ik had nog nooit iets van Vargas Llosa gelezen, maar daar gaat verandering in komen! Ik heb nog nooit een boek gelezen dat in zo'n heldere taal de angstaanjagende sfeer van het leven onder een gruwelijke dictatuur voor me duidelijk heeft gemaakt. Vooral de directe entourage rond Trujillo wordt meesterlijk beschreven. Al die generaals, ministers, directe familie ook, die dagelijks afwisselend in extase raken omdat de grote Baas een woord tot hen richt of doodsangsten uitstaan als ze genegeerd worden. De Baas amuseert zich kostelijk door volkomen willekeurig een van zijn intimi te laten opsluiten en desnoods martelen. En niemand geeft een kik als het de Baas behaagt hun vrouw of dochter te verkrachten. De zonen van de Baas hebben dit voorrecht ook. De enige man waar de Baas dagelijks wel mee praat is de staatsbeul in de persoon van het hoofd van de inlichtingendienst, een werkelijk gruwelijke man. Llosa beschrijft deze gesprekken met veel ironie.
Ik wil wel waarschuwen dat tegen het einde van het boek veel martelingen in detail worden beschreven. Dit boek is dus niet geschikt voor mensen die daar niet tegen kunnen. Wat mijzelf betreft wilde ik toch de hele waarheid horen, al was hij nog zo gruwelijk. Ik besef dat veel mensen dit boek nu niet zullen willen lezen door deze recensie, maar ik verzeker jullie dat het zeer de moeite waard is.