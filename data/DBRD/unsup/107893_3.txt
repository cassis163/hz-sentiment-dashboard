Howard Wasdin heeft een bewogen leven achter de rug. In zijn jeugd kreeg hij een stiefvader die geen genegenheid kende maar alleen met indoctrinatie, dreiging en lijfelijke straffen zijn stiefzoon opvoedde. Tot de jonge Howard besluit geen dreigementen meer te willen slikken en uit het ouderlijk gezin vertrekt. Deze stap betekent een grote ommekeer in zijn leven en legt, zonder dat hij het zelf vermoedt, de basis voor zijn toekomst. In een levendig verslag beschrijft hij, samen met Stephen Templin, hoe zijn leven is verlopen. Een verhaal dat volledig op waarheid berust.
Howard Wasdin meldt zich als jongeling zonder enige ervaring bij het leger. Daar geeft hij zich vrijwillig op voor de Intensive Training (IT). Hij wordt zwaar op de proef gesteld door de harde trainingen, zowel fysiek als mentaal, maar hij slaagt en stroomt vervolgens door naar de Marine. Het eliteteam van de Marine wordt gevormd door de SEALs, het Marine-equivalent van de meer bekende Delta Force.
Enkele missies die door de SEALs tot een goed einde zijn gebracht zijn bijvoorbeeld de redding van de bemanning en de passagiers van het gekaapte cruiseschip de Achille Lauro in '85, en de arrestatie van de Panamese president Manuell Noriega in '98 op verdenking van drugshandel. Tijdens operatie 'Desert Storm' leverden de SEALs ondersteuning bij het zoeken van gronddoelen die vanuit de lucht gebombardeerd konden worden. De eerste plannen voor de SEALs zijn ontstaan tijdens het bewind van president John F. Kennedy.
Het verhaal vervolgt met de intensive trainingen die Howard moet doorlopen om steeds dichter bij het begeerde certificaat te komen. Ondertussen probeert hij wel een gezinsleven op te bouwen maar maakt daar nooit zelf echt deel van uit. Na Desert Storm slaagt Howard en kan worden ingelijfd bij het elitekorps, het gelauwerde SEAL Team Six. Met talloze gevaarlijke buitenlandse missies waarin het team veel successen behaalt, ontwikkelt Howard zich als een specialist onder de elite.
Het boek is een waarheidsgetrouwe beschrijving van een aanzienlijk deel van het leven van Howard Wasdin. Een leven dat gekenmerkt wordt door veel momenten van levensgevaar en door doden om zelf niet gedood te worden. Het kan gezien worden als een anoniem eerbetoon aan de vele mensen die in vergelijkbare internationale teams hun leven op het spel zetten ter bestrijding van psychotische dictators en andere kwaadwilligen op deze aarde. In het midden van het boek geven foto's uit zijn privécollectie een kleine impressie van het gebeuren. Leuke bijkomstigheid is dat Howard in Irak Andy McNab en Chris Ryan, auteurs van soortgelijke boeken, toen als militair is tegengekomen.
SEAL Team Six is een indrukwekkend verhaal waarin de gedachte dat het realiteit is niet mag vervagen. In de proloog wordt in een verslag uiteengezet hoe de voorbereiding en de overval op Osama Bin Laden heeft plaatsgevonden, ook een missie van de SEALs. Het zou mij niets verbazen mocht weldra blijken dat ze ook in Libië actief zijn of waren!