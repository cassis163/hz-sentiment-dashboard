Eens een iets andere invalshoek binnen het dystopische Young Adult genre: de mensheid en zijn beschaving gaan eraan en wel door toedoen van buitenaardse wezens. Oftewel de "Anderen". Zo noemt Cassie hen, een zestienjarig meisje dat de eerste vier vernietigende aanvallen -'golven'- overleefde en nu te midden van alle puinhoop en ellende in haar uppie overgebleven is.
De hysterische paniek tijdens aankomst van de Anderen, een alles lamleggende elektronische schokgolf, een wereldwijde tsunami en een gruwelijk ebola-achtig virus vaagden de meeste mensen weg. En nu halen soldaten kinderen die overleefden op om ze 'veilig' te stellen. Maar hoe veilig zijn de bedoelingen met die kinderen eigenlijk? Ze worden tot genadeloze soldaten gedrild om te vechten tegen de Anderen... Cassies broertje Sammie is bruut van haar weggenomen en ondanks haar onmacht is zij vastbesloten zich met hem te herenigen. Nog v칩칩r de definitieve infiltratie van de Anderen, die langzaam maar zeker de lichamen van de mensen overnemen: golf numero 5.
Tijdens haar gevaarlijke, onzekere onderneming leert Cassie dat de Anderen niet alleen haast onmogelijk van mensen zijn te onderscheiden, maar bovendien niet eens zo heel erg van mensen verschillen- in ieder geval niet allem치치l. Aan het explosieve einde blijkt in welke mate de kinderen meedogenloos zijn misleid en het is maar de vraag in hoeverre zij op dit punt zijn ontkomen aan de greep van de Anderen.
Wordt vervolgd dus, deze donkere, beklemmende SF-thriller. In april 2015 zal het tweede deel - De oneindige zee- verschijnen, waarna te zijner tijd een derde en laatste deel moet volgen. En oh ja, in januari 2016 zal de verfilming van dit eerste boek - The 5th Wave - in de bioscopen gaan draaien. Dat belooft wat!