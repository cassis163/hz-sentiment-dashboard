De auteurs van het boek Sapje; Joël Goudsmit en Rosalynn Campbell hadden sterk de indruk dat ze te weinig groente per dag binnen kregen. Ze gingen om die reden samen op zoek naar een mogelijkheid om dagelijks toch de nodige hoeveelheid groente binnen te kunnen krijgen. Dit zonder dat ze heel de dag door groente zouden moeten eten. Ze vonden hun oplossing: de slowjuicer! Toen ze dagelijks groentesapjes gingen drinken voelden ze zich na een tijdje gezonder en energieker, zelf allergieën verdwenen. In 2014 begonnen ze met de website Sapje om hun ontdekking te delen met de rest van de wereld. Een handige website waar iedereen seizoensgebonden sapjes en detoxkuren kan bestellen, vol groente, fruit, wilde planten, zeewier en paddenstoelen.

Nu is er naast de website eindelijk ook het boek Sapje. Een receptenboek waarmee Joël Goudsmit en Rosalynn Campbell de lezer willen inspireren om zelf aan de slag te gaan met een slowjuicer. Een boek vol handige recepten waarmee je op een redelijk eenvoudige manier zelf thuis gezonde sapjes kunt maken. Mits je een goede slowjuicer in huis hebt, dat dan wel.
Om je extra te motiveren stuit je vooraan in het boek direct op een lijst met voordelen, opgevolgd door een uitgebreide tekst over het waarom je dagelijks een sapje zou moeten drinken. Het boek staat eigenlijk - naast de vele recepten - bomvol nuttige informatie rondom sapjes. Zoals bijvoorbeeld bewaartips, een stappenplan als je thuis wilt gaan detoxen, et cetera.

De 100 recepten staan praktisch ingedeeld per seizoen, zodat je altijd seizoens-gericht je inkopen kunt doen. Heerlijke recepten met soms heel fantasierijke namen, zoals Morning blush. Daarnaast zijn er ook hele nuchtere benamingen te ontdekken in het boek. Namen waardoor je direct weet waar je aan toe bent, zoals: friszoet koolsapje. Kortom voor elk wat wils.
Bij elk (eenpersoons) recept staat duidelijk vermeld wat de benodigdheden zijn voor het betreffende sapje. Gevolgd door een heldere, stap voor stap, uitleg hoe je het betreffende sapje kunt maken. Een leuk extraatje is dat je bij ieder recept minimaal een wetenswaardigheidje zult aantreffen. Plus opvallende logo’s, waarmee je de recepten direct kunt herkennen als zijnde een detox-sapje, wildpluk-sapje of bijvoorbeeld kindvriendelijk sapje. 

Sapje is een handig naslagwerk vol kleurrijke recepten voor vitaminerijke sapjes met een rijke variatie aan ingrediënten van aardpeer tot winterporselein. Helaas staat er niet bij ieder recept een foto met het gewenste resultaat, maar het boek bevat toch meer dan voldoende mooie afbeeldingen om je van de nodige inspiratie te voorzien. Het goedgevulde boek sluit af met een recepten index achterin, inclusief een handig register en een literatuurlijst voor het geval je nog meer informatie zou willen over groentesapjes. Sapje is een aanwinst voor iedereen die serieus aan de slag wil met zijn of haar gezondheid.