Weg willen uit de stad, terug naar de gemoedelijkheid van het platteland en weer leven tussen de natuur met rust, reinheid en regelmaat, dat was de wens van Petra Possel en zij liet haar wens werkelijkheid worden. Ze kocht een rood huisje met uitzicht op de dijk en het IJsselmeer en integreerde met de 'mienskip' van een onvervalst klein Fries dorpje.  

Petra Possel (1963) is schrijfster, presentatrice van het radioprogramma Mangiare! en schrijft restaurantrecensies voor NRC Handelsblad. Eerdere boeken van haar hand zijn Vrouw in de rouw (2013) en De troost van eten (2015).  

De stad uit is een verzameling van korte verhalen waarvan een aantal eerder zijn verschenen in verkorte versie in NRC Handelsblad. Het zijn columns waarin Possel haar nieuwe leven beschrijft. Ze werd vrij jong weduwe en leefde in de stad met op iedere hoek een winkel, bar of restaurant. Een stad die nooit slaapt en waarin de bewoners rennen, vliegen, draven en niet tot rust komen. Rust vond zij enkel in haar reizen naar Friesland. Haar droom was dan ook een eigen huisje aan de rand van het IJsselmeer. Wanneer ze ziet dat het rode huisje aan de rand van een Fries dorpje te koop staat twijfelt ze geen moment en betaalt direct de vraagprijs. Dat er het een en ander aan mankeert neemt ze voor lief. Ze is waar ze wil zijn.  

Wonen in een klein dorpje brengt wel een heel eigen levenswijze met zich mee. Het de deur uitgaan om snel even iets te eten halen is er niet meer bij. Restaurants zijn in de buurt op één hand te tellen en zijn vaak de helft van de week gesloten. Maar Petra Possel past zich aan. Ze maakt kennis met de buurtbewoners (iedereen woont hier een straat verderop) en integreert. Ze doet mee aan het dorpsfeest en eet bij en met buren. Ze reist veel rond in Friesland en geniet van haar nieuwe leven. Dagelijkse wandelingen op de dijk (altijd wind tegen) en genieten van de natuur.  

Met de nodige humor en scherp waarnemingsvermogen weet ze kleine gebeurtenissen om te zetten in gezellige kortverhalen die zorgen voor herkenbare situaties, zeker als je als lezer bekend bent met het leven in een klein (Fries) dorp. Dat het niet allemaal rozengeur en maneschijn is, laat ze ook in haar columns doorklinken. Fraude bij de boeren en over het maaien van weilanden waar nog eieren in liggen waardoor het aantal weidevogels is teruggelopen. Mensen die doorwerken tot ver na hun pensioengerechtigde leeftijd, over kou en wind, rouw en vergrijzing, het is een greep uit de thema’s die terug te vinden zijn in deze bundel.  

De stad uit is een heerlijke verzameling van verhalen over de overgang van de drukke stad naar het rustige leven op het platteland, met kleurrijke personages en zeer uiteenlopende thema’s. Een bundel om als lezer zelf ook even tot rust te kunnen komen.