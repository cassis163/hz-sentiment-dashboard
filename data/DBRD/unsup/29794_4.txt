Ik was een tijdje geleden al een keer in het boek begonnen, maar toen kon het me niet boeien. Nu heb ik het begin van de week weer opgepakt en zat er vanaf het begin helemaal in. Gisteravond doorgelezen en doorgelezen, omdat ik wilde weten hoe het af zou lopen.
Het was mijn eerste boek van Greg Iles (en ik heb er nog een paar in de kast staan), maar hij is de kennismaking meer dan waard! Soepel verhaal, hij weet de spanning steeds meer op te bouwen en ik kon me goed inleven in de karakters.

Penn Cage gaat na de dood van zijn vrouw met zijn dochtertje op bezoek bij zijn ouders in Natchez, Mississippi. Hij is advocaat (geweest) en schrijver van bestsellers. Hij raakt min of meer per ongeluk betrokken bij het onderzoek naar de dood van een zwarte jongeman in 1968: ongeluk of moord? In eerste instantie wil hij er niets mee doen, tot hij door steeds zwaardere tegenwerking de kont tegen de krib gooit: blijkbaar is er iets niet in de haak. De plaatselijke patriarch heeft er mee te maken, waardoor er een zijspoor loopt naar diens dochter met wie Cage als jongeman een relatie heeft gehad, en de lijnen lopen ook naar de hoogste baas van de FBI. Maar wat is er nu eigenlijk precies gebeurd? Cage moet ver gaan om de hele waarheid boven tafel te krijgen.

Spannende thriller van het kaliber pageturner.