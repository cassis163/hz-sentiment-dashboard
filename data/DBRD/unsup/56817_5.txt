Bereid je voor op een begin waar geen ontkomen aan is: overweldigend, ijzingwekkend en beklemmend. Vanuit het niets zit je midden in een terroristische aanslag en vooral in het hoofd van hoofdpersoon Alfred. Hoe gaat hij verder na deze dramatische gebeurtenis. En wat is nu realiteit: de gepresenteerde feiten, of de individuele beleving. De observatie van de werkelijkheid blijkt vaak anders wanneer je ernaar terugkijkt. De essentie van het verhaal is de innerlijke psychologie, met thema’s als verlies, rouw, eenzaamheid en hoe de buitenwereld bepaalt hoe er over je wordt geoordeeld. En toch is het geen zwaar boek. Dit komt door de vaart, de humor, de sterke dialogen en vooral de ‘eenvoud’ van de pen van Natter. Hij beheerst de kunst van het weglaten als geen ander en laat veel vrij aan de lezer om zelf in te vullen, waardoor we allemaal ons eigen verhaal van hem krijgen. Sterk!