Titel: Zomernacht
Auteur: Linda van Rijn
Uitgeverij: Uitgeverij Marmer
Publicatiedatum: juli 2018
Aantal blz: 217

Cover
De cover is er eentje die we kennen van Linda van Rijn. Haar naam in een groot lettertype en de titel eronder. Deze cover is wat donker wat uiteraard goed past bij de zomernacht.

Auteur
Linda van Rijn (1974, Harmelen) is na haar studie Literatuurwetenschappen in de reisbranche gaan werken. Eerst in het buitenland als reisleidster op diverse toeristische locaties en tegenwoordig als interimmanager voor een grote toeristische organisatie. Al die jaren bleef ze geïnteresseerd in literatuur en ze schreef verhalen, maar nooit met het doel om echt auteur te worden. Dat veranderde na het lezen van Cruise van Suzanne Vermeer. Met haar succesvolle literaire thrillers Last Minute, Piste Alarm, Blue Curaçao, Winter Chalet, Viva Espana, Off Piste en de minithriller Vakantievrienden is ze inmiddels een gevestigd auteur in dit genre. Linda van Rijn schrijft alleen over vakantiebestemmingen waar ze zelf is geweest. Ze woont op Curaçao. Al haar boeken hebben in de Bestseller60 gestaan.

Achterflap/samenvatting
Net als andere jaren besteedt Laurien van Poelgeest de eerste week van de zomervakantie als leiding op een zomerkamp voor kinderen. Ook al kan ze na haar eerste jaar als lerares Nederlands op een middelbare school wel vakantie gebruiken, ze heeft veel zin in het kamp. Sinds ze zelf als kind meeging, heeft ze nog geen jaar overgeslagen. Haar tweelingzus Tessa is er ook, net als een aantal goede vrienden met wie ze inmiddels een vaste groep leiding vormt. Ook heeft Laurien haar collega Pieter gevraagd om mee te gaan, omdat ze één persoon te kort kwamen. Dat zij en Pieter al een tijd aan het flirten zijn, maakt het kamp voor haar des te leuker.
Het kamp in de duinen bij Egmond aan Zee is zoals gewoonlijk een groot succes. Het is mooi weer, de kinderen hebben het naar hun zin en dat geldt ook voor Laurien, zeker als zij en Pieter 's avonds bij het kampvuur steeds nader tot elkaar komen. Bij datzelfde kampvuur gaat het ook over die ene gebeurtenis, vijfentwintig jaar geleden, toen een kind verdween van het kamp en verdronk in zee. Die gebeurtenis heeft veel indruk gemaakt op Laurien en ze herinnert het zich nog steeds, zeker nu ze weer op diezelfde plek is.
Het kamp neemt bizarre wending als de geschiedenis zich lijkt te herhalen. Op klaarlichte dag verdwijnt een van de kinderen en de politie zet onmiddellijk een grootse zoekactie op touw. Niemand heeft echter iets gezien of gehoord en het jongetje is onvindbaar...

Mijn mening
Al jaren staan de boeken van Linda van Rijn garant voor een paar uurtjes leesplezier. Het zijn geen boeken van hoog niveau, met ingewikkelde plots en moeilijke passages. En toch vind ik ze elke keer weer fijn om te lezen.

In Zomernacht gaat Laurien zoals elk jaar als leiding mee op zomerkamp. Haar tweelingzus Tessa gaat ook mee. Zij zijn vroeger als kind met hetzelfde kamp mee geweest. Omdat iemand van de vaste leiding niet mee kan dit jaar, vraagt Laurien haar collega Pieter mee. Dat ze elkaar leuk vinden, is een leuke bijkomstigheid. Het kamp is weer een groot succes totdat er een kindje verdwijnt. Net zoals 25 jaar geleden….

Het is een dunnetje dit keer. In iets meer dan 200 bladzijden vertelt Linda van Rijn haar verhaal. De hoofdstukken zijn kort en de schrijfstijl is prettig. Je hoeft geen enorme lange zinnen en moeilijke passages te verwachten. Het is vooral veel dialoog, wat ik over het algemeen erg prettig vind. De personages worden niet echt enorm uitgediept. Wel wordt er steeds meer duidelijk over het voorval van 25 jaar geleden. Echter, heel verrassend is het allemaal niet. Een doorgewinterde thrillerlezer snapt al snel waar het om draait.

Al met al is het een boek geworden dat het grote publiek zeker weer zal vermaken.

Spanning: 3
Plot: 3
Leesplezier: 3,5
Schrijfstijl: 3
Originaliteit: 3
Psychologie: 3

Ik geef Zomernacht 3 sterren.

Leontine