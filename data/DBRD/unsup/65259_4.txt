Het verhaal speelt zich af in het toekomstige Groot-Brittannië waar alles draait om perfectie. En die perfectie is ook te koop. Er worden kinderen op bestelling “gemaakt’ met de perfecte genen. Het Ministerie voor Genetische Perfectionering (G.E.P) is belast met deze taak en alleen mensen met geld en “schoon” DNA hebben niet veel van ze te vrezen. Mensen zonder dit ‘schone’ DNA worden als slaaf gebruikt, hebben geen rechten, wonen in getto’s en moeten zelfs een operatie ondergaan zodat ze zich niet meer kunnen voortplanten. Het gevaar van die operaties is dat ook je geestelijk gestel aan kan tasten, iets wat de hoofdfiguur uit dit verhaal meemaakt bij de moeder van haar vriendin.

Mina is vijftien jaar, onzuiver en zal binnenkort geopereerd moeten worden. Ze woont sinds kort in Regio 14 om een nieuwe start te maken. Dit valt haar zwaar. Ze wordt gepest door een G.E.P meisje, haar klasgenoot wordt afgevoerd, de moeder van haar nieuwe vriendin Angela heeft dementie door de operatie, ze blijkt gevoelens voor twee jongens (Daniel en Sebastian ) te hebben en één van hen is ook nog een G.E.P. jongen waar ze niet eens mee om mag gaan. Als ze ook nog achter een geheim van haar vader komt en ze in de ogen van het G.E.P. een misdrijf heeft begaan zit er niets anders op dan weg te vluchten met haar vrienden.

Hoewel het verhaal fictie is is het niet helemaal onwerkelijk. Zeker niet nu pas nog in het nieuws was dat er twee aapjes waren gekloond maakt dit het verhaal iets realistischer. Tot op zekere hoogte want de speciale gave die zowel Mira als Daniel blijken te hebben zet je weer met beide benen in een fantasy wereld. Fantasy zeker maar niet al te ver van je bed. Je moet meer denken in de richting van de hongerspelen. Als je van dat soort verhalen houdt dan kan je dit ook zeker waarderen !

Een prettige vertelstijl, goede beschrijving van de personages en omgeving waardoor je het zo voor je ziet en ondanks de aparte wereld en speciale gave is er ruimte voor dagelijkse problemen van jongeren zoals verliefdheid, vriendschap, pesten en onzekerheid. De vooroordelen die de personages hebben blijken gelukkig bij sommige te wankelen en worden bijgesteld. Dit geeft ze meer karakter.

Dit alles lees je in een razendsnel tempo en heeft een goede spanningsboog. Als lezer blijf je doorlezen en als dat bij mij gebeurd is een boek geslaagd. Hoewel ik weet dat er nog twee delen moeten volgen was de afsluiting van dit deel heel tevreden en afgerond maar liet ook nog veel mogelijkheden open waardoor het wachten op het volgende deel waarschijnlijk bij voorbaat al te lang zal duren.