Gelukkig we kunnen weer verder meelezen / meeleven met Louisa Clark nu Jojo Moyes een vervolg heeft geschreven op het in mijn ogen adembenemende 'voor jou' . Een liefdesverhaal wat zo'n sterke kracht had, dat je het niet snel kunt vergeten. Geen wonder dat het voor Louisa niet makkelijk is om na de dood van Will om de draad van het leven weer op te pakken. Ja ze heeft gereisd, gedaan wat Will haar heeft opgedragen, maar nu woont ze in een appartement in London en heeft ze een verschrikkelijk baantje in een bar op het vliegveld en eigenlijk lukt het niet om de belofte van Will na te komen. Leef Clark!
Na een dramatische val vanaf het dakterras gebeurd er weer zoveel in het leven van Louisa Clark dat Jojo Moyes daar een heerlijk boek over vol kan schrijven. Ze wordt opgevangen door een solide ambulanceman Sam. Ze sluit zich aan bij een rouwverwerkingsgroep 'En nu verder' en uit totaal onverwachte hoek komt er nog een persoon haar leven binnen, die een connectie heeft met Will. Ondertussen krijgt ze via haar fysiotherapeut de kans voor een prachtbaan in New York. Dit zijn genoeg verhaallijntjes (o,ja dan hebben we natuurlijk ook nog de troubles in de typisch Engelse familie Clark) die zorgen voor een roman waar humor, misverstanden, romantiek, maar ook een serieuze toon over groeien in het leven, rouwen loslaten, problemen met pubers en degelijke allemaal een plek krijgen. Een prima boek om te lezen, maar het heeft mij niet zo in zijn greep gehouden als 'voor jou'.