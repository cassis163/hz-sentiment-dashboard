In plaats dat haar verhuizing rust brengt is er vanaf het moment dat ze haar komst aankondigde ‘iets’, een onbestemd gevoel, kippenvel. Iets voelt niet goed maar Charlie kan er de vinger niet opleggen en uitleggen wat ze voelt lukt al helemaal niet. Ze wijt het aan haar onrust, ze is sowieso al onzeker en onwennig met nieuwe situaties. Ze houdt niet van veranderingen en is geen echte prater. Charlie heeft al haar energie nodig voor haar gezin en dus negeert ze haar gevoel. Toch stelt Charlie zich uiteindelijk open voor een aantal mensen. Ze neemt hen in vertrouwen wanneer ze dat rotgevoel niet kwijtraakt. Er is iets met het bos, of is het toch het huis? Ze voelt iets, ze wordt onrustig. Is het de stress van de afgelopen periode die zich openbaart of ziet ze spoken? Het is zelfs zo erg dat ze nauwelijks kan slapen, ze hoort geluiden, ‘ziet’ dingen. Haar ouders en de kinderen merken de onrust van Charlie ook en deze wrijft af en wordt alsmaar groter, iedereen maakt zich zorgen. Wat is er toch met Charlie aan de hand? Wordt de spanning haar soms teveel?

Ellen Lina heeft met ‘Koningslaan’ een beklemmende thriller geschreven. Geen gewone thriller voor tussendoor maar écht een akelige, buikpijn veroorzakende thriller. De paranoia zorgt voor onrust en medelijden met de hoofdpersonage. Je identificeert je gemakkelijk met Charlie en je hebt met haar te doen. Ze is een laagdrempelig personage. Een zorgzame, sterke moeder met een hechte band met haar dochters. Alles wat Charlie doet, doet ze dan ook in het belang van de meiden. Met vlagen heeft ze zelfs de neiging haar eigen belang terzijde te schuiven en dit zelfs te negeren. Maar of dat nu zo verstandig is……
Niet alleen Charlie maar ook de andere personages wekken behoorlijk wat achterdocht op. Je voelt gewoon dat er sprake is van duistere geheimen, ingehouden woede en frustratie. Maar van wie en in welke hoek moet je het zoeken? Charlie is duidelijk het mikpunt van roddels en manipulatie maar ze heeft geen idee uit welke richting dit komt en jij ook lange tijd niet. Het waarom is ook zo’n vraag die je al die tijd bezighoudt. Mondjesmaat laat Lina wel wat informatie los maar daarmee bereikt ze eigenlijk het tegenovergestelde van wat gemoedsrust, je weet nu nóg niet hoe het zit! Doorlezen dan maar en daarmee heb je dus een pageturner te pakken.

Het verhaal staat bol van achterdocht, onderhuidse spanning en sterke psychologische oorlogsvoering. Charlie kan niemand vertrouwen en niemand lijkt haar serieus te nemen wanneer ze signalen afgeeft over wat er in haar beleving speelt. Lina pakt je bij de hand en weet je met deze mindgames blijvend te fascineren. Het verhaal is zowel tergend in spanning als sexy. Het kruipt onder je huid. Heel subtiel maar onmiskenbaar. De schrijfstijl van Lina doet denken aan die van bestsellerauteur Karen Rose. De combinatie van echte spanning en romantiek is duidelijk aanwezig en heel sterk weergegeven. Het gaat over thuiskomen, (misplaatst) vertrouwen en geloven in jezelf.

Noot: Het boek staat officieel te boek als roman. Toch neigt dit verhaal qua beleving naar een echte thriller en wordt dan ook als dusdanig beoordeeld.

4,5 dikke sterren voor ‘Koningslaan’ !