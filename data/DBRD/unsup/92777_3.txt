De methode om te stoppen met uitstellen en superproductief te worden, staat er op de cover geschreven. Dat belooft wat! Als je elke dag begint met het eten van een levende kikker, dan zal de rest van de dag een makkie zijn. Op dat principe is Eat that frog gebaseerd. Begin de dag met de taken waar je het minst zin in hebt, de taken die je voor je uitschuift, de taken waarvan uit onderzoek blijkt dat deze de grootste meest positieve impact op je werk en leven zullen hebben.

Het boek bestaat uit 21 praktische stappen die iedereen kan toepassen op zijn of haar werk. Stappen die met wat logisch nadenken door iedereen op papier gezet kunnen worden. Zelf zegt Tracy erover dat hij uit alle boeken die hij heeft gelezen de 21 stappen heeft opgenomen die voor hem werkten. De wetenschappelijke onderbouwing waarom deze stappen werken laat hij bewust achterwege.

Het boek is heel toegankelijk. In zeer korte hoofdstukken legt Tracy een stap uit, met als laatste alinea een korte samenvatting en een klein stappenplannetje gedrukt op een afbeelding van een kikker. De (voor vegetariërs helaas veel te eten voorgeschreven en in kleine stukjes gehakte) kikker komt gedurende het hele boek, tot irritant worden toe, terug. Ook overlappen veel stappen elkaar een beetje, waardoor de lezer het gevoel kan krijgen in een cirkel te redeneren.

Mensen die de diepte in willen en advies onderbouwd willen zien met wetenschappelijke theorieën, kunnen dit boek beter links laten liggen. Het boek is primair een praktische handreiking voor mensen die even snel een reminder willen lezen hoe ze ook al weer productiever kunnen worden. Bijna als een kaartjestreksysteem kunnen zij het boek openslaan en zichzelf laten verrassen met een klein stappenplannetje waarmee ze die dag aan het werk kunnen. Of als ze merken dat ze tegen iets aan hikken, kunnen ze de 21 stappen snel langs lopen en die stap uitkiezen die voor hen de meeste waarde heeft. Uiteraard pas nadat ze het boek helemaal gelezen hebben. Ze kunnen er ook voor kiezen elk nieuw project langs de meetlat van 21 stappen te leggen en pas daarna te beginnen.

Worden ze daar productiever van? Ja, ik denk dat het werkt. Benader dit boek daarom met een praktische instelling. En bereid je voor op haalbare stappen die zo logisch zijn dat je al snel denkt: ‘Dit had ik zelf ook wel kunnen bedenken, daar heb ik dit boek niet meer voor nodig.’