"We hebben allemaal lelijkheid in ons. Is die van jou erger? Dan moet je er harder tegen vechten. Vind er iets op. Maar doe nooit alsof je geen keus hebt."

Als Kellen, zoon van een belangrijke Jan’Tep-familie, vlak voor zijn zestiende verjaardag nog geen enkele magische armring heeft kunnen activeren, besluit hij via list en bedrog toch in de race te blijven om zijn magiërsnaam te verdienen. Op dat moment duikt een vreemde vrouw met een bijzonder scherpe tong op in het dorp. Ferius Parfax is haar naam.
De wanhoop nabij besluit Kellen haar te vertrouwen, in tegenstelling tot de rest van het dorp. Dit brengt hem in situaties die hij daarvoor nooit voor mogelijk had gehouden.

Een boek met een antiheld als hoofdpersoon, zorgt ervoor dat het verhaal een interessante invalshoek heeft. Niet vaak is de hoofdpersoon in een boek degene die juist niets lijkt te kunnen. Deze keuze is erg verfrissend en tegelijk kan het frustrerend zijn, want je wilt als lezer zo graag dat de hoofdpersoon zich ineens ontpopt als held. Lekker ontnuchterend zijn dan ook de momenten waarop Kellen zijn eigen onvermogen becommentarieert: ‘Dit is dan het moment waarop de held in de grote verhalen ineens zijn krachten ontdekt.’

Dankzij de heerlijk luchtige schrijfstijl van De Castell leest het boek prettig weg. Je raakt al snel gewend aan de bijzondere namen in het boek – zoals vaak in fantasyboeken het geval is – waarna de Jan’Tep wereld vanzelf om je heen ontstaat.

Vogelvrij, het eerste boek in de Spellslinger-serie van Sebastien de Castell zit vol met mooie uitspraken, grappige quotes en interessante levenslessen. Het is het eerste deel van de zesdelige YA-fantasyserie over de magische wereld van de Jan’Tep. Dit boek is het lezen zéker waard!