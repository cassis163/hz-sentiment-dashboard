Ik ben enorm onder de indruk van dit boek. Ik vind het geweldig mooi hoe verschillende personages, vanuit hun eigen denken, eigen geschiedenis en hun eigen leed na Mattias, verworden tot een netwerk dat lijdt na Mattias. Hierdoor lijken het losse hoofdstukken per perspectief met een eigen stijl. Het boek is doordrenkt met spitsvondigheden, met prachtige zinnen en soms kritische beschouwingen. Wat lijkt op losse verhalen en losse individuen, komt allemaal bij elkaar in ontmoetingen die leiden tot uiteindelijk het begrip over wat er met Mattias is gebeurd. Actueel en haarscherp.

Ergens in de tijd is iets gebeurd waardoor er een tijdperk na Mattias is ontstaan. De leegte die zijn partner Amber ervaart, loopt over in de onmacht van oma, het hardlopen van zijn vriend, online-gaming bij een andere vriend, een nieuwe vriendschap bij zijn moeder en een wereld rondom een muziekband. En bij elke persoon is daar niet alleen na Mattias, maar ook de levensvragen die al sudderden en na Mattias alleen maar schrijnender zijn geworden.