Al jaren droom ik van dit moment: Gaston Starreveld staat voor mijn deur met een enorme cheque van de Postcodeloterij. Ik ben helemaal door het dolle heen en kan niet wachten tot ik al het geld in handen heb.
Jocelyne speelt voor het eerst van haar leven mee met de Lotto. Er is slechts een kans van één op de zesenzeventig miljoen, maar zij wint! In één klap is ze 18.547.301 euro en 28 cent rijker! Wat gaat ze doen? Schreeuwt ze het van de daken? Koopt ze zich helemaal suf? Staat haar leven in één klap op z’n kop? Lees het in De lijst van al mijn wensen.


Jocelyne leidt een heel rustig leventje. Ze heeft een klein fourniturenzaakje en sinds kort een blog over haar winkeltje en over haar grote hobby, handwerken. Ze is al jaren getrouwd met Jocelyn (nee, geen schrijffout). Haar man is niet bepaald een lot uit de loterij, maar ze is gelukkig met hem. Jocelyn werkt al 20 jaar in de Häagen-Dasz fabriek en hoopt ooit nog eens carriére te maken.
Jocelyne’s vriendinnen, de tweelingzussen Daniélle en Francoise, spelen al jaren mee in de Lotto. En op een dag besluit Jocelyne ook eens een gokje te wagen. Het ondenkbare gebeurt. Ze wint ruim 18 miljoen euro! Ze besluit het voorlopig aan niemand te vertellen, ook niet aan haar man, kinderen en vriendinnen. Ze is bang dat haar man meteen al zijn wensen waar wil maken en zelf heeft ze tijd nodig om het allemaal te kunnen verwerken.


Voorlopig stopt ze de cheque veilig weg in een oude schoen onder in haar kast. Ze maakt weloverwogen, drie lijsten. Een ‘lijst van al mijn benodigdheden’. Een ‘lijst van al mijn wensen’. En een ‘lijst van al mijn uitspattingen’. Wanneer Jocelyne uiteindelijk weet wat ze met het geld wil gaan doen, blijkt haar man Jocelyn de cheque al gevonden te hebben en is hard op weg de miljoenen van Jocelyne er doorheen te jagen…
“De lijst van al mijn wensen” is een boekje dat je in één middag uit leest. Op een afwisselend serieuze en komische wijze laat de schrijver zijn lezers zien wat nu eigenlijk belangrijk is in het leven. Het boek zet aan tot nadenken. Wat maakt mij gelukkig en heb ik echt zoveel geld nodig om al mijn wensen waar te maken?


Opvallend is dat de schrijver een man is. Tijdens het lezen zou ik zweren dat het een vrouw was. Hij weet namelijk vrouwelijke gevoelens zo mooi te omschrijven. Bijvoorbeeld het grote verdriet over de overleden baby van Jocelyne en de tedere momenten als zij op bezoek is bij haar dementerende vader.
Ik heb ontzettend genoten van het verhaal. Ik vind eigenlijk dat het boek dé perfecte Postcodeloterij-troostprijs is. Want na het lezen besef je dat je eigenlijk helemaal geen miljoenen nodig hebt om je een rijk mens te kunnen voelen!