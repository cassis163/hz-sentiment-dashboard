Familie is het thema waar het om draait in de thriller van Joyce Spijker. In de familie staat de familie Santijn staat centraal. Boudewijn Santijn, de pater familias, is minister van Justitie en Veiligheid. Na de komende verkiezingen hoopt hij de nieuwe premier te worden. Een droom die hij al vele jaren koestert en waar hij veel voor over heeft. Boudewijns oudste dochter Nina is fotografe en maakt in opdracht vooral portretfoto’s. Haar leven bevindt zich op een kantelpunt.

Na het overlijden van Nina’s moeder vond Nina liefde en steun bij Emma, haar oma en Boudewijns moeder, en nauwelijks bij haar vader. Hij trouwde binnen de kortste keren met een andere vrouw, de kunstenares Marsala. Nina voelt geen familieband met haar stiefmoeder en haar halfzus. Marsala is vooral gericht op uiterlijk en uiterlijk vertoon, net als haar dochter.

Het kost Nina veel moeite om haar vader mee te krijgen naar Emma’s verjaardag. Emma is allesbehalve in een feestelijke stemming. Een van haar vriendinnen is vermoord en de dader loopt nog vrij rond. Ze is bang dat zij de volgende is.
Een terechte angst blijkt al snel. Nina kan na de moord geen genoegen nemen met de richting die het politieonderzoek uit gaat en besluit zelf op onderzoek uit te gaan.

Bekende plot

In de familie lijkt op het eerste gezicht een politieke thriller, omdat een van de hoofdpersonen een ambitieuze politicus is. Bovendien speelt het boek zich af in verkiezingstijd. Toch is deze thriller van Joyce Spijker eerder een psychologische thriller te noemen, vergelijkbaar met de eerste boeken van Nicci French of de boeken van bijvoorbeeld René Appel en Simone van der Vlugt. Een bekende plot: een jonge vrouw, met een moeilijk verleden, raakt betrokken bij een moord en besluit tegen de stroom in zelf de zaak uit te zoeken. En zoals te verwachten is gaat dat niet zonder dat ze in gevaarlijke situaties verzeild raakt.

Pageturner

Bovenstaande schets zou de indruk kunnen wekken dat In de familie een matige, clichématige thriller is. Dit is gelukkig niet het geval. Joyce Spijkers vaardige pen zorgt ervoor dat In de familie je aan de stoel gekluisterd houdt, vanaf het begin tot het eind. Haar variatie op dit bekende thema laat zich namelijk lezen als een razendsnelle pageturner. En net zo als het een goede pageturner betaamt zijn er ook de nodige plotwendingen en cliffhangers. Al kan de ervaren thrillerlezer een paar hoofdstukken voor de ontknoping raden hoe deze in elkaar zit. Afgezien hiervan is In de familie een fijne Hollandse polderthriller die doet uitkijken naar een volgende thriller van Joyce Spijker.