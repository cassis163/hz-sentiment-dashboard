De verwarde journalist Orin Perth is aan de slag in Oost-Afrika; plots verdwijnt hij in het niets. Hij heeft zopas een opmerkelijk en emotioneel artikel verstuurd naar zijn redactie. Een bijdrage over Christine Lokeka, een vrouw die aan haar lot wordt overgelaten in haar dorp. Haar man is genadeloos om het leven gebracht door een militie; haar zoon Paul – nauwelijks 12 – gekidnapt. Liz is de moeder van Orin, zelf is ze een ervaren oorlogsverslaggever. Liz is dan wel ernstig ziek, toch zal niets of niemand haar ervan weerhouden om naar Oost-Afrika te reizen en op zoek te gaan naar haar verdwenen zoon. Een ontmoeting tussen Liz en Christine leidt tot een mooie samenwerking. Tegelijk moeten Orin en Paul er alles aan doen om te kunnen overleven en om hun hoofd zeker niet in het zand te steken. Ze strijden tegen een wrede krijgsheer en zijn militiegroep.

De Engelse Jesse Loncraine (1985) probeert het eerst als journalist in Londen, nadien in Kenia. Hij heeft het echter steeds moeilijk om de uiterste inleverdatum van zijn artikels te halen. Loncraine wijkt dan maar uit naar New York, om ginds succesvol documentaires te gaan maken over thema’s zoals genocide en oorlogsmisdaden. Hij reist naar Kenia, Oeganda, Congo en Libanon. Als een echte kenner van Oostelijk Afrika zet hij met In het veld zijn debuutroman neer.

Al vrij snel grijpt het boek je naar de keel. Een deksels, pakkend verhaal waarin de auteur voor niets of niemand uit de weg gaat… Tijdens het lezen volg je hem, blindelings. De lezer wordt werkelijk ondergedompeld in de ethische en morele tweestrijd waarmee oorlogsverslaggeving steeds wordt geconfronteerd. In het veld bevat personages die helemaal tot leven komen; of ze bij je in de smaak vallen, of helemaal niet. Jesse Loncraine schetst vooral een intiem portret van twee moeders en hun zonen. Je maakt van dichtbij kennis met twee totaal van elkaar verschillende vrouwen, alsook met een oorlogsverslaggever die met een drugsprobleem te kampen heeft. Ook Paul komt ruimschoots aan bod; hij is een jongen die ongewild in de handen valt van een vreselijke krijgsheer (met een bijzondere passie). Paul moet zich aanpassen aan het brutale leven in een kamp.

Een imposante roman die vaak in je lezersvel snijdt; zeker wanneer het over kindsoldaten gaat. De gruweldaden in het boek overheersen het geheel echter niet. Het zijn voornamelijk de sterke karakters die de roman op hun schouders torsen. Kundig kiest Loncraine zijn eigen momenten uit om de complexe personages stevig in te kleuren. De Afrikaanse setting is een perfecte match met het imposante verhaal.

Op geen enkel ogenblik laat Jesse Loncraine uitschijnen dat dit zijn allereerste roman is. Hij hanteert een glasheldere taal, zijn dialogen zijn helemaal uit het leven gegrepen. Drama en sentiment vormen een bijzonder hecht blok. In het veld is een debuutroman boordevol adrenaline. Vertaald naar het Nederlands door Ineke van Bronswijk.