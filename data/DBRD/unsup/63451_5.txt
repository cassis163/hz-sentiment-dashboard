Het verhaal;
Het boek draait om het leven van Holly Sykes. We maken kennis met haar als ze als 15-jarige meisje in Gravesend woont en eindigen met haar in Ierland in het jaar 2043 als ze een 75e jarige vrouw is en leeft in een inmiddels primitief en failliete wereld. De tussenliggende periodes worden verteld door anderen die haar hebben gekend. Centraal in Holly’s leven staat de verdwijning van haar jongere broertje Jacko, die op een zomerdag in 1984 van het een op het andere moment spoorloos is verdwenen en nooit meer is teruggevonden. De vraag hoe dit heeft kunnen gebeuren blijft Holly haar hele leven achtervolgen.

Mijn mening;
Tijdmeters is voor mij een rollercoaster geweest van een goed boek tot een verwarrend boek met briljante passages. Een oordeel geven heeft dan ook even geduurd. Het boek moest even bezinken. David Mitchell heeft een prachtige schrijfstijl, die ook heel poëtisch is bij vlagen. Verwarrend vond ik het fantasy subplot. Holly word gevolgd in zes afzonderlijke delen. De beschrijving van de karakters is erg goed. Ze spatten van de pagina, zo echt en levend. De tijdperken zijn ook zo goed geschreven. Ik waande me echt weer in 1984 en de toekomstige perioden voelden echt aan. Met maatschappelijke thema’s als fossiele brandstof voorraad, oorlog, hebzucht, oneindige consumptiemaatschappij, of er meer is tussen hemel en aarde, geloof of geen geloof schetst hij geloofwaardige perioden. Alleen bij het gedeelte is er meer tussen hemel en aarde, wordt goed en kwaad van bovenaf c.q. buiten ons geregeld wordt het verhaal een fantasy verhaal binnen het oorspronkelijke verhaal. Dan komen thema’s naar voren van onsterfelijkheid, reïncarnatie, verkopen van je ziel voor eeuwige jeugd en sterfelijkheid. Het fantasy subplot wordt wel heel ingenieus in het oorspronkelijk verhaal verweven en uiteindelijk ook goed uitgediept, maar voor dat ik bij dat gedeelte was, vond ik het vooral verwarrend, zelfs unheimisch aandoen, en fascinerend tegelijkertijd. Dat maakte dat ik wel verder wilde lezen en dat was absoluut de moeite waard. Hij brengt de fantasy en het oorspronkelijke verhaal zo fantastisch samen dat het uiteindelijke oordeel over het boek niets dan lovend kan zijn. Zo origineel, zo goed beschreven, het heeft mij dagen bezig gehouden en roept op tot vragen en nadenken. Voor mij zijn dat de uitstekende boeken. Eindoordeel dan ook 5*