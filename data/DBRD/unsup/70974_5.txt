De ondraaglijke wereld van Champa de chauffeur door Chan Koonchung

De wereld van Champa is er een van seks, drugs en Tibetaanse rock and roll. Maar dan zonder de drugs en iets meer seks. Het verhaal van Champa speelt zich af in de Tibetaanse hoofdstad Lhasa en Beijing. Champa is chauffeur van de beeldschone zakenvrouw en kunstverzamelaar Mei. Niet alleen is Champa chauffeur van Mei, maar Champie - zoals hij steevast door Mei genoemd wordt - is ook de minnaar van Mei.

Het seksleven van Champa en Mei wordt op een soms rauwe maar ook zeker humoristische wijze beschreven. In de loop van het verhaal begint Champa steeds meer problemen met Mei te krijgen. Op het moment dat Mei een boeddhabeeld mee naar huis neemt en een andere vrouw in het leven van Champa verschijnt, zet dat zijn hele wereld op de kop.

Champa jaagt vanaf dat moment zijn dromen achterna. Hij trekt in zijn witte Land Rover Evoque van Lhasa naar Beijing om zijn droom waar te maken. Tijdens deze reis neemt Champa ons mee in de wondere wereld van de Tibetanen en Chinezen. Onderweg komt hij in contact met Nyima. Nyima heeft een nuchtere kijk op het leven. Een uitspraak van Nyima is: “Als dromen zo mooi zijn, waarom zou je ze dan moeten waarmaken.” Wat een schitterende zin.

Nog een zin omdat hij zo mooi is: “Het naakte leven, niets meer dan een adem.”
Champa raakt tijdens de roadtrip verzeild in situaties die we in de westerse wereld niet kennen. Wat er tijdens de roadtrip gebeurt, ga ik hier niet vertellen. Ben je nieuwsgierig geworden, lees dan zeker het boek.

Als je eenmaal in dit boek begonnen bent, kan je het niet meer wegleggen voordat het uit is. Kortom een aanrader van de bovenste plank.

Deze kennismaking met Chan Koonchung smaakt naar meer. Het boek “De vette jaren” die een zwarte satire is op het totalitaire systeem van China ga ik zeker lezen.