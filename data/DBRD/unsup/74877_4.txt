Kroonprinses van Hanne-Vibeke Holst doet wel een beetje aan Borgen denken qua verhaal. Charlotte Damgaard, een jonge moeder die een succesvolle eigen carrière heeft, wil net haar man, Thomas, tijd voor zijn carrière gunnen en ze staan aan het begin van dit verhaal samen op het punt om naar Oeganda te verhuizen voor zijn werk. Maar dan wordt Charlotte gebeld en de functie van Minister van Milieu aangeboden. Als voormalige succesvolle activiste met een goed netwerk wil ze op dit niveau natuurlijk maar al te graag mee voor verandering zorgen. Van dag op dag verandert haar leven zowel als dat van haar man. Met de druk in haar job stijgt natuurlijk ook de druk in haar privéleven en worden relaties bemoeilijkt. Bijna een jaar lang volgen we Charlotte dan doorheen moeilijke keuzes, politieke machtsspelletjes, en opgeklopte mediaschandalen. Als jonge vrouw probeert ze verandering teweeg te brengen in een regeringsbeleid, waardoor ze zich heel wat tegenstand op de hals haalt. Door haar verhaal heen wordt wat verbazingwekkend misschien ook een andere verhaallijn verweven van een jonge vrouw in de 20, Cat of Catherine, die uit hetzelfde plaatsje afkomstig is als Charlotte. Zij heeft een heel moeilijke jeugd achter de rug en zet zich met gewelddadige acties af van de maatschappij en de autoriteiten die haar hebben uitgespuwd. Hiervoor wordt verwezen naar de overbekende antiglobalistische manifestaties uit 2001 in Stockholm en Genua. Op een ietwat wonderlijke manier komen Charlotte en Cat later terug met elkaar in aanraking.

Dit boek vormt samen met 'Koningsmoord' en 'Dronningeoffret' ("Het Offer" is de titel van de verfilming, dit boek is niet vertaald, 'Dronning' betekent koningin in het Deens) een trilogie hoewel in de 2 volgende boeken wordt ingezoomd op andere karakters. Inderdaad, op basis van deze 3 boeken werd een Zweedse tv-reeks (opgenomen in Stockholm) gemaakt door de Deense regisseuse Kathrine Windfeld. De tv-reeks beviel me een hele tijd terug al zo goed, met - vooral vrouwelijke - sterke personages dat ik deze boeken vorige keer uit de bib meebracht.

'Kroonprinses' is echt heel goed geschreven, en het thema vrouwen die zich in de politieke wereld proberen staande te houden, loopt door heel de trilogie heen. Holst is dan ook met recht en rede een voorvechtster te noemen voor de feministische zaak.
En in plaats van nog verder te schrijven aan deze bespreking, zullen we dus maar snel overgaan naar het lezen van dat tweede boek!

Voor de categorie: Een boek dat verfilmd is + een trilogie? Af te wachten... (Derde deel evt in het Zweeds te lezen)