Het verhaal speelt zich af op Callantsoog en Schagen. De hoofdpersoon Wilma ontvangt een email waardoor haar hele leven op zijn kop gezet wordt. Ze draagt een geheim bij zich. De verzender van de email kent haar geheim. Hij wil het geheim openbaar maken. Kan Wilma dit voorkomen?

Verstoppertje bevat 115 blz en bestaat uit 4 delen, waarbij elk deel een bepaald tijdstip behandelt in het leven van Wilma. Zo krijgt de lezer een beeld van haar verborgen geheim. Doordat je haar geheim kent raak je betrokken in het dilemma waarin Wilma komt als zij de mail ontvangen heeft. Je voelt haar spanning. Nicolette Molenaar heeft een fijne schrijfstijl waardoor het boek prettig leesbaar is.
Een zeer fantasievolle verhaallijn, die onder je huid kruipt. Je wilt weten of het Wilma’s geheim uit komt en wat de consequenties dan zullen zijn.
De lezer wordt behoorlijk verrast door het slot.
Een mooi debuut, wat naar meer smaakt. Jammer dat het te snel uit was.
En….op navraag….er volgt meer. Ik kijk er in ieder geval naar uit.
Heb je geen zin in een dik, maar wel een spannend boek dan is dit zeker een aanrader.

Over de auteur:
Nicolette Molenaar wist al een hele tijd dat zij een boek wilde schrijven. Ze deed aan verschillende schrijfwedstrijden mee. Won niet, maar hield vol. Tot het in 2017 tijdens een wedstrijd rond de landelijke Spannende Boeken Weken raak is. Ze wint met het korte verhaal Verstoppertje. Eigenlijk de proloog van deze thriller. Ze heeft het boek zelf uitgegeven.