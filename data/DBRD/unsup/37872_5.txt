Het gezin Denbe wordt op een avond ontvoerd. Tessa Leoni , een voormalig agent van de State Police, die nu werkzaam is als buitengewoon onderzoeker krijgt de zaak toegeschoven door haar baas. Ze probeert samen met de lokale politie, onder leiding van Wyatt Foster en de FBI het gezin en hun ontvoerders op te sporen. Het is Tessa direct duidelijk dat Justin niet door iedereen even geliefd is en er redenen genoeg zijn om hem te ontvoeren. Maar waarom het hele gezin? Dat is het mysterie? Gaat het om geld of heeft het een andere reden?

Een boek dat wordt aanbevolen door Karin Slaughter kan ik niet laten liggen. Dus de verwachtingen waren hoog. Ik had nog nooit van Lisa Gardner gehoord, dus ik was benieuwd.

Van in het begin krijg je een goed beeld van de gezinssituatie. De vrouw, Libby, vertelt over haar gevoelens ten opzichte van haar man, Justin. Je krijgt direct een beeld van Justin.
‘Hij was op en top een man. Een man die zich in een vergaderkamer net zo op zijn gemak voelde als op een basketbalveld, een man die op de schietbaan bijna nonchalant met zijn favoriete .357 alle kogels in de roos schoot.’

Tessa heeft een zware rugzak die ze meedraagt door de dood van haar man. Maar bijt zich, ondanks de negatieve sfeer rond haar, compleet in de zaak.
‘Haar man was dood en zij was een eiland geworden. Als ze Sophies (haar dochter) onvoorwaardelijke liefde niet had, zou ze een volslagen geïsoleerd bestaan leiden’

Wat direct opvalt zijn de twee verschillende vertelvormen. Libby vertelt in de ik-vorm en de rest van het verhaal wordt in de derde persoon vertelt.

De verhalen tussen de zoektocht naar het gezin en de overlevingsstrijd van het gezin lopen verstrengeld dooreen.
Er zaten soms stukken tussen waar ik snel heb doorgelezen om verder het verhaal van het gezin te weten. Zo is er bijvoorbeeld het gesprek tussen Tessa en de rechterhand van Justin, die haar uitlegt hoe Denbe Construction te werk gaat.

Maar wat mij het meest meenam in het verhaal waren de geheimen die langzaam naar boven kwamen drijven. En een compleet ander beeld van de personages gaven.

De voor mij onbekende Lisa Gardner heeft er een fan bij. Ik heb ook gemerkt dat Tessa Leoni een serie van boeken heeft. Dus ik ga er zeker en vast nog lezen!