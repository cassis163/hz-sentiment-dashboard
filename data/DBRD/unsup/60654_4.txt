De Nederlandse lezers konden de afgelopen maanden al driemaal kennismaken met de Braziliaanse inspecteur Mario Silva, een creatie van de Amerikaanse auteur Leighton Gage. Na grondeigendomskwesties (Kwaad bloed, mei 2011) en de handel in donororganen (Zwijgend graf, augustus 2011), behandelt Gage nu in Stervende adem een ander Braziliaans probleem: kinderprostitutie. Daar koppelt hij gelijk de handel in snuffmovies aan vast.
In Nederland worden bij toeval dvd's ontdekt waarop snuffmovies te zien zijn, films waarin een slachtoffer eerst tot seks wordt gedwongen en daarna wordt vermoord. De bron van het kwaad blijkt in Brazilië te liggen. Hector, het neefje van Mario Silva die zich toevallig in Amsterdam bevindt vanwege een congres (Gage heeft wat toeval nodig om de plot op gang te krijgen) licht zijn oom in. De focus verplaatst zich daarna naar Brazilië waar Silva met zijn neef en zijn collega Arnaldo de strijd aanbindt met de makers van deze films.
Stervende adem gaat in dezelfde trend door als zijn voorgangers. Gage schetst wederom een verontrustend beeld van Brazilië, waarvan je je afvraagt hoe een fatsoenlijk mens daar nog kan overleven. Het is een en al corruptie in zijn boeken, tot in het politieapparaat toe. Degenen die nog wel zo eerlijk zijn om een steentje bij te dragen aan het oplossen van misdaden, komen er al snel achter dat ze een verkeerde keuze hebben gemaakt. En wederom is het Mario Silva die zich ondanks alle tegenwerking een weg baant naar de oorzaak van alle onheil.
Net als in het tweede boek, wordt er weinig prijsgegeven over het privéleven van Mario Silva. Dit keer krijgen we slechts te horen hoe Silva's vrouw zich is gaan gedragen na de dood van hun zoontje. Daarna is er geen tijd meer voor persoonlijke beslommeringen, want Silva heeft zijn handen vol aan de zaak van de snuffmovies. Gage laat de gruwelijke, inhoudelijke details van de snuffmovies aan de verbeelding van de lezer over. Hij vertelt alleen hoe zo'n film tot stand komt. In zijn nawoord gaat hij nog even in op het verschijnsel. Volgens sommigen zijn snuffmovies een broodje aap, maar Gage denkt er anders over.
Er wachten nog twee boeken over Silva op een vertaling. Het eerstvolgende verschijnt in februari 2012. Daarna kan de lezer even op adem komen na deze razendsnelle kennismaking met de rechtschapen inspecteur uit Brazilië.