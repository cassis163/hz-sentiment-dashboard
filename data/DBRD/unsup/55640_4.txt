In het boek “ik kan je niet vergeten” volg je de zeventien jarige Levi die samen met zijn moeder in Australië woont. Nadat zijn vriendin Delia is omgekomen, raakt hij in een depressie. Hij praat niet meer, gaat niet meer naar school en eigenlijk doet hij ook niet veel meer. Uit pure wanhoop stuurt zijn moeder hem naar zijn vader toe, die sinds dat ze uit elkaar zijn in Amerika woont. Zijn moeder hoopt dat het wegsturen van Levi, weg van de plek waar hij zijn vriendin heeft verloren, hem misschien kan redden. Levi die ook nog eens geen goede band heeft met zijn vader, ziet dit helemaal niet zitten. Amerika is tenslotte de andere kant van de wereld. Levi zit niet te wachten op een ander leven, andere omgeving, andere vrienden, of weer anderen therapeuten en al helemaal wil hij Delia niet vergeten. Tot het moment dat hij Aiden en Delilah ontmoet.

“Ik kan je niet vergeten” is een boek vol emoties. Het is verdrietig, kwetsbaar, grappig, lief, serieus, aandoenlijk maar ook ontzettend mooi. Vanaf het eerste hoofdstuk reis je mee in het hoofd van Levi en je leert hem per hoofdstuk beter kennen. Je leeft elk moment met hem mee, of hij nu boos, verdrietig of juist blij is. De hoofdpersonen zijn goed uitgewerkt en stuk voor stuk passen ze goed bij het verhaal. Het verhaal leest vlot en makkelijk weg, ondanks de best zware onderwerpen zoals rouwverwerking en depressie is het toch een luchtig verhaal. Hoe verder je komt in het boek hoe moeilijker het weg te leggen is. Een absolute aanrader voor iedereen die van Young Adult romans houdt.

Ashley Royer publiceert al sinds haar dertiende verhalen op Wattpad (dat is een online verhalenplatform). Ruim 30 miljoen mensen lazen haar werk. “Ik kan je niet vergeten” is haar eerste op papier uitgegeven boek.