'De zwemmer' speelt zich gedeeltelijk af in het Midden-Oosten, waardoor ik eerst zo mijn twijfels had of dit boek iets voor mij zou zijn. Ik heb het niet voor te politiek getinte thrillers, die al gauw te ingewikkeld worden. De laatste weken echter heel wat positieve geluiden over dit boek gehoord en dus overstag gegaan. Wel, ik heb het me niet beklaagd, dit debuut van Joakim Zander is een schot in de roos.

Zoals wel vaker moet je er in het begin echt wel je hoofd bijhouden, Zander introduceert verschillende personages, switcht tussen verschillende locaties en tijdstippen. Verwarrend is het echter nooit, bij het begin van elk hoofdstuk wordt duidelijk aangegeven waar en in welke periode we ons bevinden (Damascus, Stockholm, Uppsala, St Anna Skärgården, Brussel, Parijs, Amsterdam, en dit alles tussen 1980 en 2014). Zander introduceert verschillende verhaallijnen, en het is een kwestie van tijd vooraleer de lezer weet hoe één en ander samenhangt.

In het begin van het boek komen verschillende logge, lange zinnen voor, maar al vrij vlug is dat probleem van de baan en krijg je een supervlot lezend boek, dat bol staat van de spanning. Je zou 'De zwemmer' kunnen omschrijven als een spionagethriller, maar het is veel meer dan dat. Een boek met goed uitgewerkte personages en een angstaanjagend realistische ontknoping.

Ik neig naar vijf sterren voor Joakim Zander.