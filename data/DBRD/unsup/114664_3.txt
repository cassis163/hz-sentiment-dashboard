Op een videoband in de videotheek blijkt dat iemand de moord nagespeeld heeft en die over de filmmoord opgenomen heeft. Aan de rechercheurs Kevin Byrne en Jessica Balzano de taak om het mysterie op te lossen. Door een oplettende collega komen ze achter de plaats van de moord. Het lijk is daar niet meer, maar sporenonderzoek wijst uit dat er op die plaats veel bloed gevloeid heeft. En dan wordt er nog een videoband teruggebracht met een moord.
De politie heeft nu twee moorden en geen lijk. Een filmkenner wordt ingeschakeld om mee te denken over een volgende plaats voor de moord of een andere film die nagespeeld zou kunnen worden. De moordenaar lijkt een voorkeur te hebben voor moorden in badkamers.

Naast het opsporen van de moordenaar lopen nog veel meer verhaallijnen. We volgen iemand op een filmset, Kevin Byrne heeft persoonlijk nog iets met iemand af te handelen en rechercheur Balzano blijkt een gevaarlijke dame in de boksring.

Net als alle verhalen beginnen te duizelen en de introductie van weer een nieuw karakter alleen maar tot verwarring leidt, begint de schrijver gelukkig de draadjes aan elkaar te knopen. De mensen op de filmset lijken verdacht. De persoon waar Kevin Byrne achteraan zit lijkt er ook mee te maken te hebben. En welk verband is er met de pornofilmindustrie.

Om het drama in het verhaal nog groter te maken krijgen de rechercheurs een internetadres door. Via een webcam is daar te zien dat de moordenaar de dochter van Byrne te pakken heeft. De agenten en rechercheurs zetten alles op alles om de moordenaar te stoppen. Zijn zij nog op tijd?

Het plot is op zich heel spannend. De moordenaar is slim en weet soms op het nippertje weg te komen. De rechercheurs zitten hem op de hielen. Je hebt een vermoeden wie het is, al hangt het boek van slechterikken aan elkaar, dus bijna iedereen is verdacht. Zelfs de rechercheurs houden zich met duistere zaakjes bezig. Je moet dit boek zorgvuldig lezen om niet volkomen het verhaal kwijt te raken. Er zijn zoveel verhaallijnen. In mijn ogen slaagt de schrijver er niet in om die op een logische manier bij elkaar te brengen. Ik heb heel wat thrillers gelezen en ik ben regelmatig op het einde aangenaam verrast. Hier gebeurde dat ook, maar ik niet eens meer het idee wie de dader ook alweer was en wat zijn relatie tot het geheel was. Te veel personages waarvan je moet onthouden wie het zijn. Het creÃ«ren van zo'n gecompliceerd plot zorgt er ook voor dat het soms wat saai is om te lezen. Je krijgt in weinig pagina's ontzettend veel informatie over nieuwe personen en situaties. Terwijl je eigenlijk alleen maar wilt weten wie het gedaan heeft en wat de volgende zet van de moordenaar is. Jammer, want het verhaal met de videobanden waarop echte moorden toegevoegd zijn heeft zeker de potentie om een ijzersterke thriller te vormen. Dit is in ieder geval geen thriller voor dummies.