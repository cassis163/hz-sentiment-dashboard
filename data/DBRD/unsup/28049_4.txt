Paula Daly is geboren in Lancashire. Vandaag de dag woont ze met haar echtgenoot, drie kinderen en hond in het Lake District in Engeland. Voordat haar debuut Ontaard  verscheen, werkte ze als fysiotherapeut. Ontaard  wordt door de internationale pers geprezen als een van de beste debuten van het jaar. Daly wordt zelfs al vergeleken met Sophie Hannah en S.J. Watson.

Wat als een doodnormale dag begint voor hoofdpersonage Lisa, verandert in een regelrechte hel. De 13-jarige dochter van haar vriendin Kate blijkt vermist, en indirect gezien is dat Lisa’s schuld, want ze had op het meisje moeten passen maar was dat in alle drukte vergeten.
Er wordt een grootse zoektocht opgezet, maar het lijkt allemaal niets op te leveren. Ondertussen lopen de spanningen tussen Lisa en haar vrienden hoog op. Iedereen wijst met een vinger naar haar. Het is haar man Joe die haar met beide benen op de grond houdt.
Rechercheur Joanne Aspinall wordt op de zaak gezet. Ze doet haar stinkende best, maar de lijst met vragen is langer dan de lijst met antwoorden. Wanneer er iemand gearresteerd wordt komen er duistere geheimen aan het licht. Ook Lisa wordt tijdens haar zoektocht naar het meisje geconfronteerd met de donkerste kant van de mens.

De internationale pers heeft gelijk: Ontaard  is een ontzettend goed geslaagd debuut. Paula Daly weet het hele verhaal de vaart erin te houden, zelfs als er niks gebeurt. Het zit hem in de vlotte dialogen, goed uitgewerkte personages en de prettig leesbare schrijfstijl.

Lisa is een geweldig karakter om je als vrouw mee te identificeren. Haar drukke dagelijkse bestaan zal voor velen van ons herkenbaar zijn. Kinderen, echtgenoot, werk, huishouden, vrienden, huisdieren, etc. Dat een stom foutje dan kan uitlopen tot zoiets onmiskenbaar groots, kan feitelijk ook iedereen overkomen. Het maakt het verhaal realistisch en als lezer wil je niets liever dan ontdekken hoe het allemaal precies zit.

Lisa’s gedachtegang, haar gevoel en haar emoties worden zeer goed omschreven door de auteur. Ook de andere personages komen goed uit de verf. Rechercheur Joanne Aspinall blijft wat op de achtergrond, maar dat doet geen afbreuk aan het verhaal. Het is een doelbewuste keuze geweest van Daly.

Het verhaal wordt een paar keer onderbroken door de gedachtegang van de dader, wat een prettige afwisseling is. Paula Daly is niet, zoals de buitenlandse pers beaamt, te vergelijken met Sophie Hannah en S.J. Watson. Nee, deze dame heeft unieke kwaliteiten en ze is absoluut een auteur om in de gaten te houden.