Een verhaal dat je laat zwijmelen, laat lachen, laat huilen en welke je soms ook boos of geïrriteerd laat voelen.
'Mijn hele leven lang' bevat dit allemaal. Zoals een goed roman betaamd.

Een verhaal dat zo intens geschreven is, waarvan de emoties zo duidelijk benoemd zijn, dat je niet kunt stoppen met lezen omdat je wilt weten hoe het afloopt.

Lynn zit nog op de middelbare school als zij verliefd wordt op Stephan, de beste vriend van de familie, tevens haar geschiedenis leraar en.. 18 jaar ouder dan zijzelf is.
Hoewel het leeftijdsverschil enorm is, hebben zij vele overeenkomsten en zijn zij beste maatjes. Lynn denkt aanvankelijk dat zij de enige is met haar gevoelens, maar niets blijkt echter minder waar.

In deze roman van Emma Anna neemt Lynn je mee in haar leven, in haar verliefdheid, in haar zorgen en blijdschap, maar ook in haar verdriet.

De proloog aan het begin van het boek geeft je een klein tipje van de sluier met betrekking tot het einde van het boek, maar zoals altijd is niet alles wat het lijkt. Lees dit absoluut zelf om daarachter te komen!

De personages van de hoofdpersonen van Lynn en Stephan zijn mooi en goed beschreven. Ik heb intens met hen meegeleefd. Hun emoties zijn zo helder verwoord dat je hen als het ware voor je kunt zien.

Het boek wordt voornamelijk vanuit het perspectief van Lynn geschreven en door bepaald taalgebruik en zinnen voel je jezelf weer 18/19 jaar oud.
Aan het einde van het boek worden enkele gedeeltes beschreven vanuit het perspectief van Stephan. Ik vraag mij af hoe het boek zou zijn geworden als dit al vanaf de start van het boek was gebeurd. Zou het dan nog intenser zijn?

De schrijfstijl is prettig, leest lekker en snel weg zonder ergens overheen te lezen. Er wordt voldoende stil gestaan bij bepaalde belangrijke momenten en perfect onderscheid gemaakt tussen de hoofd- en bijzaken. Geen langdradige uitweidingen dus!

Ik heb dit boek met veel plezier gelezen, met als enige opmerking (zonder spoiler) dat er één bepaald woord/uitdrukking in mijn hoofd is blijven hangen welke ik persoonlijk had vervangen door een ander woord/uitdrukking. Maar dat is wellicht mijn persoonlijke mening.

Ik vind dit boek absoluut een aanrader!
De auteur heeft een kleine preview van het vervolg aan het einde van dit boek toegevoegd en ik ben daardoor dus razend benieuwd naar het vervolg!