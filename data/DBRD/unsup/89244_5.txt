Achter Oorsprong ligt de vraag:” Waar komen wij vandaan en waar gaan wij naartoe?” Die vraag is vanuit de christelijke-, joodse- en islamitisch leer makkelijk te beantwoorden. Zij zijn immers van mening dat de mens door God is geschapen en ook weer bij Hem zal eindigen. Edmond Kirsch, atheïst en wetenschapper heeft een andere mening en zal dat aan de wereld kenbaar maken. Alvorens dat te doen arrangeert hij een ontmoeting met drie religieuze leiders. Nadat zij kennis hebben genomen van de door Kirsch controversiële wetenschappelijke ontdekking, ontstaat er paniek en een reden om te verhinderen dat die ontdekking wereldkundig wordt gemaakt. Het zal immers alle religiën op de grondvesten doen schudden. Kirsch is een vroegere jonge student van Robert Landon . Het is daarom ook logisch dat Kirsch Landon uitnodigt om zijn presentatie bij te wonen. De presentatie zal worden gegeven in het precieuze Guggenheim museum in Bilbao, waar Ambra Vidal directeur is. Van Vidal is inmiddels bekend dat zij verloofd is met de Spaanse troonopvolger Júlian. Met bijzondere belangstelling woont Landon de presentatie bij van zijn vroegere leerling. De spanning wordt opgebouwd met de vraag of het Kirsch zal lukken zijn wetenschappelijk onderbouwde ontdekking wereldkundig te maken. Om dat doel te bereiken heeft Kirsch de beschikking over een intelligente supercomputer, genaamd Winston, die gevestigd is in het Barcelona Supercomputing Center. De computer is in staat menselijk gedrag te vertonen en begeleidt Robert Landon samen met Ambra Vidal naar het spannende slotoffensief.



Het is goed geschreven en daardoor prettig te lezen. Dat mag je ook van een bestsellerschrijver, als Dan Brown verwachten. Brown betreedt met Robert Landon oude paden. Immers, van Robert is bekend dat zijn specialisme ligt in het onderzoeken van historische symbolen. Dat komt in het verhaal ook weer van pas. Er komen veel technische formules op je af, wat het lezen soms doet haperen. Daardoor moest ik het boek soms even wegleggen. De cover van het boek is prachtig. Het toont de skyline van Barcelona met de Sagrada Família. Dit gebouw, ontworpen door Antoni Gaudí, speelt in het verhaal een belangrijke rol. Dat geldt ook voor Casa Milà een door Gaudí ontworpen appartement in Barcelona. Brown heeft veel research verricht. Ook met betrekking tot de in het boek voorkomende locaties. Dat maakt het verhaal geloofwaardig. Dat er supercomputers bestaan is algemeen bekend. Ook dat er spraakcomputers bestaan. In het verhaal is dat Winston. Zoals die zich in het verhaal manifesteert komt bij mij vreemd en ongeloofwaardig over.