'Zoenoffer' is één van de oudere boeken van Pieter Aspe met commissaris Van In.
Het heeft in 2001 de Hercule Poirot prijs gewonnen voor de beste Vlaamse misdaadroman.

In Brugge is een prestigieuze tentoonstelling over Spaanse schilderkunst gepland. In het Minnewater park wordt een man ernstig wordt mishandeld en later vermoord. Waar aanvankelijk gedacht wordt aan een afrekening in het homo-milieu, krijgt de zaak een andere wending wanneer blijkt dat de man werkt voor de beveiliging van de Brugse musea. Kort daarop wordt een schilderij van Hieronymus Bosch gestolen en een onbekende Spaanse man doodgeschoten. Uiteindelijk blijkt er meer aan de hand en vermoedt Van In een aanslag van de Spaanse ETA.

'Zoenoffer' is in all opzichten een typische Van In.
De hoofdfiguren worden zoals steeds bij Pieter Aspe levensecht neergezet.
De onorthodoxe Pieter Van In, met zijn wat intuïtieve onderzoekstijl, vergezeld van de nodige café bezoeken en Duvel consumpties.
De relatie met zijn vrouw, onderzoeksrechter Hannelore Martens, en hun wisselende kibbel- en vrijpartijen.

Pieter Aspe heeft daarbij een vlotte, makkelijk lezende schrijfstijl, met goede dialogen. Hij weet ook de nodige spanning op te bouwen met - zoals steeds - de ontknoping pas op de allerlaatste bladzijden. Vaak is daarbij de 'last-minute' ingeving van Van In de oplossing.

Dit alles verklaart het succes van de boeken met Van In in de bestsellerslijsten, waar ze steeds bovenaan belanden.
Het garandeert enkel uren aangenaam leesplezier, maar meer ook niet.
Wanneer je meerdere Van In's hebt gelezen, blijken de hoofdfiguren toch - wat te veel - in een meer stereotiepe karakteruitwerking te vervallen.