Tommy Wieringa (1967, net zoals de hoofdpersoon Paul Krüzen) is al weer enige jaren onderdeel van de gevestigde orde van schrijvers in Nederland. Ik ken hem van het even grappige als prachtige Joe Speedboot. Een boek waarin ook de beste zin van verhalend proza 2006 staat (zoek maar eens op).
Dit boek werd mij aangeraden door mijn schoonvader. Aangezien het ook is genomineerd voor de Libris Literatuurprijs, ben ik het gaan lezen (in de Hebban-leesclub).

Het verhaal gaat over een Twentse man die zijn hele leven in hetzelfde huis woont. Woont hij daar omdat hij zijn vader niet alleen wil laten? Of durft hij simpelweg niets anders? Wie het weet, mag het zeggen.

Hoe dan ook, Pauls leven is vrij klein, want het speelt zich voornamelijk af in het fictieve Twentse plaatsje Mariënveen. Hij komt wel eens in Duitsland voor spullen uit WOII (die hij doorverkoopt, hij is een kenner op dat gebied). Ook gaat hij af en toe op vakantie, maar langer dan twee weken houdt 'ie het niet uit.

Wanneer Paul acht jaar is vertrekt zijn moeder. Dit heeft een litteken achtergelaten dat nooit volledig is genezen. Hij is nooit getrouwd en heeft geen échte vrienden. Hij is vooral druk met zijn verkopen. Af en toe vindt hij ontspanning bij Rita, een prostituee. Verkijk je echter niet op de titel, zij speelt slechts een kleine rol.

Wanneer er later toch behoorlijk spectaculaire ontwikkelingen zijn, kan Pauls leven veranderen. Maar laat hij het veranderen? Durft hij zich over te geven aan deze veranderingen? Of steekt hij z'n kop in het zand en laat hij alles overwaaien?

De Heilige Rita is een boek dat zeer gemakkelijk leest dankzij het prachtige taalgebruik van Wieringa. De beschrijvingen van het landschap zijn beeldend en het leven van de hoofdpersoon af en toe schrijnend. Toch blijft het verhaal je vasthouden en is het moeilijk weg te leggen. Een boek dat met gemak vier sterren verdient.