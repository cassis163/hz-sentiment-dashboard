Sara uit Zweden correspondeert al twee jaar met de oudere Amy uit Amerika. Ze hebben een gezamenlijke passie, boeken. Dan nodigt Amy Sara uit om naar het plaatsje Broken Wheel te komen voor een vakantie om elkaar beter te leren kennen. Sara, die ondertussen haar baan kwijt is geraakt, neemt dit aanbod aan en reist naar Broken Wheel. Daar aangekomen blijkt Amy te zijn overleden en Sara weet niet wat ze moet doen. Dat weten de excentrieke bewoners van Broken Wheel wel: Sara was uitgenodigd, dus blijft ze. In het huis van Amy en iedereen zorgt op zijn manier dat ze het naar haar zin heeft. Het valt Sara echter op dat niemand in het plaatsje leest en dat het wel een heel oud en verwaarloosd stadje is waar ze nu is. Toch opent ze haar hart voor de bewoners en ze wil iets terugdoen. In de oude ijzerwinkel van de overleden man van Amy begint ze een boekenwinkel met de boeken die ze in Amy’s huis gevonden heeft. Iedereen helpt haar, want zolang Sara daarmee bezig is zal ze niet weggaan. Er komt meer leven in de brouwerij in Broken Wheel en ook een oude strijd tussen het stadje en de grotere plaats Hope bloeit op. Dan loopt Sara’s visum af en is er maar een manier waarop ze eventueel kan blijven.

In het begin denk je dat dit een standaard roman is waarvan je na de eerste pagina’s al weet hoe de laatste pagina eruit ziet. Het is een warm geschreven boek waar je even in moet komen, maar zo gauw je de mensen uit Broken Wheel en bovenal Sara hebt leren kennen, ben je verkocht. De karakters worden zo mooi beschreven dat je ze voor je ziet. Daarnaast wordt het verhaal afgewisseld met de brieven die Amy aan Sara heeft geschreven. Daardoor leer je Amy ook een beetje kennen en weet je waarom Amy Sara heeft laten overkomen. Sara kan zich compleet verliezen in een boek en dat is voor veel lezers heel herkenbaar. Ze geeft in dit verhaal ook informatie over boeken en auteurs, wat iets extra’s geeft aan het verhaal.

In De boeken van Sara Lindquist wordt zijdelings het onderwerp homoseksualiteit aangekaart, een moeilijk onderwerp in het gedeelte van Amerika waar dit verhaal zich afspeelt. Omdat Sara het open en eerlijk benadert door boeken over gay erotiek in de winkel toe te laten, laat ze het onderwerp toe in de samenleving van Broken Wheel. Erg mooi gedaan. Het einde is onverwacht en toch een beetje voorspelbaar. Er lijkt ruimte te zijn voor een vervolg.

De auteur Katarina Buvald werkt zelf in een boekenwinkel, misschien lijkt ze wel een beetje op Sara? Ze is momenteel bezig met haar tweede boek.