PLUSPUNTEN
- Er is een duidelijk onderscheid tussen de twee Will Graysons. Zowel door de schrijfstijl en de lay-out als de persoonlijkheden.
- Het verschil in tekstopmaak vond ik heel origineel. Het was even wennen, maar al snel kon ik het wel waarderen. Het was tevens van toegevoegde waarde voor het verhaal en het aanduiden van het verschil in persoonlijkheden van de Wills.
- Geen van de personages waren echt sympathiek. Allen hadden wel een of meer nare en vervelende eigenschappen. Echter paste het bij het verhaal en maakte het de personages realistischer. Bovendien was het aan het einde van het verhaal echt duidelijk dat beide Will Graysons ten goede waren veranderd.
- Dit was een gelaagd boek. Tal van thema’s kwamen aan bod, zoals vriendschap, zelfacceptatie, seksualiteit, liefde, zelfontdekking etcetera. Beide schrijvers zijn meester in het subtiel verwerken van deze thema’s in hun tekst en dan ook nog op zo’n manier dat ze je raken en aan het denken zetten.
- Dit boek bevatte meerder boodschappen, maar de opvallendste en krachtigste boodschap was wel dat je jezelf kan en mag zijn. Het is mooi dat zo’n belangrijke boodschap zo sterk naar voren komt in een boek.
- Het einde van het boek was verrassend en origineel. Een beetje over de top, maar passend bij de sfeer van het boek.


MINPUNTEN
- Het boek had een lange aanloop. Het duurde lang voor de Wills elkaar ontmoeten.
- De hoofdstukken waren voor mijn gevoel te lang. Dit maakte dat je het verhaal van de ene Will al weer vergeten was, tegen de tijd dat je het hoofdstuk van de andere Will uit had.
- Tiny had een iets te grote rol in het boek naar mijn smaak. Hoewel hij de verbindende factor was tussen de Will’s en de drijvende kracht was achter hun ontwikkeling, irriteerde ik me soms wel aan zijn egoïsme en totale focus op zichzelf.

AANBEVELING: ik zou dit boek aanbevelen aan lezers die al bekend zijn met het werk van John Green en/of David Levithan. Het is een diepzinnig en gelaagd boek dat wat traag op gang komt, waardoor het voor nieuwe lezers van deze schrijvers een afknapper kan zijn.
BEOORDELING: 4/5 sterren