WAT GEDACHTEN KUNNEN VERTELLEN

De vloek van Bedaron is het vervolg op Het Atria Project. Abby blijft een gewild object.
In dit boek leert ze zichzelf en haar vrienden en/of vijanden opnieuw kennen. Haar stilaan terugkerende herinneringen brengen namelijk schokkende details naar boven. Nog steeds wordt er jacht op haar en anderen gemaakt. Waarom en wie lijkt duidelijk. Maar is het wel zoals het allemaal lijkt of zijn er meerdere verklaringen? En hoe kun je De vloek van Bedaron opheffen?

Dit verhaal is minder sciencefiction maar heeft verschillende fantasy-elementen zoals verschillende stammen en werelden. Ook het paranormale tintje blijft aanwezig en zorgt voor spanning. Persoonlijk vond ik dit boek vlotter lezen omdat er minder beschrijvend gewerkt wordt. Toch denk ik dat een goede editor dit boek beter zou maken.
Ik was ook echt benieuwd naar hoe de vork in de steel zat en welke avonturen Abby nog ging meemaken. Wel blijft de schrijfster teveel informatie in één boek gieten waardoor je als lezer verdrinkt in alle personages. Ook de overkill aan gebeurtenissen maakt dat het onoverzichtelijk wordt en een rommeltje in je hoofd. De fantasie van de auteur is onuitputtelijk en wanneer ze minder “overdrijft” en kiest voor een lijn kan ze haar plaats veroveren in dit segment. De extra toevoeging van de personages en locaties is interessant. Deze zorgt voor verduidelijking en vat de werelden van Abby samen.

Dit boek was voor mij al boeiender dan het vorige en ik vraag me af of het geen optie is om deel 1 en 2 te bundelen tot één verhaal. Wanneer de ballast overboord gegooid wordt blijft er, volgens mijn idee, wel een prettig paranormaal verhaal over met interessante en originele plot twists in een unieke setting.

Dank je Perfecte Buren en Ursula Visser om me Abby te leren kennen. Misschien dat het boek nog niet is wat verwacht maar toch ben ik nieuwsgierig naar andere creatieve schrijfsels van deze auteur.
***