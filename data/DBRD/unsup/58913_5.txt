Waanzinnig! Dit is deel 4 uit de C-serie, een serie die oorspronkelijk als trilogie bedacht was, maar wat ben ik blij dat er een vervolg kwam. Als je alle delen gelezen hebt dan valt je pas goed op hoe de schrijfstijl een vlucht neemt. Niet weg te leggen, de spanning wordt goed opgebouwd. Het is een compleet andere thriller dan de vorige drie. Ik begon al te lezen voordat de boekpresentatie begon (heb hem netjes even aan de kant gelegd), en las de rest in één keer uit toen ik thuis kwam.
Lisa werkt als onderzoeksjournalist en is gedreven om onrecht aan de kaak te stellen. Wanneer zij een goed verhaal op het spoor is zal ze niet meer loslaten. Maar dan wordt ze bedreigd. Lisa wil zich niet laten intimideren. Op aandringen van haar chef duikt ze een paar weken onder, in de volle veronderstelling dat ze gewoon door kan werken. Maar de dreigementen halen haar in...

Je denkt iedere keer dat je nu wel weet wie de dader is, maar steeds word je weer op het verkeerde been gezet. Het einde is dan ook een complete verrassing. Toch is het nergens onrealistisch. Ik kan me helemaal voorstellen dat het zo loopt.

Esther van der Ham heeft zichzelf overtroffen. Ik heb gehoord dat nummer 5 ook in de maak is. Ook al komt hij pas over een jaar in de winkel, ik kijk er nu al naar uit! Censuur krijgt 5 volle sterren, dik verdiend.