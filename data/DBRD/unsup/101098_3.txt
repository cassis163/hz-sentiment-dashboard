Ik vind jou is de tweede thriller van Korstmit & Lotz. Een jaar geleden debuteerde het duo met Zusters in het kwaad.
In Ik vind jou draait het om een reeks ongelukkige omstandigheden waarin de hoofdpersoon Valerie samen met haar dochtertje Nicole terecht komt. Terwijl ze - na het overlijden van haar man - probeert de draad van haar leven weer op te pakken en een aantal weken gebruik kan maken van het huis van een vriendin, is ze samen met Nicole getuige van de dood van buurvrouw Julia. In haar laatste adem probeert ze Nicole iets duidelijk te maken, maar het vierjarige meisje begrijpt slechts flarden van wat Julia zegt. Toch is dit het begin van een aantal gebeurtenissen waardoor Valerie genoodzaakt is te vluchten terwijl politie-inspecteur Roel ter Haar de zaak naarstig onderzoekt en Valerie de helpende hand wordt toegereikt door de geheimzinnige Philip.
Na een spannend, bijna zenuwslopend, begin laten de auteurs verschillende kansen onbenut om er een echt goede thriller van te maken. Ze kennen de trucjes om de spanning op gezette tijden op te voeren naar een cliffhangertje aan het eind van elk hoofdstuk, maar vergeten hierbij echt aandacht te geven aan de personages zelf. Die komen slecht uit de verf, ondanks hun 'historische bagage'. Kortsmit & Lotz kúnnen schrijven, kúnnen de lezer in de ban houden van het verhaal en kúnnen je een aantal uurtjes leesplezier verschaffen. Maar dit verhaal gaat het niet redden door een gemis aan gelaagdheid (een tweede verhaallijn, bijvoorbeeld die van het politie-onderzoek) en echte verrassingen in de plot.
De tweede samenwerking van journaliste Kortsmit en theaterschrijver Lotz levert een aardige thriller op, niet meer en zeker niet minder dan dat.