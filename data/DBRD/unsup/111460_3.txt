Nova gaat over Landon Rhodes, één van de leden van het stuntteam The Renegades waar in het eerste deel ook al kennis meegemaakt is. Hij is goed in snowboarden maar ook heel goed in het breken van harten. Jaren geleden heeft hij het hart van Rachel gebroken en zij is vast besloten om nooit meer bij hem in de buurt te komen en hem zeker nooit meer de kans te geven haar hart opnieuw te breken. Als Rachel echter ook aan boord komt van het schip de Athena, nota bene de hut naast die van hem betrekt én de beste vriendin blijkt te zijn van Leah, de vriendin van Landons beste vriend Paxton wordt het wel heel lastig om elkaar te ontlopen.

Eerlijk gezegd vond ik Landon in het eerste deel helemaal geen leuk personage. Ik vond hem nogal arrogant en elke dag had hij weer een nieuw meisje. Hoewel je er in Nova achter komt waarom Landon zich zo gedraagt, kon ik me er niet echt overheen zetten dat hij Rachel zo slecht behandeld had al probeert hij dat nu wel beter te doen. Ook Rachel vond ik niet het meest geweldige personage. Ik snapt haar twijfels meestal wel, maar soms wilde ik haar gewoon slaan met haar eigen boek. Gelukkig spelen Paxton en Leah ook in dit boek weer een grote rol, want hen vind ik nog steeds helemaal geweldig.

De personages in dit boek vond ik dus niet zo leuk, maar de setting waarin het verhaal zich afspeelt is wel nog steeds heel fijn. Heerlijk zomers en zo gedetailleerd beschreven dat je bijna zelf onderdeel bent geworden van het cruiseschip. Over die setting wil ik nog wel even doorlezen. Gelukkig kan dat ook nog in het derde en laatste deel van de serie, Rebel (Al heb ik dat boek ook alweer uit nu ik de recensie van Nova zit te typen). Penna is één van mijn favoriete personages in de boeken en haar verhaal wilde ik dan ook heel graag lezen. De recensie hiervan zal zeker ook snel online komen.

..