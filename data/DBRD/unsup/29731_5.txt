De deal door Elle Kennnedy

Elle kende ik al als deel van het succesvolle duo Erin Watt (bekend van de hitserie De Royals); dat maakte me des te benieuwder naar dit boek. De Royals moet het hebben van een zinderend verhaal; aangezien De Deal een New Adult boek is verwachtte ik dit hier ook.
Maar De Deal is veel meer dan dat! Het is zinderend, ontroerend, spannend, hartverwarmend, romantisch,… Daarnaast is het ook nog eens heel goed geschreven met personages die in je hoofd en hart kruipen, dialogen die knetteren en knisperen, en een verhaal dat met momenten lekker stomend wordt.

Kennedy speelde het klaar om iets wat cliché zou kunnen zijn neer te schrijven als een verslavend, aangrijpend liefdesverhaal. Het verhaal van Garret (aanvoerder van het ijshockeyteam) en slimme studente Hannah toont de lezers dat niet alles is wat het lijkt en dat iedereen wel een geheim heeft. Een geheim dat ons gevormd heeft, pijn doet, ons ‘stuk’ heeft gemaakt. Hannah en Garret tonen ons dat vertrouwen, vriendschap en liefde het belangrijkste zijn in het leven. Ze tonen dat mensen elkaar pas echt kunnen helpen als ze zich kwetsbaar durven opstellen, hoe moeilijk dat het ook is.

Ik begon in De Deal te lezen in de tram op weg naar mijn werk; geen goed idee. Ik heb gelachen (luidop), rode oortjes gekregen en zelfs (hoe gênant) een traan gelaten. De werkdag kon ook niet snel genoeg voorbij zijn want ik moest en zou verder lezen. Ik kan niet wachten om meer van Kennedy te lezen.