Een vermakelijke thriller, zo zou ik 'Doodse stilte op het wad' willen omschrijven. Is het boek spannend? Nee, niet echt. Is het grappig? Ja, eigenlijk wel, hoewel er genoeg doden vallen. Klaus-Peter Wolf levert met 'Doodse stilte op het wad' het eerste deel af in een nieuwe serie, met huisdokter Bernhard Sommerfeldt als hoofdpersonage. Er is zelfs een rol weggelegd voor inspecteur Ann-Kathrin Klaasen, de figuur waar Wolfs eerste serie om draait. Het is in het begin een beetje wennen aan de schrijfstijl, korte staccato zinnen volgen elkaar in hoog tempo op, dat betert na een tijd gelukkig. We komen te weten hoe dokter Sommerfeldt in Oost-Friesland terecht is gekomen en hoe hij een nieuw leven opbouwt. Wat volgt, is zoals gezegd niet bijzonder spannend, maar wel tof om te lezen. Heel wat kleurrijke figuren maken hun opwachting, nergens wordt het saai. Je voelt als lezer bijna onmiddellijk sympathie voor het hoofdpersonage, dat is altijd goed. Het boek eindigt zodanig dat je meteen zin krijgt in het tweede deel van de serie.