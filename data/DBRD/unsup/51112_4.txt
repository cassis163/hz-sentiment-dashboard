Nora Sand, buitenlandcorrespondente van het Deense weekblad Globalt, werkt en woont in Londen. Op een dag vindt ze bij een antiekzaakje een leren koffer voor haar verzameling. Thuis blijken er polaroidfoto’s van jonge meisjes in verborgen te zitten. Eén foto trekt haar aandacht, de meisjes komen haar bekend voor. Het borrelt een tijdje en dan komt het weer in haar op: het zijn twee tieners die jaren terug verdwenen van een veerboot die van Denemarken naar Engeland ging. Ze gaat op onderzoek uit om erachter te komen van wie de koffer geweest is en of diegene misschien te maken heeft met hun verdwijning. Haar niet ongevaarlijke speurtocht leidt haar onder andere naar een seriemoordenaar die levenslang gekregen heeft. Zal ze antwoorden van hem los kunnen krijgen?

Deze thriller die een combinatie is van een Scandinavische en een Engelse thriller, het beste van twee werelden, heeft me zeker even uit mijn leesdip geholpen! Ik kon gewoon niet stoppen met lezen!
Ik werd helemaal meegesleept in het onderzoek van Nora, wat ze allemaal beetje bij beetje te weten komt, het steeds spannender en gevaarlijker worden van haar onderzoek…

Het verhaal is echt heerlijk spannend en enorm boeiend van begin tot eind. Ik vond het verhaal ook absoluut niet voorspelbaar, de auteur wist me echt te verrassen. Wat ontzettend fijn dat er meer thrillers komen met deze sympathieke, vastberaden journaliste Nora Sand. Ik kijk uit naar meer avonturen met haar!