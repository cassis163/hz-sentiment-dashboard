In 2000 lag in de boekwinkels Onder de huid van Alice Blanchard. Dit was het eerste boek van deze schrijfster in Nederlandse vertaling. Ik was destijds onder de indruk en wilde het volgende boek van Alice Blanchard zeker kopen. Dat boek ligt nu in de winkels en heet Achter de storm. Maar waarom was ik destijds zo onder de indruk van Onder de huid. Hoe zat dat ook alweer? Wie waren de hoofdpersonen en wat was hun lot? Tijd voor herlezing.

Een gehandicapte tiener wordt vermoord in een dorpje in Maine. Er zijn verdachten, maar de zaak wordt niet opgelost. Achttien jaar later begint een heronderzoek geinitieerd door Rachel Storrow. Rachel heeft een ingewikkeld verleden dat deels samenhangt met de onopgeloste moord. Dan wordt een meisje vermist en Rachel wordt ook op deze zaak gezet. Dit doet ze in samenwerking met haar chef met wie ze een ingewikkelde relatie heeft.

Onder de huid speelt deels in de wereld van blinde en slechtziende jongeren. Het vertelt het verhaal van psychische schade die door allerlei factoren niet hersteld of verwerkt kan worden. Thema's zijn o.a.: familierelaties, loyaliteit en (gebrek aan) vertrouwen. Dit alles speelt zich af in een herkenbaar decor, de karakters zijn geloofwaardig en hebben diepgang. Er lopen verschillende lijnen door het verhaal die mooi samenkomen. Naast de psychologische kant van het verhaal is er ook veel actie. Er gebeurt van alles en de schrijfster zet je verschillende keren op het verkeerde been. Langzaamaan leidt ze je naar de ontknoping die als een verrassing komt.

Samengevat vind ik dit, ook na herlezing, een uitstekend boek met de nodige diepgang. Daarnaast is het: toegankelijk, geloofwaardig en knap opgebouwd. Een aanrader.