Het boek
De sfeer in de novelle ‘Landing’ neigt naar het surrealistische. Tovenares Virginie zegt alles in het werk te zetten om Renke te behagen. Maar doet zij dat ook werkelijk?

Visie van de recensent
Gerrit Slangers weet een haast psychedelische sfeer te creëren in zijn novelle ‘Landing’. Het verhaal over Renke is daardoor weinig realistisch, en dat is voor iemand die daar juist wel van houdt, even wennen. De fraaie schrijfstijl van Slangers maakt dat echter veel goed. Hij bedient zich royaal van fraaie symboliek.

“De kogel had zich een weg door het voorhoofd gebaand. Ik dwong mezelf ertoe het bloed weg te vegen, te kijken. Ik keek.”

Hij weet zijn personages goed te karakteriseren. Vooral met Renke, een beschadigd man die worstelt met zichzelf en zijn verleden, heb je als lezer al snel mededogen. Hij twijfelt aan de zin van het leven en de zin van het nog verder leven. Renke lijkt op een keerpunt te staan. Zijn verwarring, onzekerheid en twijfel sleurt de lezer mee en dat is te danken aan schrijftalent van de auteur.

“Wanhopig greep ik me vast aan de korenhalmen, maar ze braken als ik ze beetpakte, een voor een braken ze, en ik viel. Ik viel langs vreemde mensen die me aanspraken maar die ik niet kon verstaan, in de duisternis.”

Wanneer je niet echt een liefhebber bent van dit genre, dan is een gevoel van onbehagen wellicht wat overblijft.

Over de auteur
Gerrit Sangers (De Meern) werd in 1954 geboren als jongste uit een gezin van vijf. Al jong wist hij dat hij later wilde schrijven. Zijn eerste (Engelstalige) werk wordt gepubliceerd in verzamelingen van hedendaagse poëzie in Groot-Brittannië en de USA in 1974 en 1975. (Regency Press). In 1989 verscheen zijn eerste Nederlandstalige werk in De Gids. Een verhaal onder de naam ‘Arrangement.’ Twee jaar later verscheen bij Uitgeverij Amber ‘Lydia Verleine’ en in 2001 verschijnt ‘Skated down heights’, een serie gedichten die gezamenlijk een verhaal vormen (Gopher UK). In 2012 volgt de novelle ‘Trance’ en vervolgens de roman ‘Het meisje in de toren’ (2013), de novelle ‘Het verlaten station’ (2014), de gedichtenbundel ‘Helen Draegkragt’ (2014), de novelle ‘Een glans van paranoia’ (2014), de roman ‘Michelle Welt’ (2015) en de roman ‘De Morgendans (2016).

Uitvoering
Uitgeverij Aspekt
ISBN: 9789461539731
Paperback, 104 pagina’s

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/