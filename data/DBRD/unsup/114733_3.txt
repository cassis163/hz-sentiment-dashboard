Uitgeverij Anthos geeft boeken uit van Saskia Noort, Esther Verhoef en Nicci French. Helen FitzGerald zal zich goed thuis voelen in deze rij. Het genre literaire thriller is haar op het lijf geschreven. De debuutroman Kleine meisjes lijkt in eerste instantie op een chicklit, maar als het verhaal zich vormt, is het een zinderende thriller.
De eerste bladzijde begint met een heftig fragment over de one-night-stand van Krissie, een onverwachte en niet gewenste zwangerschap is het gevolg. Haar beste vriendin Sarah helpt haar door dit proces heen. Sarah en haar man Kyle kunnen zelf echter geen kinderen krijgen, wat zorgt voor moeilijke en stressvolle periodes in hun huwelijk. Na de komst van Robbie en het stroeve huwelijk van Sarah en Kyle, vertrekken ze met zn drieën naar Schotland om een rustgevende trektocht te maken door de bergen. De spanning tussen Krissie en Kyle is echter om te snijden en ze belanden vrij snel samen in bed. Als Sarah hun betrapt volgt een enorme ruzie, met een moord tot gevolg. Als Krissie uiteindelijk aan Kyle vertelt dat ze zijn vrouw heeft vermoord, besluiten ze de moord te verdoezelen. Krissie wil Robby niet verliezen en Kyle zou medeplichtig zijn aan de moord. Kyle verzamelt zijn benodigde gereedschap en gaat terug naar de plek des onheil. Het plan loopt echter anders dan verwacht, want Sarah is niet dood. Haar wraak is allesbehalve zoet.
Vanaf dat moment komt het verhaal in een stroomversnelling. Vluchten, leven en overleven staan centraal. Niet alles gaat volgens plan en onverwachte incidenten zorgen voor snelle, ingrijpende beslissingen. Helaas zijn die niet altijd goed voor de toekomst. Als lezer zijn de gebeurtenissen herkenbaar, en even denk je na over wat jij zou doen in deze situatie.
Helen FitzGerald is scenarioschrijfster voor televisie, toneel en film. Haar schrijfstijl zorgt ervoor dat je je op de set bevindt. Je ruikt de Schotse heuvels, proeft het bloed en voelt de nare smaak van wanhoop. Haar schrijfstijl is vlot en prettig om te lezen. Dit zorgt ervoor dat je het boek in kort tijdsbestek uit hebt.
Kleine meisjes is een echte vrouwenthriller. Onderwerpen als relaties, zwanger worden, huwelijk en vriendschap staan centraal. Ook al begint het boek als een soort van chicklit, de personages worden uitgebreid uitgewerkt en de verhaallijnen zitten stevig in elkaar. Een verrassende plotwending zorgt voor nieuwe spanning en een goed einde. Deze schrijfster zal een grote groep (vrouwelijke) lezers aan zich binden die haar boeken zullen verslinden.