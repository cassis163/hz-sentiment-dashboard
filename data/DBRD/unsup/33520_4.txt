Met ‘Jenna’ bezorgt Lara Adrian ons alweer het achtste deel in deze Middernacht-reeks. Zodra ik het eerste boek las werd ik meteen fan van deze reeks. Ik was in het begin zelfs te ongeduldig om op de vertaling te wachten en las alvast verder in het Engels, maar LS Amsterdam is duidelijk aan een serieus inhaal-manoeuvre bezig. Soms is het wel eventjes wennen bij de vertaling, zo is ‘ze kon er nog steeds geen chocola van maken’ een uitdrukking die ik sowieso niet snel in dit genre verwacht.

Eigenlijk is dat meteen ook de enige opmerking die ik kan maken. De schrijfster hanteert een vaste formule en in sommige gevallen verval je dan in een patroon waardoor het boek te voorspelbaar wordt en het verhaal je niet meer weet te boeien. Bij deze boeken is dat echter niet het geval. Ok, je weet ergens wel wat je mag verwachten, maar tegelijkertijd voldoet Lara Adrian met deze formule telkens opnieuw aan mijn verwachtingen. Ook dit keer wist ze er met haar vlotte schrijfstijl voor te zorgen dat je het boek in snelvaart uitleest. Bovendien krijg je door de combinatie van fantasie, actie, spanning, romantiek én erotiek nooit de kans om je te vervelen.