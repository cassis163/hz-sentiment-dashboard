Cilla & Rolf Börjlind hebben met Springvloed een dijk van een debuut afgeleverd. Nou ja, debuut, ze hadden natuurlijk een massa ervaring als schrijvers van filmscripts, o.a. de Beck-films.

Het boek begint met een korte terugblik naar 1987: Op het strand wordt een jonge vrouw vermoord. Helaas kan de politie er niet achterkomen wie het slachtoffer is en wat het motief van de ongekende dader is. De zaak blijft onopgelost. Dan is het 2011 en maken we kennis met Olivia Rönning, een 23-jarige die de politieopleiding volgt en als studieopdracht een cold case moet bestuderen. Ze kiest de strandmoord uit 1987. Ze duikt helemaal in de zaak en gaat op zoek naar Tom Stilton, de rechercheur van toen. Helaas lijkt die in eerste instantie verdwenen.

De belevenissen van Olivia worden afgewisseld met een aantal andere verhaallijnen, o.a. die van een aantal daklozen in Stockholm die mishandeld en vermoord worden. De auteurs wisselen voortdurend het perspectief, waardoor je steeds korte stukjes te lezen krijgt en het boek een ongelooflijk tempo kent. Nergens in het boek krijg je het gevoel dat het ook korter kon of moest, en naar mijn gevoel zijn op het einde alle openstaande vragen beantwoord. Springvloed krijgt van mij het etiket aanrader mee.