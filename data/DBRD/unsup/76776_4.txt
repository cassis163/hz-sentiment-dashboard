In de haven van Barcelona spoelt een zwaar verminkt lichaam aan. De verwondingen doen herinneren aan een duister verleden waardoor de Barcelonezen opnieuw in angst verkeren. Het slachtoffer blijkt de vooraanstaande medicus prof. Don Alfred Amat te zijn. Per telegram wordt zijn zoon Daniel Amat geïnformeerd over de raadselachtige dood van zijn vader. Als docent Klassieke Talen werkt hij aan de Universiteit van Oxford en probeert hij al enige tijd een streep door zijn traumatische verleden te zetten. Na enkele jaren afwezigheid keert hij terug in de stad die zich voorbereidt op de Wereldtentoonstelling van 1888.

Journalist Bernat Fleixa is op zoek naar een primeur die zijn positie bij de krant El Correo de Barcelona zal versterken. Aan de vooravond van de Wereldtentoonstelling is iedere journalist op zoek naar een goed verhaal. Als er steeds meer verminkte lijken van jonge vrouwen in achterbuurten worden aangetroffen, beseft hij dat hier meer achter moet zitten. Op de begrafenis van zijn vader wordt Daniel voor de voeten geworpen dat zijn vader niet onder natuurlijke omstandigheden is gestorven. De student Geneeskunde Pau Gilbert is ervan overtuigd dat zijn mentor door moord om het leven is gekomen. Door een samenloop van omstandigheden komen de drie personages bij elkaar om een zoektocht te starten die te maken heeft met een oud manuscript van Andreas Vesalius (Andries van Wesele) die de anatomische wetenschap zal veranderen. De sleutel van het mysterie zal te vinden zijn op één van van de bladzijdes van deze Humani Corporis Fabrica. Ondertussen worden de gangen van het gezelschap nauwgezet in de gaten gehouden door de moordenaar, die alles op alles zet om het manuscript in handen te krijgen.

De Spaanse Jordi Llobregat debuteert met Het geheim van Vesalius en putte zijn inspiratie onder andere uit het verhaal van zijn overgrootvader, die eigenaar was van de smederij waar de lantaarns van de Paseo de Gracia in Barcelona werden gemaakt. Zijn fascinatie voor de transformatie van de stad Barcelona bracht hem tot het schrijven van zijn debuut. Vertaalrechten werden aan zeventien verschillende landen verkocht en het boek beklom de bestsellerlijsten in Spanje onder de #EfectoVesalio.

Is Het geheim van Vesalius een spannende roman of een historische thriller? Een vraag waar de lezer na het lezen niet direct antwoord op kan geven. Llobregat laat in zijn debuut al zien dat hij zeer vaardig is in het verwerken van cliffhangers in combinatie met sprookjesachtige taferelen in de fascinerende Spaanse metropool. Hij neemt je mee in de chaos van het Barcelona van 1888, wat sterk doet denken aan het werk van zijn landgenoot Carlos Ruiz Zafón.

Naast de goed gedoseerde spanningsboog brengt Llobregat interessante contrasten aan in zijn roman. Rijk en arm, helder en duister, fascinatie en afschuw. Door middel van historische thema's als machtsmisbruik en sociale ongelijkheid informeert hij de lezer over het tijdsbeeld van Spanje.

Spanning en sensatie verweven met een goede geschiedenisles zorgen voor een verslavende werking. Het Vesalius Effect slaat genadeloos toe en trekt de lezer mee in het boek om je vervolgens pas weer los te laten wanneer de laatste bladzijde is omgeslagen.