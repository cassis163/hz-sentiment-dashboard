Hoe begin je aan een boek? Je neemt het vast, bekijkt de cover, leest de achterflap, je opent het, voelt de paginaÂ’s onder je vingers en dan begin je te lezen. En dat zorgt voor een verrassing bij dit boek. Want ongehoord snel zit je niet meer in je luie zetel maar midden in een spannende achtervolging. Over vaart gesproken! Bovendien lukt Rankin erin de snelheid van dit ongebruikelijke begin quasi constant aan te houden. Rake beschrijvingen, flitsende dialogen en adembenemende actie volgen elkaar in snel tempo op.

Inspecteur Rebus is een intelligente man die zichzelf en de anderen schitterend weet te relativeren. Dat zorgt voor een flinke dosis humor, hoewel het hem in dit boek niet voor de wind gaat. Zijn relatie is afgesprongen, zijn meerderen houden hem in het oog, zijn opstandige dochter werkt niet echt mee en zelfs de kat is tegen hem. Gelukkig kan hij rekenen op vrienden uit de pub en twee trouwe collega's. Samen pluizen ze een wijdvertakte fraudezaak uit en stoten daarbij op geheimen die ze eigenlijk niet willen weten.
De vorige boeken van Rankin vond ik nogal wisselend van kwaliteit. Met Laat maar bloeden heeft hij onmiskenbaar een pareltje afgeleverd.