In een heldere en gemakkelijke schrijfstijl neemt Aline van Wijnen je mee in het leven van Robin. Deze jonge vrouw heeft de nodige bagage en struggelt daar best wel mee. Wanneer ze Max ontmoet wordt ze dan ook behoorlijk op de proef gesteld. Want hoe trouw is ze aan haar eigen overtuigingen? ‘Liefde met gebruiksaanwijzing’ is een heel toepasselijke titel voor dit verhaal. Jongens zeg, die Robin zou je met liefde zo nu en dan eens door elkaar rammelen. Die ziet nog geen winnend staatslot al ligt het voor haar neus! De reden van deze ‘gebruiksaanwijzing’ wordt naargelang het verhaal vordert wel duidelijk en hoe onverwacht ook, je krijgt nog begrip voor haar handelen ook. Daarbij is de vriendschap met onuitstaanbare Alix ook nog een factor. Robin heeft het niet gemakkelijk maar maakt het zich ook niet gemakkelijker. Het is aan haar omgeving om die muur af te breken. Maar aangezien iedereen zo haar/zijn beweegredenen heeft is dat nog niet zo gemakkelijk. Een feelgood zou geen feelgood zijn als daar enigszins iets aan voorspelbaarheid zijn intrede niet zou doen. Romantiek, gebroken harten, vriendschap, verdriet en vreugde met zo nu en dan een flinke dosis humor, helemaal prima! Waar Van Wijnen weet te verrassen met de invalshoeken en uitdagingen is het einde wel voorspelbaar. Is dat jammer? Nee, het hoort gewoon bij een feelgoodroman. De eerste auteur in dit genre die deze formule gaat veranderen moet nog geboren worden. Het moet gewoon aan bepaalde criteria voldoen en dat is in dit geval goed gelukt. Een (h)eerlijk verhaal waar je in weg kunt kruipen en je de kleine toevalligheden en voorspelbaarheid met liefde ter zijde legt. En dat is ook te danken aan de prettige schrijfstijl van Van Wijnen. Een aanrader voor liefhebbers van dit genre, zeker weten! 3 dikke sterren voor ‘Liefde met gebruiksaanwijzing’.