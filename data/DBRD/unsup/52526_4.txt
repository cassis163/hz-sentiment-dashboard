Het is ingewikkeld is een heel herkenbare feelgood roman voor jonge vrouwen tussen de 25-30 jaar. Hoe anderen het altijd beter voor elkaar lijken te hebben, het jaloers zijn op vrienden terwijl je ze tegelijkertijd alle geluk van de wereld gunt en ook het soms eenzaam zijn. Ook al ligt de digitale wereld soms binnen handbereik, het is toch niet het zelfde als echt contact.

De manier van schrijven van Kaat is enerzijds heerlijk, maar met sommige momenten ook wat storend. Heerlijk omdat ze grappig en vlot schrijft, met eigentijdse uitdrukkingen en droge humor. Storend omdat ik regelmatig een schrijffout zie, maar het zou net zo goed Vlaams kunnen zijn.

De hoofdpersoon in dit boek is heerlijk weg gezet. De struggles waar ze me om probeert te gaan, zijn heel herkenbaar. Zoals je vriendin die opeens zwanger is terwijl jij nog single rond loopt, opzoek zijn naar je droomjob maar moeilijk binnen kunnen komen, mensen tegenkomen die mega-bewust zijn van milieu (Vegan, niet vliegen, geen auto gebruiken en GEEN SUIKER). En last but not least; de eeuwige problematiek van de killerbody. We vinden allemaal dat we een buikje hebben of te dikke billen, maar ongezond eten is ook zo enorm lekker. Behalve die ene vriendin die superslank is en eigenlijk alles kan eten wat ze wil, maar die alleen maar gezonde dingen lijkt te eten (als ze al eten). Heerlijk dat Esther (de hoofdpersoon) niet zo iemand is, maar iemand die weet dat ze het niet zou moeten doen maar toch ongezond eet. Fijn dat ik niet de enige ben. En haar filosofie, daar kan ik ook wel naar leven.

“Ik ben van de filosofie: ik heb een bikini en ik heb een body, dus ik heb een bikinibody”

Conclusie: een heerlijke feelgood roman die veel thema’s aanhaalt waar ‘rond de 30-ers’ tegenaan lopen, waardoor het erg herkenbaar is. Het hoofdpersonage is verre van perfect (zonder over de top Bridget Jones te zijn), waardoor het juist zo fijn is om te lezen. Wat ik zelf nog altijd lastig vind, is het Vlaamse taaltje waarin dit boek is geschreven.