Commissaris Teresa Battaglia en inspecteur Massimo krijgen te maken met een bijzondere moordzaak. Het slachtoffer is op een bijzondere wijze om het leven gebracht en geëxposeerd. Waarom verminkt iemand op zo’n verschrikkelijke wijze zijn slachtoffer? Het lijk is teruggevonden in een bos vlakbij een bergdorp dat bevolkt wordt door een gesloten gemeenschap, wat het ontrafelen van deze zaak extra moeilijk maakt. De ervaren commissaris en haar nieuwe collega moeten deze moord gaan oplossen en uitvinden wie deze gruwelijke moord op zijn geweten heeft.

Battaglia is een ervaren en getalenteerde commissaris die al vele zaken heeft opgelost. Ze leeft voor het politiewerk, maar leidt thuis een eenzaam bestaan. Helaas is deze moordzaak een moeilijke kwestie en krijgt ze ook te maken met geheugenverlies. Dit maakt het oplossen van deze zaak niet makkelijk en maakt haar af en toe onzeker. Haar collega Massimo is een nieuweling die een manier probeert te vinden om goed om te gaan met de norse, maar kundige commissaris.

Teresa Battaglia is het personage dat je in dit boek het beste leert kennen. Je merkt in het boek dat Teresa het soms moeilijk heeft met zichzelf, ze worstelt met haar verleden, eenzaamheid, diabetes en het geheugenverlies dat de ziekte van Alzheimer lijkt te zijn. Ondanks alles zet ze door om deze moord zo snel mogelijk op te lossen. Andere personages in het boek zijn minder uitgediept, zo wordt er gesuggereerd dat Massimo om een bepaalde reden van korps is geswitcht, maar het is niet duidelijk waarom. Ook Teresa Battaglia heeft in het verleden een trauma opgelopen, maar het wordt niet bekend wat dit is. Dat de auteur deze gebeurtenissen niet toelicht, roept nieuwsgierigheid op en doet vermoeden dat er een vervolgdeel komt waarin deze zaken wel duidelijk worden.

De schrijfstijl van Kind 39 is prettig en begrijpelijk. Auteur Ilaria Tuti weet de pracht van de omgeving goed over te brengen: ruige bergen met bossen en winterse omstandigheden. Een mooie achtergrond voor deze thriller. In het begin moet je als lezer even in het verhaal komen, maar na de eerste 50 bladzijden is het erg meeslepend. Het boek heeft een sterke opbouw met verschillende verhaallijnen die uiteindelijk allemaal prachtig bij elkaar komen. Er wordt langzaam toegewerkt naar het eind, dat verrassend en origineel is. Het verhaal rond de dader is boeiend en sterk bedacht door de auteur. De commissaris heeft een bijzondere benadering van de moordenaar en laat zien dat deze uiteindelijk ook een slachtoffer is.

Kind 39 is een boeiende, meeslepende thriller met een origineel plot.