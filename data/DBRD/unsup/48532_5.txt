Danielle Braun en Jitske Kramer hebben met De Corporate tribe een interessant management boek geschreven met een alternatieve kijk op zaken die vaak veel logischer is dan we gewend zijn. Het boek is prachtig vorm gegeven met een harde kaft, afwijkende vorm en voorzien van mooie kleurrijke foto's. Het is opgedeeld in drie delen, met in totaal veertien hoofdstukken waarbij hoofdstuk dertien is weggelaten. Niet vanwege bijgeloof maar omdat ze het getal dertien liever vermijden.

In deel een wordt geschreven over antropologie en cultuur, In deel twee over relaties en in deel drie over cultuur transities. In de delen een en twee kwam ik bekende onderwerpen tegen zoals het verschil tussen een Japanse en een Amerikaanse bedrijfscultuur. En het bijeen brengen van een afdeling medewerkers die over meerdere locaties verspreid is. Net als bij nomaden in de woestijn een feestelijke bijeenkomst organiseren die je eigenlijk niet wilt missen. In deel drie kwam ik veel nieuwe interessante onderwerpen tegen zoals de vergelijking met een totempaal van bedrijfseigen zaken als bedrijfslogo en missie statement.

Dit is een heel leerzaam boek dat toegankelijk is geschreven. Het neemt je mee over de hele wereld met de verhalen uit heel andere culturen dan de onze. De schrijfsters zeggen dat dit boek is geschreven voor iedereen die ervoor gekozen heeft zich beroepsmatig te verbazen over organisaties. Daarvoor heb ik niet gekozen maar ik heb me in de loop der jaren voortdurend verbaasd en dit boek geeft uitstekende inzichten.