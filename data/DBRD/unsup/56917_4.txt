In het kookboek Kom & vork zijn er verrassend veel lekkere recepten te ontdekken. Met telkens als resultaat een complete tweepersoonsmaaltijd. Gemakkelijk klaar te maken, gezond en heel belangrijk; erg lekker. Maaltijden geserveerd in een eenpersoons-kom, plus een lepel, vork of eetstokjes, meer heb je volgens Willy Faes niet nodig.

Willy Faes creëerde eerder al de kookboeken: Het gehakt inspiratieboek en Bakboek. Met zijn nieuwe receptenboek Kom & vork neemt hij je via zijn gerechten mee naar alle windstreken. Je vindt er Aziatische rijst en noedels-schotels maar bijvoorbeeld ook smakelijke mediterrane pasta’s. Voedzame recepten voor ontbijt – denk daarbij bijvoorbeeld aan een lekkere smoothie-bowl – tot aan diverse avondgerechten.

Na een gemakkelijk leesbaar voorwoord, kun je direct aan de slag met de recepten. Allen voorzien van een paginagrote foto van het smaakvol-ogende resultaat. Alle recepten in het boek zijn gericht op een hoeveelheid voor twee personen. Voorin staan een flink aantal suggesties voor een gevarieerd ontbijt. Recepten met tot de verbeelding sprekende namen zoals bijvoorbeeld een Green Goddess ontbijtkom; een heerlijke combinatie van onder andere avocado, limoen en kokos. Na het ontbijt verrast Wille Faes zijn lezers o.a. met een Mexicaanse maaltijdsoep (met kip en rijst) en een Japanse ramensoep. Daarna volgen heel veel bruikbare recepten voor salades, daar is ook mijn persoonlijke favoriet te vinden; een Thaise salade met gehakt en citroengras.

Als laatste volgen de – allen even interessante – recepten voor pasta, rijst, noedels en granen. Hiermee weet Willy Faes volop variatie te brengen in onze dagelijkse maaltijden. Als hekkensluiter een aantal zogenaamde Comfort Food komgerechten, waaronder een mosterdkip met dragon.

Het boek wordt afgesloten met een bijzonder handige index, deze is voorzien van een overzicht van al de afbeeldingen -zoals ze ook bij de recepten in het boek staan – maar dan in een klein formaat. Zo vindt je in een oogopslag je favoriete recept terug.