Ellen Lina (1983) werd geboren in Arnhem. Ze deed de PABO en heeft op een basisschool gewerkt als lerares. Ze heeft enige jaren op Curacao gewoond en woont sinds 2016 weer in Nederland. Ze vindt zichzelf een echt familiemens en houdt van reizen.
Gefaald is haar eerste thriller. Ze schreef hiervoor nog 5 andere boeken, zoals Sky, Ooit zal ik je weerzien en Koningslaan.
Ellen schrijft heel boeiend. Ze schrijft goed leesbare taal. Door uitgebreide dialogen, maar ook door weergave van hoe de verschillende personen zich in situaties voelen krijg je als lezer een heel goed beeld van deze mensen. Je leert ze goed kennen en ze kruipen onder je huid. Heel knap gedaan, want de gebeurtenissen die in het boek beschreven worden zijn beslist niet alledaags te noemen. Toch lees je het alsof het zo zou kunnen voorvallen.
Het boek draait om 3 hoofdpersonen. Versper is een vrouw van 30 jaar, met een verleden wat lang verborgen blijft, maar later een belangrijk gegeven blijkt in de ontwikkeling van het verhaal. Ze woont op Texel bij haar ouders, in een bungalowpark. Stijn, die pas weduwnaar geworden is en Nick, zijn puberzoon die met zichzelf in de knoop zit, komen Vesper tegen op Texel. Stijn en Vesper krijgen een relatie.
Vesper trouwt met Stijn en geeft veel zorg en aandacht aan Nick. Die ontwikkelt zich tot een problematische 18jarige. Hij krijgt contacten met verkeerde vrienden, waarbij drank en drugs een rol spelen. Op een avond doet hij een klus, die verkeerd afloopt. De criminelen nemen hem dit niet in dank af en komen verhaal halen bij Nick en zijn familie.
Met elkaar moeten ze dit zien te overleven, waarbij Vespers verleden een rol gaat spelen. Heftige gebeurtenissen wisselen dan af met terugblikken in het verleden. Het blijft tot het eind aan toe spannend hoe en of ze zullen ontkomen aan de criminele bende en of ze elkaar nog weer gaan vertrouwen na alles wat verzwegen was en dan uitkomt.
Het verhaal wordt steeds vanuit de verschillende hoofdpersonen verteld. Dit wordt duidelijk aangegeven door de naam boven elk stukje. Ook worden er flashbacks gebruikt, soms van enkele weken ervoor, soms vanuit Vespers jeugd. Er wordt hierbij gebruik gemaakt van verschillende lettertypes. Soms leest dit wat verwarrend en kijk je als lezer even terug om te ontdekken wanneer een stukje tekst speelt. Als je echter verder komt in het verhaal valt alles ‘als vanzelf’ op zijn plek en is het goed te volgen. De wisseling lijkt dan heel natuurlijk.
Dit boek is een aanrader voor mensen die houden van een spannend boek met diepgang. Ook mensen die normaal gesproken geen thrillers lezen, maar houden van boeken vol psychologische ontwikkelingen, die zullen dit boek graag lezen! Ellen Lina heeft met haar eerste thriller zeker niet gefaald.