“’s Nachts geven ze hun geheimen prijs, dan zijn ze in haar ogen op hun heiligst: spookachtig, elegant en wuft” Sarah Hall bespreekt in De komst van de wolven het leven van de zwangere Rachel. Ze koppelt haar leven aan het leven van een beginnende roedel wolven. Deze succesvolle auteur schenkt met dit prachtige verhaal, door haar indringende schrijfstijl een uniek boek aan de literaire wereld.

Rachel woont in Idaho en bestudeert daar wolven. Op een dag krijgt ze het aanbod terug te gaan naar haar geboorteplaats om daar een project uit te voeren. Het is de bedoeling dat er in dat gebied weer wolven komen. Wanneer Rachels moeder Binny overlijdt, besluit Rachel het project aan te nemen. Daarbij probeert ze te vluchten voor Kyle, de man van wie ze onbedoeld zwanger werd. Zwanger en wel reist ze af naar Cumbria, waar zij de wolf samen met de graaf van Annerdale, Thomas, zal introduceren.

“Lieve Rachel. Iedereen maakt keuzes. Je kunt nu thuiskomen.” De komst van de wolven valt op door de unieke schrijfstijl van Sarah Hall. Korte, staccato, kille zinnen domineren het verhaal, waardoor de relatie tussen Rachel en haar moeder en broer op ijzingwekkende manier duidelijk wordt. Deze schrijfstijl zorgt ervoor dat het verhaal minder toegankelijk is, je moet je aandacht er continu bij houden. Gelukkig is dat het meer dan waard. Via prachtige zinnen als “niemand is gedoemd voor eeuwig hetzelfde te blijven” of “je hebt je nooit beschermd gevoeld” laat Hall je nadenken over essentiële, meestal pijnlijke momenten uit het leven. Dit alles verwerkt ze in een prachtig verhaal, vol mooie gebeurtenissen.

Rachel start het project in Cumbria. Tegelijkertijd ontvlucht ze haar oude situatie en probeert op die manier haar zwangerschap voor vader Kyle verborgen te houden. Hall trekt met het verhaal van Rachel en de komst van de wolven een unieke parallel. De groei van het kindje en de groei van de wolvenjongen worden op een mooie manier naast elkaar gezet en de schrijfster laat de lezer nadenken over onderwerpen als ‘seks’, ‘macht’ en ‘opgroeien’.

“De wolf zet zijn poten kruislings voor elkaar, zwenkt mee en loopt evenwijdig aan haar achter het ijzerdraad. Een lange grijze veeg, de kop schuin haar kant op, één waakzaam oog”, Hall maakt daarmee niet alleen Rachel toeschouwer van de natuurlijke processen, maar neemt ze de lezer ook mee door haar gedetailleerde beschrijvingen.

Het verhaal in De komst van de wolven is gelaagd. Hall bespreekt niet alleen de zwangerschap en het moederschap van Rachel, maar toont ook het ontstaan van nare machtsspellen, sabotageopdrachten en familieproblemen. Dit alles laat ze samenkomen in het project van Rachel: de wolf introduceren in Cumbria en de bevolking een positieve houding ten opzichte van de wolven laten krijgen. Al die verhaallijnen en gebeurtenissen komen op een natuurlijke manier samen, waardoor De komst van de wolven geloofwaardig en boeiend blijft. Door opmerkingen als “Emily weet alles van het verleden, zegt Lawrence, ik heb het haar verteld” maakt Hall je bovendien nieuwsgierig.

In de laatste hoofdstukken van het boek versnelt de schrijfster. Het opgroeien van baby Charlie en de welpen verloopt in sprongen. Helaas verlies je hierbij het gevoel voor Rachel. Haar prangende vragen – moet ze Kyle inlichten over Charlie, wat is er met haar broer Lawrence aan de hand, wie saboteert het project – krijgen meer nadruk, maar door de relatief grote tijdsprongen, landen ze niet echt bij de lezer. Daarbij nadert het verhaal het voorspelbare en deels noodlottige einde. Toch blijft De komst van de wolven aantrekkelijk. “Je bent een voor God spelende eikel, denkt ze, een gestoorde maniak – je bent dit vanaf het begin van plan geweest.” Hall geeft je informatie, maar vertelt niet alles. Dit houdt ze goed vol tot het einde. Zelf in de laatste passage creëert ze vragen, die ze niet beantwoordt. Daarmee sluit ze op een waardige manier af.

De komst van de wolven neemt je mee in de wereld van Rachel en haar wolven. De unieke parallel, de prachtige, soms emotieloze schrijfstijl en de mooi besproken thematiek maken dit boek tot een echte aanrader.

Eerder op: deleesfabriek.nl