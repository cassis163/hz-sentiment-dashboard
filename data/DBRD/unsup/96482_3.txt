Christina Lauren is een pseudoniem waarachter het schrijversduo Christina Hobbs en Lauren Billings schuilgaat. Eerder las ik van deze auteur 'Mijn versie van jou', wat ik echt een geweldig boek vond. Mijn verwachtingen voor 'Ik weet niet of ik van je houd' waren dus redelijk hoog.

In 'Ik weet niet of ik van je houd' heeft Holland al een paar maanden een crush op straatmuzikant Calvin, die een paar keer per week speelt in een metrostation in Manhattan. Ze reist er soms zelfs voor om om hem te zien en horen spelen en kent zijn hele speelschema uit haat hoofd. Wanneer haar oom een nieuwe muzikant zoekt voor zijn off-Broadway musical haalt ze Calvin over om auditie te doen. Iedereen is laaiend enthousiast over Calvin. Er is helaas een probleem: Calvins visum is al vier jaar verlopen en hij is dus illegaal in de Verenigde Staten. Om de musical van haar oom te redden bedenkt Holland het plan om met Calvin te trouwen zodat hij in Amerika kan blijven. Tegen haar verwachtingen in stemt Calvin daarmee in. Calvin weet echter niks van de gevoelens die zij voor hem heeft, maar stiekem blijft ze hopen dat dit schijnhuwelijk tot iets veel mooiers kan leiden.

Ik moet zeggen dat ik door de flaptekst wel een beetje het gevoel kreeg dat het verhaal ongeloofwaardig zou worden. Dat gevoel bleef ik het hele boek eigenlijk wel houden. Ik bedoel zomaar met iemand trouwen die je niet kent, is toch wel een beetje vreemd. Ondanks dat vond ik het verhaal wel heel leuk om te lezen en vloog ik er doorheen. Het feit dat het ongeloofwaardig was, stoorde mij dus uiteindelijk niet echt.

Holland is een heel leuk personage, waar ik goed mee mee kon leven, maar ze maakte ook wel vaak beslissingen die ik echt niet snapte. Calvin bleef voor mij een beetje een oppervlakkig personage dat ik niet echt heb leren kennen tijdens het lezen van het boek. Ik had eigenlijk wel graag gezien dat er ook hoofdstukken waren geweest die verteld werden uit het perspectief van Calvin, zodat ik ook meer over hem en zijn gevoelens ten opzichte van Holland te weten was gekomen.

Al met al was 'Ik weet niet of ik van je houd' een lekkere feelgood die wel een tikkeltje ongeloofwaardig is. Liever had ik ook wat hoofdstukken vanuit het perspectief van Calvin gelezen, want dat was wel iets wat ik echt mistte in dit boek.