De beste thriller van het jaar, volgens het altijd kritische Vrij Nederland. Winnaar van diverse Internationale prijzen. Lovende kritieken van onder andere Crimezone.nl. Het blijkt wel: 13 uur van Deon Meyer is hot! Waar is dat op gebaseerd? Zijn deze positieve recensies persoonlijke loftuitingen of malen ze met de stroom mee?

In 13 uur worden twee zaken behandeld; zich beide afspelend in Kaapstad. Inspecteur Bennie Griessel is een legende binnen de Zuid-Afrikaanse politie en krijgt de dankbare taak om jonge politieagenten te begeleiden tijdens diverse onderzoeken. Een moordzaak dient zich aan als het lijk van een Amerikaanse rugzaktoeriste wordt gevonden. Haar vriendin is spoorloos verdwenen. Omdat het slachtoffer een toerist is, krijgt de zaak de hoogste prioriteit. Immers: het toerisme is de belangrijkste inkomstenbron voor Zuid-Afrika en een moord op een toerist kan het imago van het land ernstig beschadigen. De vermiste vriendin moet zo snel mogelijk opgespoord worden. Bennie Griessel en zijn team hebben slechts 13 uur om dit te bewerkstelligen. Alsof het allemaal nog niet genoeg is, wordt het levenloze lichaam gevonden van een bekende platenproducent. Hij is vermoord. Hoofdverdachte is zijn aan alcohol verslaafde en jaloerse vrouw. Maar wordt zij terecht als verdachte gezien? Of is er meer aan de hand? Dertien zenuwslopende uren om twee moorden en een vermissing op te lossen; een zware kluif, zelfs voor Bennie Griessel.

De eerste gedachte na het dichtslaan van het boek zal te maken hebben met de originele setting waarin het verhaal zich afspeelt. In een tijd waar de thrillermarkt overspoeld wordt met Scandinavische misdaad en Amerikaanse thrillerpulp, is het Zuid-Afrikaanse decor een zeer prettige afwisseling. Het Zuid-Afrikaanse landschap vervangt de kille vlaktes van Zweden; de stugge Noren worden ingeruild voor de opgewekte Afrikanen en de knäckebröd-taal wordt ingewisseld voor het Zoeloe en Xhosa. De hoofdpersoon is wel een typische thrillerheld en zijn we al vaker tegengekomen: (ex-)alcoholist, relatieproblemen en eigenwijs. Het verschil is dat Bennie Griessel zich omringt met een aantal markante, typisch Zuid-Afrikaanse, bijfiguren. Dit zorgt voor een soort humor dat bij menigeen een grote glimlach tevoorschijn zal toveren.

Wellicht dat de goede beoordelingen en de triomfen voor het boek gebaseerd zijn op de variatie die het vormt in thrillerland, maar een echt unique selling point heb ik niet kunnen vinden. De plot is sterk, maar niet van een dusdanig niveau dat het op een apart voetstuk kan worden geplaatst. De personages zijn boeiend, de actie is aanwezig en de spanning voelbaar. De tijdspanne van 13 uur leidt tot een flink tempo dat zich geleidelijk aan opbouwt en eindigt in een degelijke climax. Al met en al is 13 uur een goede thriller, maar niet meer dan dat!