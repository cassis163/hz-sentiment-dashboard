'Lichte jaren' is het eerste deel van de Cazalet-kronieken. Het speelt zich af in het Engeland van de jaren dertig, de jaren voor het uitbreken van WOII. We maken kennis met de familie Cazalet die ontzettend groot is. Het wel en wee van verschillende gezinnen en hun kinderen wordt uitgebreid uit de doeken gedaan. De dreigende oorlog bepaalt steeds meer de sfeer en het dagelijkse leven, ook de kinderen blijven niet in onwetendheid en worden bang.

Auteur van de reeks is de Britse Elizabeth Jane Howard. Haar Cazalet-kronieken verschenen voor het eerst in de jaren 90 van de vorige eeuw. Kenmerkend is de heel beschrijvende manier van vertellen, de lezer krijgt zoveel details te verwerken dat het niet altijd makkelijk is de aandacht bij het boek te houden.

Er gebeurt heel weinig in het boek, het is aanvankelijk uitgebreid kennismaken met de tientallen personages en daarna een kijkje nemen in hun leven en onderlinge relaties. Het is best interessant om te lezen hoe de koppels onderling met elkaar omgaan en hoe het klassenverschil een grote rol speelt. Het verhaal kabbelt echter iets te veel, zodat het geduld van de lezer nogal op de proef gesteld wordt. Het is mogelijk dat daar in volgende delen van de serie, wanneer de oorlog zal uitbreken, verandering in komt.