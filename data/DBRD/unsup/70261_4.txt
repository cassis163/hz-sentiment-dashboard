Wanneer Max en Cade elkaar ontmoeten springt er vrijwel gelijk een ongewenste vonk over. Als Max Cade voor haar karretje spant om te doen alsof hij haar perfecte vriendje is loopt het allemaal anders dan de bedoeling was. Beide hebben een verleden en willen hier niet aan toegeven waardoor ze ook met elkaar in de knoop komen te liggen. Naarmate ze zich meer bloot geven (in letterlijke en figuurlijk zin) komen ze erachter dat ze toch niet zo veel van elkaar verschillen dan dat ze in eerste instantie dachten.
Het boek is ondanks het serieuze thema erg grappig, zoals de titel van deze recensie al doet vermoeden. Vooral de uitdagende manier van doen van Cade en Max tegen elkaar is om te gieren. Daarnaast heeft het verhaal meer diepgang dan je eerst zou denken, de issues van Cade en Max worden op een manier beschreven dat je je heel goed kunt voorstellen hoe het moet zijn om dat meegemaakt te hebben.
De schrijfstijl van Cora Carmack is heel fijn om te lezen al moet je soms even schakelen tussen de personages. De afwisseling tussen 'hete momenten' en het eigenlijke verhaal is erg knap gedaan. Het boek voldoet hierdoor dan ook aan de verwachting voor een New Adult.
Door de mengeling van humor en serieuze onderwerpen is dit boek zeker 4 sterren waard.