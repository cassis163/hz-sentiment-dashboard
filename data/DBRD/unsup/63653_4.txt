Een tweede serie binnen Liefde in Twin Bridges kon eigenlijk niet uitblijven en deze keer zijn de hoofdrollen voor Jacob en June. Aan eerdere personages is uiteraard ook gedacht. Onder andere Abby, Blake en Duke laten de lezer wederom merken dat we in Twin Bridges zijn en dat het allemaal een naadloos geheel vormt.
Voor Jacob en June is het echter iets minder rozengeur en maneschijn: het serieuze onderwerp gooit nog wel eens roet in het eten. Er zijn momenten die zelfs nogal beschamend zijn. Hoewel deze momenten in een licht sausje van humor worden gedoopt, is het eigenlijk ronduit vreemd dat de lezer soms moet glimlachen vanwege de droge manier van schrijven. Er is zelfs gedacht aan een kleine portie spanning: we willen tenslotte weten wat de personages op hun geweten hebben.
Een rolleroaster aan emoties brengt de lezer bij een logisch einde en mensen die dit genre vanwege eenvoud lezen, zullen enige moeite kunnen ondervinden. Ondanks het niveau van dit boek is het goed te volgen en de moeite waard. Zelfacceptatie en doorzettingsvermogen staan bij Jacob en June in ieder geval hoog in het vaandel en wekt respect.