In het najaar van 2009 begon het Passageproces, het proces dat draait om zeven verschillende afrekeningen binnen de Amsterdamse onderwereld. Het lijkt een proces dat geen einde kent en de voorlopige einddatum staat gepland voor de zomer van 2016. Maar liefst elf personen staan terecht in dit proces vanwege hun vermeende opdrachten om personen te liquideren, denk bijvoorbeeld aan Dino Soerel die de directe opdrachtgever zou zijn voor de moord op Kees Houtman. Hoewel de rechtbank levenslang eiste, hoorde Dino Soerel vrijspraak in het Passageproces en ontving hij een kleine straf ten behoeve van witwassen. Het OM ging in hoger beroep en bleek een troef in handen te hebben.

Zijn naam is Fred Ros, door het OM benoemd tot kroongetuige in dit proces. Zelf heeft hij een gevangenisstraf van dertig jaar achter zijn naam staan, maar door zijn exclusieve deal met het OM kan hij de helft van zijn straf wegstrepen. In het boek Moordmakelaar nemen misdaadjournalist Hendrik Jan Korterink en zijn dochter Anna Korterink een kijkje in de wereld van Fred Ros, een ingewikkeld figuur die zich met allerlei verklaringen staande probeert te houden in de Amsterdamse onderwereld.

Moordmakelaar is het eerste deel in een serie boeken getiteld De Liquidatiedossiers, een reeks gewijd aan het Passage-proces. De schrijvers trekken bijna alles uit de kast om het portret rondom Fred Ros sprekend te maken; verslagen van verhoren, getuigenissen van criminelen die zich niet nog een keer willen branden aan de praktijken van Ros en een exclusief onderzoek in Istanbul waarbij verrassende details naar voren komen.

Het boek laat zien hoe betrouwbaar de verklaringen van Fred Ros eigenlijk zijn. De feiten en eigen verklaringen van de kroongetuige worden op een dusdanige manier aan de lezer gepresenteerd dat deze zijn/haar eigen mening kan vormen. Het komt in ieder geval duidelijk naar voren dat Fred Ros het middelpunt vormt van een gevecht waarbij het Openbaar Ministerie en de verdediging moeten beslissen wie de sterkste zal zijn. Een concreet voorbeeld hierbij is de discussie of Fred Ros de bestuurder van de rode motor was die werd ingezet bij de liquidatie van Cor van Hout. Zelf verklaart de ‘moordmakelaar‘ van niet en beweert hij dat hij slechts werd betaald om het proces in gang te zetten. In verklaringen van andere verdachten wordt beweerd dat Ros klinkklare onzin spreekt.

Daarnaast laten de auteurs zien hoe een goede reconstructie er uitziet. Zo is er een prominente rol weggelegd voor Willem de Glazenwasser, de man die door Fred Ros wordt aangewezen als de persoon die de motor regelde voor de aanslag op Van Hout. Het is de vraag waarom Ros met deze verklaring op de proppen kwam, want uit alle verklaringen blijkt dat deze man op geen enkele manier in de zaak past.

Moordmakelaar is een zeer interessant boek voor iedereen die het Passage-proces nauwgezet volgt. Hendrik Jan en Anna Korterink presenteren hun bevindingen op een heldere wijze waardoor de lezer de tijdlijn bijna voor zich kan zien. Het is nu wachten voor de lezer op het tweede deel, De Ros-tapes, waarin de kluisverklaringen een vervolg zullen krijgen.