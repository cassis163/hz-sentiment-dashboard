Christopher Reich werd geboren in Tokyo en groeide op in de VS en Zwitserland. Hij debuteerde in 1998 en won in 2006 de International Thriller Writers Award. Momenteel woont hij met zijn gezin in Californië. In 2009 verscheen het eerste deel in de Jonathan Ransom-reeks, Wetten van verraad. Wetten van wraak is het tweede boek uit deze nieuwe spannende spionagereeks.
Het stadscentrum van Londen wordt opgeschrikt door een zware bomaanslag waarbij vier doden en een dertigtal gewonden vallen. Jonathan Ransom, die toevallig in Londen is voor een medisch congres, is getuige van de aanslag en biedt als een van eerste medische zorgen toe aan de gewonden.
Totaal onaangekondigd komt Jonathans vrouw Emma, in een vorig leven lid van De Divisie, een geheime organisatie die aangestuurd wordt vanuit het Amerikaanse ministerie van Defensie, hem opzoeken in Londen.
Enkele dagen voor de aanslag pleegt Robert Russell, een rijke stinkerd van adellijke afkomst zelfmoord door van de vijfde verdieping van zijn appartement te springen. Rechercheur Kate Ford en haar kompaan Reg Cleak onderzoeken de zelfmoord en hebben hun twijfels of het inderdaad om zelfmoord gaat. Kate en Reg ontdekken een link tussen de zelfmoord en Emma. Wanneer ze Emma proberen op te sporen, blijkt ze van de aardbol te zijn verdwenen. Er rijzen nu ook twijfels over Jonathans betrokkenheid bij de aanslag. Probeerde hij echt de gewonden te helpen of hielp hij juist de terroristen met hun moorddadig plan?
Wetten van wraak is opnieuw een zeer goede actie - spionagethriller en sluit naadloos aan bij het eerste boek uit de reeks Wetten van verraad.
Jonathan Ransom rijdt zich vast in een web van intriges, moord en internationale connecties. Reich gebruikt de bomaanslag in Londen als rode draad door het verhaal, maar pagina na pagina blijkt dat er meer aan de hand is dan deze terroristische aanslag alleen. De plot is vakkundig uitgewerkt en zoals men kan verwachten gevoed met de nodige actie en spanning. Enige minpunt is misschien de ietwat overdreven ontsnappingsroutes van het hoofdpersonage dwars door het Europese continent in een toch wel vrij kort tijdsbestek. Dit houdt natuurlijk wel de vaart in het verhaal. Ook de korte hoofdstukken zorgen ervoor dat het boek vlot leest. Reich die met zijn vroegere oeuvre reeds bewees dat hij een topauteur is, bevestigt alvast met de twee eerste boeken uit deze nieuwe reeks dat hij er weer in geslaagd is een bijzonder hoofdpersoon te scheppen van wie we het laatste nog niet gezien hebben. Zeer aangenaam om te lezen en sterk aanbevolen.