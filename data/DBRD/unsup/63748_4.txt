De vrouw op de foto is een Deense thriller met internationale allure. De hoofdpersoon is de in Madrid woonachtige Deense fotograaf Peter Lime, wiens leven na het maken van een serie compromitterende foto's van een Spaanse politicus volledig op zijn kop wordt gezet.

In een aantal opzichten is dit een typisch Deense roman. De schrijver steekt zijn weerzin tegen de EU (en in mindere mate de VS) niet onder stoelen of banken, de hoofdpersonen zijn het hippie-tijdperk nooit helemaal ontstegen en ook het leven in een Deense commune in de jaren zeventig komt ter sprake.
Maar het boek voert de lezer verder, naar de Koude Oorlog, Spanje in de roerige periode na de dood van Franco, de val van de Muur, de praktijken van Stasi, KGB, IRA en ETA, en het nieuwe Rusland van de jaren negentig.

Het is een uitstekend geschreven en vertaalde thriller die je al na een paar bladzijden in zijn greep krijgt, met interessante hoofdpersonen en mooie locaties. Het enige wat ik op dit boek aan te merken heb, is dat je als lezer na enig deductiewerk al vrij snel weet in welke richting je de verantwoordelijken voor de gebeurtenissen moet zoeken, terwijl de hoofdpersoon dit maar niet wil zien. Daarom vier in plaats van vijf sterren.

De vrouw op de foto ligt voor 3,95 in de winkel, en voor die prijs zul je niet snel een beter boek kunnen vinden.