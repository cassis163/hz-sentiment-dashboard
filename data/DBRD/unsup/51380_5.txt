Emma Dewitt, de hoofdpersoon uit dit avontuurlijke boek is een Belgisch, twaalfjarig meisje dat thuis geen ruimte meer krijgt om wetenschappelijke experimenten uit te voeren. Het is te gevaarlijk. Ook bij haar buren kan ze niet terecht, dus ze gaat op zoek naar een plaats waar ze de wetenschap kan beoefenen. Haar juf Pia, van het voorgaande schooljaar, heeft wel eens verteld over De Prinses Elisabethbasis (IPF) op Antartica en Emma stuurt ze een email.

Een paar weken later wordt Emma gebeld en blijkt dat ze samen met nog drie jonge internationale wetenschappers binnen een project van vier maanden het poolijs mag komen bestuderen. Ze neemt afscheid en belooft haar vriend Mikkie foto’s van keizerpinguins te sturen en reist af met Stefaan, haar begeleider. Op de basis aangekomen maakt Emma kennis met Svea (Zweden), Antonio (Italie) en Igor (Rusland). Ze nemen verschillende monsters, gaan op expeditie en rapporteren hun bevindingen. Al snel lijkt er iets niet in de haak. Emma vind een los kabeltje onder haar bureau en er wandelt tot tweemaal toe een pinguin door haar beeldscherm. Emma komt een verrader op het spoor, maar wie kan ze vertrouwen?

De auteur, Dixie Dansercoer, is een bekend poolreiziger. Hij heeft zijn kennis en eigen filmmateriaal gebruikt in dit jeugdboek. Filmmateriaal? Jazeker, met de “Layar” app kan je de afbeeldingen scannen voor het bijbehorende filmpje, over je aankomst per vliegtuig op Antartica of de sastrugi, ophopingen in het sneeuwvlak. Het boekje tackelt al in het eerste hoofdstuk twee vooroordelen. Dat meisjes niet van wetenschap houden en er werken twee poetsmannen in het huis van Emma. Het thema klimaatverandering wordt echt aan de kaak gesteld. Dit maakt het boek naast avontuurlijk, ook leerzaam. Het boekje is geschikt voor jongens en meisjes. De hoofdstukken eindigen regelmatig met een tekstblok in grijs, daar kunnen we lezen over een man met milieu- onvriendelijke bedoelingen. Aan het einde van dit boek komen de twee verhaallijnen samen tot een ontknoping. Gelukkig loopt alles goed af en kijk ik al uit naar april 2015 wanneer deel 2 ‘Dreiging op de toendra’ uit zal komen.

Verraad op de basis is geschreven door Dixie Dansercoer & Reina Ollivier. Het boek is in november 2014 uitgegeven door Clavis Uitgeverij.

/Lmcmr