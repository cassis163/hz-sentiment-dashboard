Jonge, rijke en gelukkige Katie Bishop wordt vermoord gevonden in haar luxe huis. Alles wijst er op dat haar man Brian de dader is. Eigenaardig genoeg heeft Brian een waterdicht alibi en ontkent hij ook hardnekkig dat hij de dader is. Ze waren heel gelukkig, zegt hij.

Peter James heeft met Roy Grace een aangename hoofdpersoon geschapen. Niet dat Grace volmaakt is maar de lezer kan zich goed met hem identificeren en dus met het verhaal. Naast het verhaal van de speurtocht naar de waarheid rond de moord op Katie Bishop lezen wij hoe Roy nog worstelt met de verdwijning van zijn vrouw, negen jaar geleden. En dat heeft, als hij plotseling een dag naar Duitsland afreist om haar te zoeken, weer een grote invloed op zijn nieuwe relatie. Kortom, Not Dead Enough is een zeer gedegen en boeiend neergezet verhaal, waarin de stad Brighton ook een heel eigen rol speelt. De ontknoping is echter niet bijster origineel; lezers die veel thrillers lezen zullen halverwege al wel een goed idee hebben van de oplossing. Maar lezen hoe Grace en zijn collegaâ€™s tot dezelfde oplossing komen is een plezierige taak.

(Door: Jannelies Smit)