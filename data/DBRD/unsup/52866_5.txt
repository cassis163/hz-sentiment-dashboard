Magycker - De Klauw is het eerste deel van de nieuwe fantasy-reeks van de Nederlandse auteur Adrian Stone. Het verhaal draait om Marit en haar broertje Auric die autistische kenmerken vertoond. Ze leven in een wereld waar de Magyckers het voor het zeggen hebben. Bij de Magyckers kan men voor veel geld spreuken kopen. De Magyckers kunnen deze spreuk maar één keer gebruiken, daarna wordt het uit hun geheugen gewist. In de stad waar Marit en Auric wonen is de toegangsweg geblokkeerd door grote rotsblokken. Het bestuur van de stad besluit De Magyckers in te schakelen om de rotsblokken weg te halen. De hele stad loopt uit om het werk van de Magyckers te bekijken. Ook Marit en Auric kijken met grote ogen naar de magie die gebruikt wordt om de weg weer vrij te maken. Niet veel later wordt de spreuk van de Magycker herhaalt door Auric en dan begint de chaos. Het gebruiken van een spreuk door iemand anders dan een Magycker brengt het bestaan van het eiland Aimerey in gevaar. Om dit te voorkomen moet diegene die de spreuk kon herhalen gevonden worden en zo begint de vlucht van Marit en Auric. Daarbij worden ze geholpen door de vriendelijke Eamon, maar is hij wel te vertrouwen?

In het begin van het verhaal waan je je direct in de middeleeuwen. De auteur weet een duidelijk beeld te scheppen van de wereld waarin Marit en haar broertje leven. De autistische kenmerken van Auric worden goed beschreven en zijn op een bijzondere manier verweven in het verhaal. Hierdoor wordt het ook aannemelijk dat Auric juist diegene is die de spreuk kan herhalen en nog meer gaven blijkt te hebben.
Het verhaal wordt verteld vanuit verschillende oogpunten. Eerst nog alleen bij het wisselen van de hoofdstukken, maar later in het boek wordt er ook van perspectief gewisseld binnen een hoofdstuk. Dit komt het verhaal echter wel ten goede. We komen zo meer te weten over de achtergronden en de ontwikkeling van de belangrijkste personen van het verhaal. Opvallend is wel dat we de gedachten van Auric niet te zien krijgen. We zien hem alleen vanuit het oogpunt van de anderen. Het verhaal is erg goed opgebouwd en heeft een intrigerend plot. Er is voldoende afwisseling in het boek. Rustige momenten worden afgewisseld met veel actie en aan het eind is er nog een verrassende ontknoping. De auteur heeft met dit eerste deel een mooi en spannend avontuur neergezet. Niet alle vragen worden beantwoord aan het einde van het boek, maar dat hoeft ook niet aangezien er nog twee delen op komst zijn. Hopelijk laten deze twee delen niet te lang op zicht wachten!