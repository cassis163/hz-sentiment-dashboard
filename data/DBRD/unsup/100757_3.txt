Na maanden vermist te zijn geweest, duikt de 17-jarige Mila weer op in het park. Ze lijdt aan geheugenverlies. Mila heeft het uitgemaakt met haar vriend en haar karakter is erg veranderd. Haar moeder, Heleen, maakt zich grote zorgen en kan zich er niet bij neerleggen dat ze niet weer waar haar dochter al die tijd gezeten heeft. Heleen laat Mila praten met een vriend van haar, de psycholoog Rober. Ook gaat ze zelf op onderzoek uit. Wanneer ze een afspraak heeft met de ex-vriend van Mila, treft ze hem dood aan. Na een paar weken gaat het steeds beter met Mila, tot ze opnieuw verdwijnt. De politie houdt het op pubergedrag, maar Heleen stuit op vreemde zaken. Lijdt Mila wel echt aan geheugenverlies? En kan Heleen de mensen om haar heen wel vertrouwen?
De psychologische thriller Zachte heelmeesters boeit van begin tot eind. Ze houdt de lezer vast en laat hem/haar samen met Heleen op onderzoek gaan. Na vele onverwachte wendingen zorgt Nicolet Steemers voor een verrassend, origineel en tegelijk tragisch eind. Het Stockholm-syndroom, bekend van onder andere de ontvoering van Natascha Kampusch, speelt een grote rol in het verhaal. Dat maakt het verhaal realistisch en erg indringend.
Mila is de hoofdpersoon, maar haar gedachtes en gevoelens spelen bijna geen rol in het verhaal. De ware hoofdpersoon is moeder Heleen. De lezer volgt al haar gedachtesprongen. Haar karakter is goed uitgediept. Zachte heelmeesters leest prettig en gemakkelijk, waardoor je wordt meegesleept door het verhaal. Kortom: interessant boek met veel verrassende wendingen.