Een paar maanden geleden las ik mijn eerste Elizabeth George boek met in de hoofdrol inspecteur Thomas Lynley en brigadier Barbara Havers. Afgelopen week heb ik Tot de dood ons scheidt gelezen. In dit boek leerde ik de karakters Lynley en Havers pas goed kennen en ook werd duidelijk hoe ze tot elkaar 'veroordeeld' werden.

Beide politiemensen, met ieder een geheel verschillende achtergrond, werden naar een landelijk dorpje gestuurd om een moord op te lossen. Een goede samenwerking is hiervoor natuurlijk onontbeerlijk, maar mede door de grote onzekerheid van Havers kwamen conflicten regelmatig voor. Tijdens hun onderzoek stuitten ze op diverse intriges die zich in dit dorp afspeelden. Medewerking werd niet altijd direct verleend, hetgeen het onderzoek bemoeilijkte. Nadat een acht jaar oudere zus van de verdachte, de zestienjarige Roberta, gevonden werd, werd duidelijk waarom de moord heeft plaatsgevonden.

Tot de dood ons scheidt is een erg goed boek met een goede opbouw van spanning, veel humor en het eind is buitengewoon emotioneel en verrassend, hoewel het wel enigszins in de verwachting lag. Elizabeth George heeft met dit boek een absolute topper afgeleverd die van begin tot eind blijft boeien.