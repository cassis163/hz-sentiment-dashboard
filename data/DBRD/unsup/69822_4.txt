John Connolly wisselt de laatste jaren nogal eens van Nederlandse uitgever. Tot aan De zwarte engel verscheen hij bij Anthos. Op de vertaling van De zwarte engel hebben we enkele jaren moeten wachten tot uitgeverij Luitingh de fakkel overnam. Met het verschijnen van De rustelozen lijkt het tempo weer opgepakt, maar zit Connolly inmiddels wel bij Luitingh-Sijthoff. Zolang hij maar vertaald wordt...
De hulp van Charlie Parker wordt ditmaal ingeroepen door Rebecca Clay die last heeft van een stalker. Vermoedelijk heeft dit te maken met de raadselachtige verdwijning van haar vader, een psychiater die te maken kreeg met seksueel misbruikte kinderen. Charlie Parker verdiept zich in de zaak en komt gaandeweg een hoop personen tegen met duistere geheimen.
De rustelozen is een detectiveverhaal, doorspekt met allerlei bovennatuurlijke verschijningen, precies zoals we gewend zijn van John Connolly. In dit boek komt de mysterieuze Verzamelaar weer in het leven van Parker. De Verzamelaar komt voor in The Reflecting Eye, een verhaal uit de niet in vertaling verschenen bundel Nocturnes. De conversaties van Parker met de Verzamelaar horen tot het hoogtepunt van De rustelozen. De ongrijpbaarheid van dit personage is erg treffend weergegeven.
Naast deze detectivezaak is er ook aandacht voor de priv√©-beslommeringen van Parker. We lezen hoe het verder gaat met zijn vriendin Rachel en hun dochter Sam.
De fans van de huurmoordenaars Angel en Louis moeten geruime tijd wachten voor die hun intrede doen in het boek. Maar voor deze mensen is er goed nieuws: volgende zomer verschijnt The Reapers. Daarin zal de hoofdrol zijn weggelegd voor Angel en Louis en zal Parker een zijdelingse rol krijgen. Het zal zijn weg wel weer vinden naar een Nederlandse uitgeverij.