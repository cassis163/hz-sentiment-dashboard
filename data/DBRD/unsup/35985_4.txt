Bobbie en Dudu is een stevig prentenboek met eenvoudige tekeningen en een cd met liedjes. Een bijzondere samenwerking tussen Frederique Spigt, Rob van Olm en Erik Stok.
Wat bijzonder is dat het onderwerp adoptie even ter sprake komt en dat Bobbie en Dudu niet verzonnen zijn, ze bestaan echt.
In het eerste verhaal krijgt Bobbie een broertje. Dit broertje wordt echter niet thuis of in het ziekenhuis geboren maar komt met papa en mama mee uit Brazilië. Hij is geen baby maar kan al zelf lopen. Ze wennen snel aan elkaar en maken allerlei huis, tuin- en keukenavonturen mee. Gewoon thuis in de keuken of tijdens een dagje uit. Elk verhaal wordt afgewisseld met een liedje en een tekening.
Hun wereldje is veilig en klein en de toon van de verhalen is vrolijk.
Dat wordt ondersteund door de cd die bij het boek zit. Daar staan alle liedjes op die in het boek staan beschreven. Gemakkelijke teksten die me regelmatig doen glimlachen. Ze zouden zo in een cabaretprogramma passen. “Een haring zonder staart en zonder de kop, snij hem eerst in stukjes en doe er dan de uitjes op.”
De teksten worden ondersteund door muziek, deze is best stoer met gitaren en piano. Een beetje jazz en Rock er tussendoor en je swingt zo mee. Na een paar keer luisteren ken je de teksten al. Wanneer komt de nieuwe cd?
Kortom, een leuk prenten- en liedjesboek wat een leuke verrassing zou zijn voor kinderen die een adoptiebroertje of -zusje krijgen.
Het is overigens niet echt een boek met een adoptieverhaal. Dit onderwerp komt eigenlijk alleen in het eerste verhaal en het eerste liedje ter sprake op het moment dat Dudu aankomt in Nederland. Daarna is de hele adoptie en het feit dat Dudu er anders uitziet voor de kinderen totaal geen issue, en zo zou het eigenlijk ook voor volwassenen moeten zijn. Een stoer, lief en vrolijk boek voor kinderen en stiekem ook voor volwassenen.