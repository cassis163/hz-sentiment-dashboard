Geir Tangen (1970) is met meer dan 170.000 lezers de populairste crimeblogger en -recensent van Noorwegen. Het meesterwerk is zijn thrillerdebuut, dat hij begin 2016 in eigen beheer uitgaf. Maar na een maand kreeg hij een contract aangeboden door Gyldendaal, een van Noorwegens meest prestigieuze uitgevers, en sindsdien maakt hij ook internationaal faam. Het boek zal in zo’n 20 landen verschijnen. Tangen woont in en werkt in Haugesund, Noorwegen.

In Het meesterwerk ontvangt journalist Viljar Ravn Gudmundsson een mail van iemand die aankondigt als scherprechter het leven te zullen opeisen van een vrouw die in zijn ogen een misdaad heeft begaan. Een misdaad die onmogelijk onbestraft kan blijven. Viljar weet niet wat hij ermee aan moet en vraagt een collega bij Het Haugesunds Nieuws, waar ze beiden werken, wat zij ervan vindt. Samen besluiten ze er geen aandacht aan te besteden maar het mailtje wel naar de politie door te sturen. Als de andere dag de vrouw in kwestie onder verdachte omstandigheden dood wordt aangetroffen blijkt het om een serieus bericht te gaan. De alarmbellen gaan rinkelen als Viljar weer een mail van de dader krijgt met een volgende aankondiging. Samen met inspecteur Lotte Skeisvoll gaat Viljar op jacht naar de schijnbaar achteloze seriemoordenaar die allerlei sporen achterlaat. Een moordenaar die de politie wil tergen. Maar is de moordenaar wel zo achteloos, of heeft hij de touwtjes volledig in handen?

Het meesterwerk van Geir Tangen is een bijzonder goed geschreven thriller. Met recht kun je het een ‘meesterwerk’ noemen. Vanaf het begin zit je in het verhaal gevangen en laat het je niet meer los. ‘Verpletterend’ is het juiste woord voor deze thriller. Het spannende plot zit vol onverwachte wendingen die je niet aan ziet komen. De auteur speelt een spel met de lezer door deze steeds op het verkeerde been te zetten.
De schrijfstijl is vlot en soepel, je racet als het ware door het boek heen. Tangen beschrijft zijn personages en de omgeving beeldend. Je hebt het gevoel zelf middenin het verhaal te staan, zo levensecht wordt de situatie en de omgeving beschreven. De karakters zijn mooi uitgewerkt, je kunt je goed inleven in elk van hen. Viljar Ravn Gudmundsson is door een grote journalistieke fout, waardoor een jongen werd vermoord, zijn zelfvertrouwen volledig kwijt en verslonst in zowel zijn werk als privéleven. Hij leeft in een huis vol lege pizzadozen en volle asbakken. Lotte Skeivoll is daarin zijn tegenpool. Ze is zeer precies en systematisch, dit uit zich bijvoorbeeld in haar politiewerk in de gedetailleerde en systematische aantekeningen in haar notitieblokje.
Het meesterwerk speelt zich in twee tijdsvakken af. De schrijver wisselt steeds tussen deze twee periodes namelijk 2014 en 4 jaar eerder in 2010. Boven de hoofdstukken wordt duidelijk aangegeven in welke tijd we ons bevinden. Het meesterwerk heeft me verrast door het spannende en zeer originele plot. Goed bedacht en uitgewerkt!
Dit is het eerste deel van een serie met journalist Viljar Ravn Gudmundsson en inspecteur Lotte Skeisvoll in de hoofdrollen. Ik ben heel benieuwd naar het vervolg.