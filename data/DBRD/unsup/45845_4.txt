In het prentenboek De rollende boerderij gaat de vriendelijke jongen Jochem graag bij een boer in de buurt helpen, hij wil later zelf ook boer worden. Bij hem in huis wachten de speelgoeddieren van Jochem altijd geduldig tot hij weer terugkomt om met hun te spelen. Wanneer Jochem op een dag niet terugkeert gaan de dieren hem zoeken. Onderweg, tijdens een leuke speurtocht, beleven de dieren bijzondere avonturen.

Voor het spannende voorleesverhaal; De rollende boerderij schreef – de inmiddels 70 jarige – Clarisse van Veen niet alleen de tekst, maar ze maakte ook alle illustraties zelf. Het boek staat vol met fabelachtige foto’s waaraan vermoedelijk veel werk voorafging. Ze maakte namelijk alle onderdelen die je op de afbeeldingen aan zult treffen zelf; de dieren, de attributen en zelfs de achtergronddecors. Deze combinatie vormt tezamen een prachtig dynamisch geheel. De speelgoeddieren komen verbazingwekkend mooi tot hun recht en lijken bijna werkelijk tot leven te zijn gewekt.

Alles bij elkaar genomen is De rollende boerderij gewoon een prachtig fantasierijk prentenboek. Een boek dat niet alleen erg leuk is om uit voor te lezen, maar ook een boek waar je kleuters met een gerust hart alleen doorheen kunt laten bladeren. De tot de verbeelding sprekende foto’s zullen voor jonge kinderen keer op keer weer een unieke belevenis zijn. Een ervaring waarbij hun verbeeldingskracht flink aangesproken zal worden.