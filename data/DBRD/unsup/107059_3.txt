Nik Speelman heeft alles verloren. Vooral zichzelf. Na zijn scheiding laat hij zijn leven verslonzen. Zijn grootste verdriet hierin is het verliezen van het contact met zijn tienerzoon Sean. Niet alleen hieruit blijkt dat het vader/zoon thema een grote rol in het boek speelt. Ook de relatie met Niks eigen vader was een moeizame.

Als Nik in een ultieme poging besluit zijn zaken weer op de rit te krijgen gaat hij in zee met de Chinese zakenman, HongZhang. Omdat Nik gespecialiseerd is in waterbouw wordt hem gevraagd in China aan de slag te gaan. Nik ziet dit als een mogelijkheid om schoon schip te maken. Hij reist af naar China.
Hier krijgt Nik pas echt met tegenspoed te maken. Zijn strijd om zijn leven weer op de rit te krijgen verandert in een strijd om in leven te blijven. Hij wordt misleid, krijgt te maken met een corrupt systeem en misdaad. Als hij het diepst zit vindt hij ook nieuwe vrienden in de persoon van de slimme Jiang en de humoristische Fairfax. Gaat hij met hun hulp deze strijd winnen?

Koen Gubbels neemt je in sneltreinvaart mee door het verhaal. Korte zinnen. Woordspelingen. Mooie quotes en verwijzingen naar muzieknummers.

Omdat het verhaal in de ik-vorm is geschreven kruip je als het ware in de huid van Nik. Op deze manier komt de lezer heel dichtbij de emoties van Nik. Rauwe, rake emoties. Om meer achtergrond over Nik te krijgen neemt hij je in cursief geschreven overpeinzingen mee naar het verleden. Hierin wordt duidelijk waarom hij is beland waar hij nu is.

De epiloog is een toetje dat het verhaal compleet maakt. Opnieuw vol van emoties.