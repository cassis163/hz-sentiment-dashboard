Dit is een boek dat werkelijk fantastisch lekker wegleest. Engelenmoord van P.J. Tracy is een met vaart vertelde thriller die geen enkel moment verveelt. Op de cover prijst de verkoop-slogan van Harlan Coben: Het thrillerdebuut van het jaar. Zover zou ik niet wilen gaan, maar het staat zeker in de top 3.

In Engelenmoord spelen aardig wat karakters een belangrijke rol. Centraal staat het rechercheurs-duo Magozzi en Gino, hoewel dat pas duidelijk wordt narmate het verhaal vordert. Daarnaast is er sheriff Halloran met zijn personeel en een softwarebedrijf bestaande uit een vijftal excentrieke figuren. De plot: de moorden uit een computerspel worden één voor één in werkelijkheid gepleegd. Wie erg goed oplet en tussen de regels door leest, zou al in een vroeg stadium kunnen vermoeden waar de dader gevonden moet worden. Zo niet, dan is er niks aan de hand. Gewoon lekker lezen en de spannende ontwikkelingen over je heen laten komen.

P.J. Tracy is het pseudoniem van een schrijversduo, bestaande uit moeder en dochter. Het is voor het eerst dat ik aangenaam getroffen ben door een foto van de auteur op de achterflap (en dan bedoel ik níet de moeder). Maar wat veel belangrijker is: ze kunnen samen verrekte goed schrijven. De personages worden levendig en sympathiek neergezet. Nu eens geen politieman die tobt en depressief is, maar hardwerkende mannen én vrouwen die een gezond gevoel voor humor aan de dag leggen. Er worden diverse verhaallijntjes opgezet en de personages zijn niet teveel uitgediept, zodat een vervolg niet alleen mogelijk maar zelfs wenselijk is. Ik wil graag weten hoe het verder gaat met al die mafkezen.

Nog even een kleine correctie op de wervende tekst op de achterflap: Mix Janet Evanovich met Fargo en je hebt Engelenmoord. Ten eerste is Evanovich een matige auteur die zich alleen maar kan herhalen met dertien-in-een-dozijn thrillers, en dat is toch een belediging voor dit talentvolle duo. Ten tweede herken ik in het boek alleen de lage wintertemperatuur uit de sublieme Coen Brothers-film Fargo, die toch vooral uitblinkt in zwartgalligheid. Laat deze marketingmedewerker de volgende keer maar voor de koffie zorgen.

Algehele conclusie: een heerlijke thriller die de vijf sterren dubbel en dwars verdient.