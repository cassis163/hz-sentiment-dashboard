Na een huwelijk van acht maanden verliest Lizzie Boylston haar man Jeb door gevechten in Charlestown. Ze hadden als huwelijksgeschenk een boerderij in Braintree gekregen, dus nu moet Lizzie zelf voor het land en de dieren zorgen. Van haar moeder heeft ze alles geleerd over kruiden en de geneeskunst en leert ze werken als vroedvrouw. Al snel wint ze het vertrouwen van de inwoners van het dorp en helpt ze heel wat kinderen ter wereld. In haar donkerste tijd ontmoet ze Abigail, echtgenote van afgevaardigde John Adams, waar ze goede vriendinnen mee wordt. Als Lizzie zelf ziek wordt, zorgt Abigail voor haar. Om Lizzie te helpen met al het werk rond de boerderij krijgt ze hulp van Martha. Ze ontwikkelen een goede band. Het huis wordt nog voller als schoonzus Eliza bij Lizzie komt wonen, omdat ze in verwachting is zonder getrouwd te zijn. Lizzie heeft geen goede relatie met haar schoonfamilie, maar ze blijkt Eliza toch anders in geschat te hebben. Ondertussen woedt er een oorlog waar de meeste mannen zijn gaan vechten. Er is een scherpe verdeling tussen voor- en tegenstanders van de Zaak. Als er twee mannen onder verdachte omstandigheden sterven, raken ook Lizzie en haar vriendinnen bij de oorlog betrokken.

Het verhaal wordt verteld in de ik-vorm, als een soort brief die geschreven wordt aan de lezer, waarin Lizzie als een oude vrouw terugblikt op haar leven. Het gaat over haar heldendaden en haar falen, over vriendschappen en liefde, over verraad en vertrouwen. Het verhaal begint met de dood van Abigail. In dat eerste hoofdstuk worden al wat feiten verklapt, wat eigenlijk wel jammer is. Hoewel de zinsopbouw wat formeel aandoet, heeft het verhaal me toch gegrepen.

Schrijfster Jodi Daynard heeft veel onderzoek gedaan om het verhaal binnen een historisch kader te plaatsen. Het speelt zich af van 1775 tot 1779 en gaat over de Onafhankelijkheidsoorlog tussen Groot-Brittannië en de koloniën, de latere Verenigde Staten. Boston was destijds het centrum van revolutionaire ac tiviteiten. John Adams werd daadwerkelijk geboren in Braintree. Hij was een van de leiders van de Amerikaanse revolutie, ging echt naar Frankrijk, was zelfs in Nederland, en is later de tweede president van Amerika geworden. Ook zijn zoon John Quincy is president geweest. Het tweede deel van deze trilogie is nog niet vertaald, maar gaat over Eliza en het derde deel gaat verder met haar zoon.