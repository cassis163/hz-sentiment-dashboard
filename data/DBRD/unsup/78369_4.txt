Surf is de debuutroman van Chris Vick en meteen een schot in de roos.

Het boek wordt verteld vanuit het ik-perspectief Sam. Hij verhuist samen met zijn moeder en zijn kleinere zus van Londen naar het landelijke Cornwall. Daar maakt hij meteen kennis met zijn buurmeisje Jade en haar vader. Jade is dol op surfen en samen met Big G, Rag en Skip gaat ze dan ook vaak met haar surfboard de zee in.
Sam komt via het groepje ook in aanraking met het surfen en hij heeft de smaak al snel te pakken. Hij trekt meer en meer op met de groep.
Wat Jade heel graag wil, is surfen bij de Duivelshoorns, een legendarische plaats waar er extreem grote golven zijn. En als Sam bij zijn oma in de oude spullen van zijn vader een kaart vindt waar de beruchte plek op aangeduid is, kan hun plezier niet op. Maar is het wel zoâ€™n goed idee om daar te gaan surfen?

Het eerste wat opvalt als je het boek in handen krijgt is de cover. Felle kleuren die meteen in het oog springen. Ook het onderwerp en de titel vallen onmiddellijk op. Het verhaal gaat over surfen, een thema waar je als lezer niet zo vaak over leest in boeken.

De personages worden mooi uitgewerkt. In het begin is duidelijk dat Sam een totaal ander karakter en een totaal andere levenswijze heeft als Jade en haar groepje surfers. Maar eenmaal Sam mee opgenomen wordt in de groep en hij ook begint met surfen, laat hij zijn leven steeds meer door hen leiden. Langs de ene kant zijn het goeie jongens die klaarstaan voor elkaar, maar langs de andere kant hebben ze ook een slechte invloed op Sam en raken ze vaak in de problemen. De politie komt meermaals aan bod in dit boek.

De auteur weet de spanning mooi op te bouwen door verschillende verhaallijnen te combineren. De ene verhaallijn gaat over het surfen, de andere handelt over drugs, maar ook de liefde tussen twee pubers kent zijn plek in dit verhaal. Doorheen het boek hadden bepaalde passages wel iets minder langdradig mogen zijn. Soms staat Chris Vick te lang stil bij een bepaald moment. Maar dit is zeker geen reden om het boek links te laten liggen. Het originele verhaal laat dit werkpuntje verdwijnen.
Op het einde neemt het verhaal plots een dramatische wending en gaat het over van spanning naar emotie. Langs de ene kant voelde je dat dergelijk iets wel moest gebeuren (het zat er aan te komen), maar toch kwam het vrij plots en grijpt het je als lezer even bij de keel.

De schrijfstijl is zeer vlot en aangenaam om te lezen. Het is een boek waarin je even kan wegzakken en waarmee je kan ontspannen. Mede door de inhoud van het verhaal is het een boek dat je de komende zomervakantie zeker moet gelezen hebben. Een aanrader voor iedereen die houdt van avontuurlijke young adult romans.

Dit boek krijgt van mij vier sterren.