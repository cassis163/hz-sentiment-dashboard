Ieder seizoen zitten in Nederland bij 'Wie is de mol?' en in Vlaanderen bij 'De Mol' duizenden molloten voor de TV. Het spelformat is razend populair en er wordt driftig meegespeurd naar de mol. Voor wie het niet kent in het kort de spelregels: tien kandidaten voeren opdrachten uit waarmee geld valt te verdienen. Eén van de kandidaten heeft een geheime dubbelrol: hij/zij is de mol, die probeert roet in het eten te gooien. Doel: ervoor zorgen dat er zo weinig mogelijk geld wordt verdiend tijdens de opdrachten. De kunst is uiteraard dat de mol niet wordt ontdekt, noch door de kandidaten noch door de fans. Elke aflevering is er een executieronde waarbij de kandidaten door middel van het beantwoorden van vragen moeten aangeven wie zij als mol verdenken. Degene met de meeste fouten moet direct het spel verlaten. Op het eind blijven er drie personen over: twee finalisten en de mol.  

'Wat als De Mol zelf gesaboteerd wordt?' – is de intrigerende subtitel van het boek. Uitgeverij Lannoo kwam met het idee om een boek rondom het populaire spel uit te geven en nadat de productiemaatschappij akkoord was gegaan werd Bart Debbaut gevraagd het te schrijven. Het gegeven van De Mol is natuurlijk ideaal om de boel eens goed op stelten te zetten: het is immers de bedoeling om te liegen en te bedriegen! De kandidaten van De Mol en het productieteam, waaronder presentator Hannes, zijn neergestreken in een onherbergzame plaats in Frankrijk. Al vanaf dag 1 gaat er iets gruwelijk mis: kandidaten verdwijnen en het productieteam wordt door een onbekende gechanteerd, met de door hem gegijzelde kandidaten als drukmiddel, om het spel volgens andere spelregels te spelen. De echte mol heeft geen idee wat hem overkomt. Hannes en zijn mensen wringen zich in alle bochten om erachter te komen wie hun spel heeft gekaapt. Is één van de kandidaten bezig de boel te verzieken? Is er een verrader in het productieteam? Niet alleen de kandidaten bekijken elkaar met argusogen, ook het team van Hannes raakt het vertrouwen in elkaar kwijt.  In het begin lijken de ontwikkelingen niet zo serieus, maar geleidelijk aan worden de eisen van de saboteur steeds dreigender. De lezer weet al gauw wie de dader is; althans je hebt een naam. Maar wie is hij, wat zijn zijn motieven, waar gaat de plot naar toe? Allemaal vragen die pas op het laatst worden beantwoord. En dat gebeurt dan helaas zo abrupt dat het een beetje als een anti-climax komt.   

De opbouw van het verhaal zit goed in elkaar. Het boek leest heel vlot en de gebeurtenissen volgen elkaar in hoog tempo op. Toch mist er iets; het wil maar niet echt spannend worden. Het is eerder vermakelijk, en door de korte hoofdstukken en vele acties heb je het boek in no time uit. De vele personages komen allemaal ruimschoots aan bod maar blijven vlak. Je leert ze net genoeg kennen om hun plek in het verhaal te duiden. Voor alle molloten een heerlijk boek met herkenbare situaties en leesplezier is gegarandeerd, maar wat ontbreekt is een goed uitgewerkt, geloofwaardig plot.  

In België is De Mol aan zijn zesde seizoen bezig. Bart Debbaut is zelf in 1999 kandidaat geweest en hoewel hij er al in de eerste eliminatieronde uitvloog, kent hij de ins en outs van het spel voldoende om er een mooi verhaal omheen te schrijven. Hopelijk krijgen de echte presentatoren in België en Nederland nooit met de dilemma's van Hannes te maken. Het spel tot een goed einde brengen is zonder extra mol al pittig genoeg.