Anders dan de titel doet vermoeden, draait het in dit boek nauwelijks om het vinden van de verdwenen tiener Madeleine Merano. De verdwijning is voor Abel, student journalistiek, de aanleiding om het eiland Fortuna te bezoeken. Feitelijk gebruikt hij de verdwijning voor zijn persoonlijke zoektocht naar zijn vader, die van het eiland afkomstig zou zijn. De zoektocht speelt zich af in zes dagen, in het boek verdeeld in ochtend en middag. Op de eerste dag worden een slordige zes personages opgevoerd, die in de loop van het verhaal worden aangevuld met meerdere personen. Madeleine blijkt de kapstok om de individuele zoektochten van deze personages naar voren te brengen. Het verhaal van Madeleine verdwijnt steeds verder naar de achtergrond. Doordat veel verschillende zienswijzen snel achter elkaar worden beschreven, wordt door van Munster in de eerste deel van het boek een interessante spanningsboog opgebouwd. Maar daarna verliest het boek zijn kracht, doordat voor een uitwerking van de opgeworpen worstelingen eigenlijk geen ruimte is. In rap tempo wordt gewerkt naar het einde van het boek. Uiteindelijk vindt Abel wat hij zocht, wordt Madeleine en passsent gevonden, maar blijven de meeste vragen onbeantwoord. Na 232 bladzijdes blijft de besloten sfeer op het kleine eiland, die op de achterflap van het boek wordt beloofd, een afgesloten verhaal met veel losse eindjes.