Miryems vader is een geldschieter met een zacht hart. Hij leent zijn geld uit aan de mensen in de omgeving, maar heeft het lef niet om het geld werkelijk terug te vragen. Op een dag, na een strenge winter en ziekte van haar moeder, neemt Miryem het heft in eigen hand: ze gaat op pad om het geld wat de dorpelingen haar familie verschuldigd zijn, zelf halen. En ze blijkt talent te hebben... niet alleen als geldschieter, maar ook als handelaar. Door slimme investeringen en een echt handelshart zorgt ze er binnen de kortste keren voor dat de armoede binnen haar gezin verleden tijd is. Helaas trekt haar nieuw verworven rijkdom plotseling de aandacht van de Staryk koning, die niets liever wil dan dat zij voor hem zijn zilver in goud verandert.

Spinning silver is een moderne hervertelling van het sprookje Repelsteeltje. Toch vond ik die elementen niet heel nadrukkelijk aanwezig en dat was juist een element wat ik als lezer erg kon waarderen: Naomi Novik heeft het sprookje niet herverteld, maar opnieuw uitgevonden. Het verhaal komt relatief langzaam op gang, maar niet op een storende wijze. Novik weet in dat eerste deel vakkundig een wereld te schetsen waarin magie heel normaal is, zo normaal dat je als lezer eerst niet door hebt wanneer dit nu wel of niet ten tonele is verschenen. Dat maakt dat de wereld heel authentiek aanvoelt.

Opvallend is dat het verhaal wordt verteld door de ogen van zes personages. Soms is het lastig om te ontdekken door wiens ogen je kijkt na een perspectiefwisseling, want de perspectiefwisselingen staan niet aangegeven. Ook lijken niet alle personages een even grote bijdrage te doen aan het verhaal, tegelijkertijd heb ik het niet als storend ervaren dat die personages er af en toe tussendoor zitten.

In het midden van het boek ontdekte ik dat er een aantal elementen in het boek voor komen die mij niet zo aanspreken (om geen spoilers te geven zal ik deze niet benoemen), dat vond ik best wel jammer, omdat ik het voor de rest een erg leuk en spannend boek vond. Voor mensen die met deze specifieke elementen geen problemen hebben, zou dat natuurlijk niet in de weg moeten staan om dit boek met plezier te kunnen lezen. Toch vond ik dat Spinning silver qua schrijfstijl en verhaal (op die elementen na dan ;) ) zeker niet onder deed voor Ontworteld, en dat Naomi Novik daarmee weer een mooi boek heeft toegevoegd aan de bestaande verzameling fantasyboeken.