Zo’n 15% van de bevolking zou hoogsensitief zijn.
Dit komt neer op meer dan 4 miljoen mensen in België en Nederland.

De laatste jaren verschenen er heel wat boeken rond hoogsensitiviteit.
Het voordeel hiervan is dat dit thema beter bekend raakte bij het grote publiek.
Het nadeel is dat er - hoewel de boeken uiteraard goedbedoeld zijn - ook heel wat misvattingen de wereld zijn ingestuurd. Hoogsensitiviteit heeft niets te maken met paranormale begaafdheid, indigokinderen,…
Wat het dan wel inhoudt?
Dat kan je ontdekken in de boeiende boeken van Elke Van Hoof.

Elke Van Hoof
Klinisch psychologe Elke Van Hoof is geassocieerd professor en doceert medische en gezondheidspsychologie (sinds 2006) alsook klinisch psychologische interventies (vanaf academiejaar 2017-2018) aan de Vrije Universiteit Brussel. Ze is gastdocent aan de Vlerick Business School en daarnaast is ze een gewaardeerd gastprofessor in menig opleiding.
Ze is ook de bezieler van het Huis voor Veerkracht, het expertisecentrum voor stress, burn-out, bore-out en veerkracht.
Tenslotte is zij een veelgevraagd expert in de media. Een heel interessant interview met haar over hoogsensitiviteit kan je lezen op de website van Cathérine Ongenae.

Boeken
Elke Van Hoof heeft al verschillende boeken op haar naam staan.
Eerder verdiepte ze zich onder andere reeds in de materie van burn-out, waarover ze twee boeken publiceerde.
Ook over hoogsensitiviteit verschenen er twee publicaties: Hoogsensitiviteit (2016) en Eerste Hulp bij Hoogsensitiviteit (2017)

Inhoud

Het boek is ingedeeld in 3 gelijkwaardige stukken:

In deel 1 licht de auteur toe wat hoogsensitiviteit is.
Dit doet ze door eerst enkele misverstanden de wereld uit te helpen en te zeggen wat hoogsensitiviteit níet is.
Dan wordt er uitgebreid ingegaan op de definiëring van sensitiviteit en verschillende theoretische modellen hierrond.
Tenslotte wordt er dieper ingegaan op het aspect ‘persoonlijkheid’ en hoe HSP in verschillende theoretische modellen ingepast kan worden.

In deel 2 wordt er meer informatie gegeven over hoe hoogsensitiviteit vastgesteld kan worden.
Dé HSPer bestaat niet. Toch zijn er een aantal aspecten die vaak voorkomen bij mensen met HSP. Deze worden één voor één besproken en met praktische voorbeelden toegelicht.
Hierna wordt gewaarschuwd voor de veelvuldig gebruikte Highly-Sensitive Person Scale (HSPS) van Aron en Aron. Verschillende punten van kritiek worden toegelicht en er wordt gewaarschuwd dat mensen hoog kunnen scoren op de HSPS zonder daarom ook daadwerkelijk hoogsensitief te zijn. Er wordt meer informatie gegeven over de herwerkte vragenlijst HSPS-14 die door Elke Van Hoof opgemaakt werd.
Hoewel hoogsensitiviteit geen stoornis is die gediagnosticeerd moet worden, vertoont HSP wel een aantal kenmerken die overlappingen vertonen met een aantal ontwikkelings- en persoonlijkheidsstoornissen, zoals autismespectrumstoornis, ADHD/ADD en borderline. Overeenkomsten en verschillen met HSP worden uitgebreid toegelicht. Ook de correlatie tussen HSP en hoogbegaafdheid komt aan bod.

In deel 3 krijg je meer informatie over hoe je met hoogsensitiviteit kan omgaan.
Hoogsensitieve personen zullen prikkels diepgaander verwerken. Dat dit zowel een lust als een last kan zijn, wordt in dit laatste deel besproken. Een positieve noot hierbij is dat HSP een persoonlijkheidskenmerk is en dat deze kan veranderen tgv gebeurtenissen in je leven en je omgeving. Heb je dus last van je hoogsensitiviteit? Dan kan je ofwel de context veranderen ofwel anders leren omgaan met (de gevolgen van) je persoonlijkheidsfacetten.
Twee omgevingen waarbij hoogsensitiviteit eventueel voor wrijvingen of problemen zou kunnen zorgen zijn ‘school’ en ‘werk’. Elk van deze omgevingen komt apart aan bod.

Na het dankwoord is een uitgebreide lijst aan referenties opgenomen en tevens enkele bijlagen (HSPS, HSPS-14 en aanknopingspunten voor verder onderzoek).

Leeservaring

Hoogsensitiviteit werd uitgegeven bij Lannoo Campus. Het boek is in eerste instantie bedoeld als naslagwerk voor iedere professional die met hoogsensitieve mensen in contact komt. Uiteraard mag iedereen die geïnteresseerd is dit boek lezen, maar hou er wel rekening mee dat er verschillende onderzoeken besproken worden en dat de inhoud dus iets meer theoretisch is dan in Eerste Hulp bij Hoogsensitiviteit . Het voordeel hiervan is dat er op verschillende onderwerpen ook dieper ingegaan wordt dan in Eerste Hulp bij Hoogsensitiviteit .

De layout is zonder franjes. Alles is gewoon zwart op wit afgedrukt, met hier en daar een groen kleuraccent in de titels of grafieken.
Dit zorgt ervoor dat de interessante inhoud dus duidelijk primeert. Toch zorgt dit niet voor saaiheid, want de tekst wordt geregeld onderbroken door grafieken, schema’s, vragenlijsten, foto’s,…

Elke Van Hoof heeft een zeer aangename en no-nonsense schrijfstijl. Ze weet de aandacht van de lezer al tijdens het voorwoord te trekken en ze houdt deze vast tot het einde van het boek.
Wil je een idee krijgen van haar manier van schrijven? Blader dan hier eens door het inkijkexemplaar.

Eindconclusie

Ben je op zoek naar een duidelijk, informatief, objectief en vlot geschreven boek dat je meer informatie verschaft over de theoretische achtergrond van hoogsensitiviteit?
Zoek dan niet verder en lees dit boek!

Ben je eerder op zoek naar een gelijkaardig boek dat de theoretische kant echter iets minder uitgebreid toelicht en zich meer toespitst op concrete tips en praktische oefeningen?
Dan zou ik je eerder Eerste Hulp bij Hoogsensitiviteit aanraden.

Blogartikels
Meer lezen over HSP?
Neem dan een kijkje op mijn blog naar de artikels Ben jij hoogsensitief? en Alles wat je altijd al wilde weten over hoogsensitiviteit.

Disclaimer
Met dank aan uitgeverij Lannoo Campus voor het beschikbaar stellen van dit boek.
Bovenstaande recensie bevat uitsluitend mijn persoonlijke en eerlijke mening.