Mara de Wolff is een ethisch hacker. Zij wordt ingehuurd door de Dutch Broadcasting Group voor het doorlichten van hun systemen. Hierbij stuit zij op verdachte zaken, zaken die duidelijk niet voor haar ogen zijn bestemd. Toch duikt zij er verder in met als gevolg dat haar leven, dat van haar kinderen en van duizenden, zo niet tienduizenden, Nederlanders in gevaar komt. Het mondt uit in een letterlijke race tegen de klok, vooral wanneer blijkt dat Mara zich ook nog eens in de tijd vergist heeft...

Dit was weer een echte Linda Jansma. Actuele onderwerpen, goed en vlot geschreven, spannend tot aan de laatste pagina en onderbouwd met een goed en gedegen onderzoek naar de onderwerpen. Dit laatste maakt het verhaal soms angstaanjagend realistisch. Of het uiteindelijke plot ook realistisch is? Het is niet te hopen.....