Aristoteles is een jongen van 15 jaar zonder echte vrienden. Hij is vaak chagrijnig en bozig. Op een dag komt hij in het zwembad de altijd opgewekte Dante tegen en ze worden gelijk goede vrienden. Samen leren ze wat het betekent om op te groeien, om een man te worden.

Voor ik aan het boek begon had ik er ernstig mijn twijfels over. De titel sprak me niet aan en de kaft ook niet. Ik had geen idee wat ik met het boek aan moest. Eenmaal aan het lezen vroeg ik me af of het inderdaad wel een young adult was. Ja, de beide jongens hadden de goede leeftijd voor een young adult, maar het was totaal niet spannend en best simpel geschreven. Was dit niet een kinderboek voor jongens van een jaar of 13?
Maar hoe verder ik kwam, hoe meer het boek me aangreep. ik kon het niet meer wegleggen. En uiteindelijk hoe verder ik kwam, hoe minder het een kinderboek bleek.
Ja, het is een heel mooi boek om te lezen. Het is zo geschreven dat het je vanaf de eerste bladzijde het boek in zuigt. Het leest simpel maar je leest er goed de verwarring in van jongens in de pubertijd. De zoektocht van het kind naar de volwassen man die hij gaat worden.
Ik vind dit boek een echte aanrader en ik ga hem zeker vaker lezen. Hij krijgt van mij 4 sterren.