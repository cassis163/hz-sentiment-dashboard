Er staat op roman, niet thriller, en dat snap ik, want het boek is veel beter geschreven dan de meeste thrillers, en ook veel origineler, maar de spanning die in dit boek zit (en de psychopaat, en de gestoorde begrafenisondernemer, en de moorden) maakt het een boek die ik aan iedereen wil aanraden. Ik heb hem echt net uit, en ik vind het een fantastisch boek.

Het speelt zich af in 1951, in een Amerikaans dorp, en heeft de sfeer van een western. De hoofdpersoon, Kenneth Tyler, ontdekt samen met zijn zus Corrie dat de begrafenisondernemer Fenton Breece vreemde dingen doet met de lichamen die hij hoort te begraven. Ze krijgen foto's daarvan in handen en Corrie besluit dat ze Breece daarmee gaan chanteren. Breece besluit daarop de lokale psychopaat in te huren om de foto's terug te krijgen en dat de "bedreiging van (zijn) maatschappelijke status wordt weggenomen" (p.61). De psychopaat Sutter gaat achter de broer en zus aan en vervolgens heb je een fantastisch verhaal, superveel spanning en inzichten in de psychologie van de personages waardoor de koude rillingen je over de rug lopen. Ik heb een paar boeken over psychopaten gelezen (geschreven door o.a. Kevin Dutton, Robert D. Hare en James Fallon) en hoe William Gay zijn Sutter beschrijft klopt gewoon precies! Heerlijk!