Van de ene op de andere dag is praktisch heel Amerika stapelgek geworden. Gewelddadig geworden mensen vallen andere aan. Niemand weet wat er aan de hand is, want elke vorm van communicatie is uitgevallen. Het enige wat je dan nog kunt doen is vluchten, besluit Jack. Tezamen met zijn vrouw Dee en zijn kinderen Naomi en Cole pakt hij de auto vol met nooduitrusting en ontvlucht hij iets wat hij tot kortgeleden nog als beschaving kende. Wat er precies in de mensheid is gevaren is niet bekend, maar het lijkt te maken te hebben met een bijzonder stralend licht dat een aantal dagen daarvoor boven Amerika scheen. Iedereen die dat licht heeft gezien, is nu onder invloed van iets kwaadaardigs. Als Jack en Dee zich realiseren dat hun zevenjarige zoontje Cole dat licht ook gezien heeft, zijn ze extra op hun hoede.

Vlucht, van Blake Crouch, is een zeer toepasselijke titel. Voor het grootste deel van het boek gaat de aandacht alleen maar uit naar het gezin dat op de vlucht is en kom je als lezer verder niets te weten. Enerzijds is dat de kracht van het boek. Je bent als lezer net zo verstoken van informatie als de personages en dat maakt hun radeloosheid beter te begrijpen. Wat hen overkomt is beklemmend; zonder enige waarschuwing opeens losgerukt worden uit de wereld die je kende en in een nachtmerrie terechtkomen.

Anderzijds is het vermoeiend dat je alleen te weten komt hoe het dat ene gezin vergaat. Er zijn meer mensen op zoek naar veiligheid waarvan je zou willen weten wat zij ervaren. En het zou ook interessant zijn om een deel van het verhaal vanuit het perspectief van de beïnvloede mensen te zien.

Vlucht gaat over overleven. Hoe blijf je overeind in een wereld die je opjaagt, maar vooral: hoe blijf je menselijk? Het lukt Jack en Dee maar amper. Diverse malen worden ze geconfronteerd met het dilemma ‘doden of gedood worden’. Met een paar kinderen om te beschermen is de keuze snel gemaakt. Het draagt bij aan de keiharde realiteit waarmee Jack en Dee te maken hebben, dat Crouch in dat soort gevallen niet kiest voor makkelijke oplossingen.

Hoe beëindig je een boek waarin een groot deel van de mensheid volslagen wild is geworden? Dat is waarschijnlijk de lastige kwestie waar Crouch zelf voor kwam te staan. Probeer dan maar een einde te vinden waar je lezer zich ook in kan vinden. Het is aan de lezer zelf om te bepalen in hoeverre Crouch daarin geslaagd is.