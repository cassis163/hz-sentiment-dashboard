Als scenarioschrijfster en docente aan de Filmacademie moet Jacqueline Epskamp in staat zijn een gedegen verhaal op papier te zetten. Stellenbosch was haar eerste roman, die ook verfilmd werd. Met De Kring waagt ze zich voor het eerst op het (literaire) thrillerpad. Die eerste poging is redelijk gelukt.
De moeder van de veertienjarige Tess overlijdt na een bizar incident op haar verjaardag. Tess moet haar woonplaats Maastricht verlaten en gaat bij haar vader wonen, in een klein stadje aan het Veluwemeer. Haar vader is de eigenaar van de visfabriek waar veel inwoners werken, en hij geniet een hoge status. Tess heeft de grootste moeite zich aan te passen aan haar nieuwe situatie. Vooral op school lukt het haar maar niet tussen de gevestigde groepen te belanden. Dan ontdekt ze samen met haar buurjongen een verborgen ruimte onder de grond in het bos. Ze komen erachter dat veel klasgenoten buiten schooltijd in die ruimte samenkomen en een soort godsdienst belijden. De leider, Geert-Jan, probeert Tess over te halen zich bij de Afgezanten aan te sluiten. Hij belooft haar dat hij haar in contact kan brengen met haar overleden moeder. De nieuwsgierigheid en de drang om met haar moeder in het reine te komen wint het van Tess' bezwaren. Het gevolg is dat er levens op het spel komen te staan, en niet alleen dat van Tess...
Het verhaal begint heel heftig met de dood van Tess' moeder. De verhuizing naar een totaal nieuwe omgeving schopt haar leven in de war. Een tienermeisje dat met zichzelf en haar omgeving in de knoop zit: Jacqueline Epskamp weet de situatie realistisch en geloofwaardig te beschrijven. Erg verrassend en origineel is het natuurlijk niet dat zo'n meisje met de verkeerde mensen in aanraking komt. Het verhaal kabbelt ook een beetje. De ontmoetingen in de ijskelder, zoals de ondergrondse ruimte in het bos genoemd wordt, brengen de spanning iets terug. De mythische Kring geeft het verhaal wat 'schwung'. Echt bloedstollend wordt het echter nooit, zelfs niet in de mysterieus omschreven ontknoping. Onderhoudend is het verhaal daarentegen wel. De relaties van Tess met haar vader, haar buurjongen en de leider van de groep zijn voldoende uitgewerkt en geven diepgang aan het toch wel tragische verhaal.
Taaltechnisch steekt De Kring prima in elkaar. Duidelijk is dat dit Epskamps sterke punt is, het verhaal leest vloeiend weg en Tess' gevoelens en gedachten worden treffend omschreven. De korte hoofdstukken met inhoudelijke titels volgen elkaar op een logische manier op. De kleine sprongen in de tijd zijn aanvaardbaar. Alleen jammer dat de titels zodanig gekozen zijn dat details uit het verhaal er al in verklapt worden, in plaats van dat ze nieuwsgierigheid oproepen. Al met al is De Kring zeker geen meesterlijk verhaal, maar vermakelijk is het wel.
Noot van de redactie: hoewel het boek als literaire thriller naar de markt is gebracht, laat de uitgever ons weten dat het boek eigenlijk meer thuishoort in de Young Adult-categorie.