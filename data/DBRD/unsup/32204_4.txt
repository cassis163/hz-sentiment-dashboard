Inhoud: Londen is het nieuwe doelwit van IS, vier maanden na 9/11, toen de vreselijke aanslag in Amerika plaats vond. Meerdere bomaanslagen worden uitgevoerd en laten hun vernietigende sporen na. Dat deze terreurdaden moeten stoppen is duidelijk, hoe echter nog niet. Meesterspion, en tevens kunst-restaurateur Gabriel Allon, wordt ingeschakeld om achter deze briljant geplande terreuraanvallen de kwade genius te ontmaskeren. Gabriel Allon gaat samen met Christopher Keller er alles aan doen om te voorkomen dat er een aanslag zal worden gepleegd met een zogenaamd ‘vuile bom’, een radioactief explosief! Dat er haast geboden is wordt al snel duidelijk, maar gaan ze deze race ook winnen?
Persoonlijke Leeservaring
Ik had nog niet eerder een boek gelezen van Daniel Silva, maar ik houd er van een spionage thriller tussendoor te lezen. Tijdens het lezen van Het Huis der Spionnen kreeg ik de indruk dat dit niet het eerste deel was over Gabriel Allon en andere personages, dat gevoel bleek te kloppen! Aan een kant jammer, aan de andere kant het boek is echt heel goed zonder de voorkennis van de vorige delen te lezen. Het Huis der Spionnen is een boek waar ik even in moest komen.
Dat lag voor mij aan het grote aantal personages die een rol spelen in het boek. Juist omdat ik voorgaande delen niet had gelezen waren alle namen voor mij helemaal nieuw en had ik nog geen idee welke personages er wel en welke er minder toe deden. Voor mij was dat dan ook de enige reden dat ik er wat langer over deed om erin te komen. Het verhaal zelf pakte me wel degelijk meteen. Daniel Silva weet de terreurdreiging zo ongelooflijk realistisch in een verhaal te gieten dat je maar hoopt, tegen beter weten in, dat IS niet bezig is met de zaken die aan de orde komen! Dat Daniel Silva verstand van zaken heeft blijkt echt uit alles! Het feit dat deze auteur als journalist en correspondent in het Midden-Oosten heeft gewerkt zal hier zeker mee te maken hebben.
Als je het nawoord van de auteur niet gaat lezen kan je jezelf misschien nog in slaap sussen met het idee dat het allemaal fictie is wat Daniel Silva in deze thriller schrijft. Maar eigenlijk weten we natuurlijk wel beter! Ik lees altijd ook het nawoord van elk boek en dat zou ik in deze ook zeker aanraden te doen. Je snapt direct waarom het verhaal zo natuurgetrouw over komt.
Wat mij betreft een echte MustRead!