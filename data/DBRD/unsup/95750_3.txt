Driek woont met zijn ouders en zus op een appelkwekerij als het noodlot toeslaat: Eerst zijn moeder en daarna zijn zus verdwijnen. Vermoord door een Duitser, volgens zijn afstandelijke, harde vader Achiel. Als de kans om wraak te nemen op deze Duitsers zich voordoet in de vorm van WO1, grijpt Driek die dan ook en hij meldt zich vrijwillig aan.

In het eerste deel van het boek ontdekt de lezer wat er nou echt gebeurd is met de moeder en zus van Driek; in het tweede deel reizen we met hem mee naar het front, waar ook Driek de waarheid stukje voor stukje ontdekt. Hier ontdekt hij ook de waarde en betekenis van mede-menselijkheid, en hoe vaak alleen de landsgrenzen bepalen wie "wij" en "zij" zijn.

Hans Fiers heeft een toegankelijk en meeslepend boek geschreven over de periode vlak voor en tijdens WO1. Het kleine, rustige leven van Driek op de appelgaard contrasteert met de verschrikkingen in deel 2 en dat doet je nog meer beseffen hoe Groot die oorlog inderdaad was.

Ik vond het een boek dat makkelijk las, maar bij vlagen ook gekunsteld overkwam in zijn bloemige taalgebruik, en te vergezocht in de vele toevalligheden die er in het leven van Driek voorkomen.

Het verhaal dat Hans Fiers wil vertellen is belangrijk en is absoluut bij mij overgekomen, en voor wie meer wil weten over de periode rondom WO1, gevangen in een menselijk verhaal raad ik het boek zeker aan!