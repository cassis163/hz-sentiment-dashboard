De thematiek van de weergaloze thriller De dag van de jakhals (1971) van Frederick Forsyth, een naderende aanslag op een president, is in de loop der jaren door talloze beroemde thrillerauteurs nagevolgd. Doorgaans met pover resultaat. Dat heeft Deon Meyer niet weerhouden ook een poging in die richting te wagen met zijn nieuwste thriiler Prooi. Geen onlogische keuze, omdat hij zich in eerdere boeken als 7 Dagen en 13 Uur een groot liefhebber heeft getoond van boeken met een tijdsframe. Het is de tijdspanne waarbinnen iets vreselijks dreigt te gebeuren als er niet wordt ingegrepen. Een beproefd element om de verhaallijn in een boek van een continue spanning te voorzien.

Deon Meyer heeft er in Prooi voor gekozen om twee verhaalijnen elkaar te laten kruisen. De eerste verhaallijn speelt zich af in Zuid-Afrika. Hier moet het team van de afdeling Ernstige Delicten, Bennie Griessel, Vaughn Cupido en hun vrouwelijke chef Mbali Kaleni, de moord zien op te lossen op de persoonsbeveiliger Johnson Johnson die dood is aangetroffen naast het spoor. Hij is uit de meest luxueuze trein ter wereld gegooid. Twee verdachte medereizigers zijn onvindbaar omdat ze met valse identiteitspapieren reisden. Het onderzoek van het team wordt uit alle macht tegengewerkt door leden van de corrupte Nationale Veiligheidsdienst. 

De tweede verhaallijn speelt zich af in Frankrijk, met in de hoofdrol Daniel Darret (schuilnaam van een voormalig Afrikaans geheim agent die moordde uit ideologische overwegingen). In Bordeaux leidt hij een rustig leven als meubelmaker. Zijn rust wordt wreed verstoord als Lonnie May, één van zijn vroegere kameraden uit de Apartheidsstrijd, Daniel komt vragen om de corrupte Afrikaanse president te vermoorden tijdens diens staatsbezoek aan Parijs. De motivatie is dat het geen terreurdaad is, maar een onderdeel van een vrijheidsstrijd tegen een president die zijn land in alle opzichten verraadt.

Deon Meyer heeft met Prooi een politieke thriller geschreven die een felle aanklacht is tegen de Afrikaanse regering die zich door de miljarden van Indiase zakenlieden heeft laten omkopen en die zich laat chanteren door de Russen. In korte hoofdstukken met wisselend perspectief, laat Meyer zijn verhaallijnen door elkaar lopen tot ze elkaar halverwege het boek kruisen. Op vernuftige wijze laat hij zien dat zowel de wetshandhavers (Bennie Griessel en Vaughn Cupido) als de moordenaar in spé  (Daniel Darret) in wezen eenzelfde strijd leveren. Zij vechten allen tegen de corruptie, onderdrukking en de uitverkoop van hun land. Knap is ook hoe Deon Meyer de spanningsboog hoog houdt door beetje bij beetje de hoofstukken langer te maken waardoor de lezer de kans krijgt meer betrokken te raken bij de verhaallijnen van de afzonderlijke hoofdpersonen. 

Prooi is een spannend boek. Maar het heeft zwakke plekken. Neem bijvoorbeeld Meyer's overdadige gebruik van details. Ieder dorp, iedere straat, elke gemoedstoestand, elke datum wordt uitgebreid besproken. Het heeft tot gevolg dat het verhaaltempo aanzienlijk vertraagd wordt. Het is alsof een film van 90 minuten wordt uitgerekt tot een film van vier uur.  Voeg daaraan toe dat Deon Meyer een halfslachtige derde verhaallijn heeft toegevoegd waarin Bennie Griessel zich gedurende het hele boek zorgen maakt over het al dan niet slagen van zijn huwelijksaanzoek aan Alexa en het wordt duidelijk dat ook hij geen Dag van de jakhals heeft geschreven. Wel een uiterst intelligent en bevlogen boek. Minder natuurbeschrijving dan in zijn vorige boeken, maar wel meer van zijn eigen ideologie. En dat is ook wel eens prettig. Meyer blijft een topauteur.