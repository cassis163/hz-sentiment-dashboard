Voorafgaand aan het lezen was ik bang dat Grand Hotel Europa veel gelijkenissen zou vertonen met de film ‘The Grand Budapest Hotel’, maar Pfeiffer is er in geslaagd om een op zichzelf staand verhaal te schrijven. Hoewel beide verhalen zich afspelen in een hotel en het hoofdpersonage een band opbouwt met de lobby boy/piccolo van niet-westerse afkomst, zijn de verhalen die worden vertelt anders. In Grand Hotel Europa neemt schrijver Ilja zijn intrek in het hotel, in eerste instantie om zijn liefdesbreuk te verwerken. Het hotel biedt Ilja echter zo veel inspiratie dat het boek zich ook over andere zaken uit.

Het belangrijkste thema van het boek betreft massatoerisme. Met verhalen uit verschillende kleine en grote Europese steden schetst Ilja hoe destructief massatoerisme is en gebruikt dit als metafoor voor het verval van het continent Europa. Volgens Ilja is Europa alleen nog interessant vanwege de historie die het bezit. Een van de best typerende scènes hiervan is het vioolconcert dat door een Chinees meisje wordt gegeven. Deze bevindingen worden versterkt door analyses, onder meer van hotelbewoner Patelski, die de lezer welkome diepgang biedt.

Naast dit onderwerp is een ander belangrijk onderwerp de liefdesrelatie. In eerste instantie is het onduidelijk hoe dit onderwerp met massatoerisme kan worden gelinkt, maar in het slot komt dit verhaal tot uitbarsting en past in het verhaal van globalisering.

Al de verschillende verhalen lopen gematigd door elkaar; elk hoofdstuk gaat meestal over één onderwerp: de liefde, een ontmoeting, een reis. Daardoor is de samenhang van het boek soms onduidelijk. De literaire, creatieve schrijfstijl van Pfeiffer zorgt er echter voor dat de inhoudelijk minder interessante delen van het boek toch de moeite waard zijn om te lezen.

Hoewel sommige onderwerpen bondiger beschreven hadden kunnen worden, biedt Grand Hotel Europa een zeer interessante en duidelijke analyse over de huidige situatie en de toekomst van Europa.