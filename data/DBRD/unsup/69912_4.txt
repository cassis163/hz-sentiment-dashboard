De auteur Nadine Barroso heeft met EGO niet alleen een spannende roman geschreven, maar direct ook een spiritueel boek. Deze combinatie maakt EGO tot een fascinerend geheel. Het verhaal is pakkend, leest over het algemeen vlot weg, maar laat je zo nu en dan even stil staan bij spirituele vraagstukken. Het personage Olivia loopt door haar traumatische ervaring tegen zichzelf aan. Ze daagt met haar gedachtegang zichzelf, maar eigenlijk vooral de lezer, uit om over diverse zaken na te denken. Daardoor wordt de verhaallijn zo nu en dan onderbroken en is het even tijd voor een kort momentje van bezinning.
Olivia en Haar man Duuk ontmoeten de aantrekkelijke en steenrijke Diego op een feest. Een feest waar Oliva in eerste instantie niet naar toe wilde, ze zit nog midden in een rouwproces. Wanneer ze zich terugtrekt van het - haar misselijkmakende - feestgebruis komt de onbekende Diego naar haar toe, hij probeert haar te verleiden. Olivia wijst hem echter direct af en verteld hem dat ze getrouwd is. Hij lijkt haar afwijzing te accepteren maar overtuigd haar man Duuk er wel van dat hij en Olivia met hem op zakelijkgebied in zee moeten gaan. Diego wil een exclusief reisbureau beginnen. Olivia besluit de sprong te wagen. Diego heeft het geld, Olivia heeft veel ervaring in de reiswereld en kan wel wat afleiding gebruiken en Duuk is een kei in het zakelijke gedeelte. Met z’n drieën blijken ze een sterk team, eerder dan verwacht lopen de zaken zo goed dat ze hun aanbod uit kunnen breiden. Voor hun zoektocht naar geschikte hotels en luxeappartementen reizen ze een grootdeel van Zuid-Europa af. Duuk kan vanwege zijn vaste baan - die hij nog niet op wil geven - zelden mee en hij laat Olivia dan ook regelmatig alleen met Diego achter.
Olivia gaat steeds meer twijfelen aan haar relatie met Duuk die hun gezamenlijk verlies op een heel andere manier lijkt te verwerken dan dat zij doet. De afstand tussen hun lijkt zowel letterlijk als figuurlijk steeds groter te worden. Olivia voelt wel de aantrekkingskracht tussen haar en Diego toenemen. Waar Duuk haar niet lijkt te begrijpen, begrijpt Diego haar des ter meer.
Olivia twijfelt steeds meer aan zichzelf en haar gevoel en probeert de verleiding (in de vorm van Diego) te weerstaan. Ze zorgt zelf voor de nodige afleiding door een persoonlijke zoektocht te starten ze duikt in de wereld van het Ego en start een persoonlijke strijd ….
Voor wie daar voor open staat zijn de aanvullende spirituele teksten interessant te noemen. Misschien is niet alles nieuw voor je, maar herhaling op dit vlak kan soms prettig zijn. Voor wie niet zit te wachten op verdieping of een soort van zoektocht naar jezelf is EGO toch een fijne roman, het verhaal heeft zelf al aardig wat diepgang, continu spannend en zal je zeker vermaken.