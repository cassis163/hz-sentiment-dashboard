Het boek ziet er prachtig uit, de tekst op de achterflap is veelbelovend, de geschiedenis van de immigranten in New York heeft mijn interesse, reden genoeg om me erop te verheugen De goden van Gotham te lezen. Maar wat is het een geploeter geworden om het boek uit te lezen. Hoe goed ook het gegeven, hoe degelijk onderbouwd ook het verhaal, ik kwam er niet doorheen. Vooral de eerste pakweg honderd paginas waren een strijd, door de lange, gedetailleerde historische uitweidingen en door de vele kromme zinnen, die het toch al trage verhaal nog extra remden. (Ik heb een ongecorrigeerd exemplaar gelezen, wellicht is de winkelversie aangepast. Ook het webadres van de auteur dat op de cover vermeld staat is onjuist, moet zijn www.lyndsayfaye.com.)

Lyndsay Faye weet waar ze het over heeft en schrijven kan ze, alle respect daarvoor. Ik mis echter de spanning die bij een thriller hoort, ook bij een historische. Geen moment heb ik de drang gehad om door te lezen omdat ik wilde weten hoe het afliep. Ik kreeg geen band met de personages in het verhaal. De ontwikkeling van Timothy van barman tot politieman in een moordonderzoek, het bebloede kinchen Bird, de kinderlijkjes, je zou verwachten dat deze ingrediënten ruimschoots voldoende zijn om de lezer te boeien. Bij mij is de auteur daar niet in geslaagd, echter de plot was verrassend!