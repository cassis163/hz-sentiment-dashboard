Dagboek uit de rivier is een verhaal dat zich afspeelt in de Ardennen. Barbara, haar vriend Robbert en haar zoontje Rens brengen er samen een weekje vakantie door. Robbert is uitgever en een van zijn schrijvers woont daar in een klein dorpje. Als Rens zijn tablet uitvalt en ze de lader vergeten blijken te zijn, zit er voor Barbara niets anders op dan een spannend zoekspel te verzinnen om het kind bezig te houden. Ze krijgt daarbij de hulp van de schrijver. Robbert van zijn kant houdt zich nogal afzijdig. Tijdens het spel vinden ze sporen die Barbara niet verzonnen heeft en die te maken hebben met een verdwijning die vier jaar eerder plaatsvond. Er zijn steeds sterkere aanwijzingen dat Robbert wel eens diegene zou kunnen zijn die daar iets mee te maken heeft.

Het boek komt nogal langzaam op gang. De vertrek naar de Ardennen wordt nogal lang uitgesponnen, en vooraleer het zoekspel met Rens eindelijk op gang is, is het boek al halfweg. Het zoeken bestaat vooral uit wandelen, in het spoor van een riviertje, en ook dat wandelen neemt heel wat tijd in beslag. Als het eerste moment aanbreekt waarbij het boek spannend zou kunnen beginnen worden, zijn we alweer driekwart ver. Voor een boek dat met moeite de 200 bladzijden haalt, is dat wel heel lang wachten.

Het boek wordt verteld door de schrijver, wiens naam nooit bekend gemaakt wordt. Hij vertelt vanuit zijn eigen persoon en de dingen die hij niet kan weten, zijn hem achteraf door Barbara meegedeeld, zo verklaart hij meermaals. Het is bij momenten wat vervelend om het verhaal op die manier te moeten lezen. Het boek was een pak beter geworden als het geschreven was vanuit de standpunten van de hoofdpersonages. Het maakt het boek wel origineel, maar het irriteert toch ook. Het einde had gerust wat beter uitgewerkt mogen worden. Er wordt nogal bruusk een einde aan het boek gebreid, een einde dat op zich wel origineel is maar totaal ongeloofwaardig, en er blijven heel veel open eindjes hangen. Verschillende gebeurtenissen uit het boek worden uiteindelijk niet eens verklaard en lijken slechts te zijn toegevoegd om de toch dunne verhaallijn iets dikker te maken. Vrij teleurstellend.

'Dagboek uit de rivier' won de Hebban Debuutprijs Thriller 2017.