‘Schaduwman’ begint met een viertal tienermeisjes dat in een donker bos op zoek gaat naar ‘de lange man’. Vervolgens neemt het verhaal een sprong in de tijd, we gaan tien jaar verder. Jonge moeder Sadie verdwijnt, amper een week na de geboorte van haar dochtertje, spoorloos en laat haar man –Miles- en hun pasgeboren dochter –Amber- verslagen achter.

“Het kwam door de manier waarop ze had gekeken, besefte hij. Ze was bang geweest. Hij had de –ja, oké- blinde paniek op haar gezicht gezien. Die was puur en onverhuld, en dat was misschien wat hem angst inboezemde, maar toch was het meer dan dat.”

Zestien jaar later duikt Sadie echter plotsklaps weer op en wil het leven van destijds weer oppakken. Buiten het feit dat er sindsdien zestien jaar zijn verstreken helpt het ook niet dat Sadie psychische problemen heeft. Ze hoort stemmen die haar vertellen dat haar dochter bij haar weggehaald zou zijn wanneer zij niet zou zijn vertrokken. Alsof de problemen van het gezin nog niet groot genoeg zijn, wordt Amber verdacht van moord, maar wie is het slachtoffer en is de beschuldiging jegens de jonge Amber terecht? Wie heeft de moord op zijn of haar geweten als het Amber niet is geweest? Kortom, een wirwar aan mysteries en vragen, waarbij de belangrijkste toch wel is: wie is ‘de schaduwman’?

Locke weet haar bizarre verhaal, door middel van een drietal verhaallijnen in drie verschillende tijdsdelen, goed uit de doeken te doen. Een psychologische thriller die echter wel de nodige concentratie van de lezer vergt. De spanningsopbouw is echter zó goed dat het die moeite zeker waard is.

“Het was een grote man, zei de vrouw uiteindelijk. Ik stond pal naast de straatlantaarn, dus ik kon niet goed door het raam kijken, kon zijn gezicht niet goed zien of wat dan ook. Ik zag alleen dat hij de gordijnen dichttrok en toen ik stilstond en even omhoogkeek, zag ik dat hij naar me keek.”

De auteur weet haar personages fraai te karakteriseren en daarin heeft zij het zich niet gemakkelijk gemaakt. Ze zijn echter stuk voor stuk geloofwaardig ten tonele gevoerd. Die geloofwaardigheid vinden we overigens ook terug in de dialogen. Wellicht het sterkste punt van deze Locke is het feit dat zij kans ziet haar lezers telkens weer op het verkeerde been te zetten. Elke keer wanneer je denkt iets te hebben ontrafeld, blijkt het weer anders…

Kortom, een ingenieus en goed debuut.

Over de auteur
Locke leeft en schrijft in Londen. ‘Schaduwman’ is haar debuutthriller.

Uitvoering
Uitgever: HarperCollins
ISBN: 9789402730807
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/