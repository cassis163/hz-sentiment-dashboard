Als er weer een nieuw verhaal van Stephen King (1947) uitkomt duurt het niet lang voordat ik het boek moet kopen en wil verslinden. 2013 is een mooi jaar voor liefhebbers van Stephen King, want naast het net verschenen Joyland verschijnt er in het najaar nog een nieuw verhaal, Dr. Sleep. Dit is de opvolger van De Shining.

Stephen King schrijft al verhalen sinds zijn 13e. Voor zijn eerste boek kreeg hij een (achteraf lachwekkend) voorschot van 2500 dollar. Jaren later werden de paperbackrechten voor 400.000 dollar verkocht. Dit toont het begin van zijn populariteit. Ondanks een heftig auto-ongeluk en een alcohol- en cokeverslaving (die hij overwonnen heeft) staat Stephen King nog steeds aan de top van best verkopende auteurs ooit. Joyland is de nieuwst parel uit handen van Stephen King.

In Joyland maken we kennis met Devin Jones. Om in de zomer wat geld te kunnen verdienen neemt Devin een vakantiebaantje in het amusementspark Joyland. Devin is smoorverliefd op zijn vriendinnetje Wendy. Als zij het via een brief uitmaakt is Devin ontroostbaar. Hij stort zich volledig op zijn werk als zomerhulp in het park. Al snel steelt hij de harten van de vaste werknemers. Zij laten hem zien hoe alles reilt en zeilt in het park. Zo hoort Devin ook over een moord die plaats heeft gevonden in het park. Vier jaar geleden is er een jonge vrouw met doorgesneden keel gevonden in het spookhuis. De dader is nooit gepakt. Er zijn medewerkers die beweren haar geest te hebben gezien. Ze zou nog steeds ronddolen in het spookhuis. Devin gaat op onderzoek uit en ontdekt dat zij waarschijnlijk niet het enige slachtoffer is. Ondertussen leert Devin een terminaal ziek jongetje en zijn moeder kennen. Zijn leven neemt wendingen die hij voor de zomer nooit had kunnen bedenken.

Er is geen verhalenverteller zoals Stephen King. Vanaf de eerste bladzijde wordt je meegezogen in zijn verhalen, of ze nou spannend, griezelig, grappig of emotioneel zijn. De hoofdrolspelers in Stephen Kings boeken maken vaak bizarre situaties mee. In de eerste helft van Joyland volgen we Devin die te maken krijgt met liefde, vriendschap, verlies en volwassen worden. Stephen King bouwt dit ontzettend mooi op. In de laatste helft trekt langzaam de mist op rond het mysterie van de moord. Devin bijt zich er in vast en krijgt te maken met paranormale situaties.
Joyland is weer een topper uit handen van de King. Vergelijkbaar met boeken als The green mile en Shawshank redemption is Joyland een mooi verhaal. Eentje die nog na-ebt als je de laatste bladzijdes hebt gelezen.
Als Joyland dan toch ergens iets op inlevert is het op spanning. Zo spannend en griezelig als de boeken van Stephen King kunnen zijn, komen we met Joyland pas aan het eind aan onze trekken. Maar dit past bij het verhaal. Joyland is een rollercoaster vol met emoties met een denderend einde.
Joyland is zoals we van Stephen King mogen verwachten, gewoon steengoed.

Eindoordeel *****

Plot *****
Spanning ****
Leesplezier *****
Schrijfstijl *****
Originaliteit *****
Psychologie *****