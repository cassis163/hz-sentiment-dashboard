Dit is een boek naar mijn hart. Een boek boordevol groenten. Zonder franje en toch veel meer dan alleen een kookboek. Het is een encyclopedie en kookboek in één. Een bijbel voor in de keuken. Voor groenteliefhebbers, maar juist ook voor mensen die niet precies weten hoe ze groenten moeten klaarmaken. En wie weet turn je met deze Groentebijbel groentehaters om in mensen die graag groente eten. Mari Maris heeft precies dat boek gemaakt dat er nog niet was en je proeft uit alles dat ze dat met liefde gedaan heeft.
Mari Maris is van huis uit kok, met ruim twintig jaar ervaring in restaurantkeukens en als freelance kok. Enkele jaren geleden, toen Mari ontdekte  dat haar zelf geteelde groente zoveel meer smaak heeft dan de groente die je koopt, besloot ze direct om in plaats van kok groenteteler te worden. Nu teelt zij bij haar huis –een oude bakkerij – in Noord Frankrijk op grotere schaal groente voor omwonenden en koks in de buurt. En altijd als ze kookt voor een table d’hote laat ze zien hoe verrassend je met groente voor de dag kunt komen. En hoe je door te variëren met groenten het vlees niet mist. Zij zegt zelf: ‘Kook nooit vegetarisch, kook lekker en gebruik toevallig geen vlees of vis.’ Met de Groentebijbel in de hand hoeft dat geen probleem te zijn.
De Groentebijbel is gewoon een genot om te lezen. Mari heeft een leuke vlotte schrijfstijl. Het boek zit ook goed in elkaar met eerst een inleiding en daarna een hoofdstuk basiskennis en basisbegrippen. In dit hoofdstuk komt de kok in haar naar boven, maar ze weet technieken die ingewikkeld lijken zo te beschrijven dat het niet moeilijk meer is. Daarna volgt een hoofdstuk met basisrecepten. Van allerlei soorten bouillon tot zelf pasta maken, mayonaise maken, verschillende deegsoorten en een aantal mooie oliën. Het overgrote deel van het boek gaat over de groenten zelf. Net als in een encyclopedie op alfabetische volgorde van aardappel via hopscheuten, kastanjes, pastinaak, topinamboer tot zuurkool.  Met bij elke groente overzichtelijk informatie over het seizoen, kopen, verwerken, goede combinaties en een prachtige foto waarop te zien is hoe die groente groeit. Dan volgen er bladzijden vol recepten met eenvoudige en wat uitgebreidere recepten voor die groente. Er staan veel leuke variatie voor elke dag bij.  Soms verwijst ze naar een basisrecept. Dat komt de duidelijkheid van de recepten ten goede, maar je moet het recept wel goed doorlezen voordat je begint. Anders kom je misschien toch voor verrassingen te staan. De recepten zijn beknopt, maar to the point en met humor geschreven. Al lezend zie ik meteen dat ze gewoon kloppen.

Goudbruine pastinaak
Ingrediënten
800 g pastinaak, in dikke frieten
olijfolie
boter
kruiden naar smaak, bijvoorbeeld tijm
salie en natuurlijk knoflook

eventueel:
bloem

Bereiding
Blancheer de pastinaak 2 minuten en laat even uitdampen. Doe een beetje olijfolie en een flinke klont boter in een ruime koekenpan. Voeg als de boter gesmolten is de pastinaak en kruiden toe. Smoor op laag vuur goudbruin en maal er peper & zout over.
Voor een krokant korstje kun je de pastinaak voor het bakken even door de bloem halen.

Serveersuggesties
Bij aardappel (puree), couscous of pasta

Dit is een recept waar ik prima mee uit de voeten kan, maar waar beginnelingen misschien toch even staan te kijken. Als de hoeveelheden er echt toe doen, staan ze erbij. Een simpel en heerlijk groentegerecht waarin de pure pastinaaksmaak goed naar voren komt. Kortom de Groentebijbel is een boek waaruit iedereen elke dag kan koken, zonder dat het ooit verveelt!