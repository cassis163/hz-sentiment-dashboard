Loes den Hollander, de auteur die inmiddels meer dan 25 titels op haar naam heeft staan. Dit zullen weinig haar nadoen, het schrijven van zoveel boeken in pakweg 9 jaar, sinds haar debuut in 2006.
Onlangs verscheen haar nieuwste, met de titel Aangetast. Het is het eerste boek van twee delen: Dossier Metselaer I. Iets wat de auteur nog niet eerder deed, een vervolgverhaal schrijven.


4 november, een inktzwarte dag voor de familie Metselaer. De dag dat hun dochter Lieve doodgereden werd. Tot op de dag van vandaag is het nog steeds niet duidelijk wie er achter dit tragische ongeluk zit. Elk jaar beleven zij dit drama samen als familie weer opnieuw. Is elk familielid wel zo onschuldig als hij of zij zich voordoet, of moet de dader in een andere hoek gezocht worden?

Het was toch alweer enige tijd geleden, sinds ik voor het laatst een den Hollander las. De hoogste tijd dus om er weer eens één te lezen!
Loes trekt je direct vanaf het begin het verhaal in en weet je aandacht vast te houden. Dit door haar prachtige, beeldende en vlotte schrijfstijl. Aangetast is onderverdeeld in 4 delen met korte hoofdstukken en wordt verteld vanuit de karakters Matthias, Gideon en Rifka. Hiernaast hebben we ook nog dochter Tamara die een grote rol speelt in het boek. Stuk voor stuk alledaagse mensen zoals jij en ik, elk met hun eigen sores. Stukje bij beetje komen we meer te weten wat zich op die noodlottige dag heeft afgespeeld. Het verhaal draait in hoofdzaak om Lieve die die dag omkwam. Maar hiernaast heeft het ook nog verschillende andere wendingen die het een fantastisch verhaal maken.

Een verhaal wat je bij de laatste woorden doet smachten naar meer, maar hiervoor zullen we helaas moeten wachten op het tweede boek van het dossier Metselaer. Je kunt je afvragen: Had het boek niet nog wat dikker gekund zodat het dossier compleet was, maar Loes kennende zal zij ons vast en zeker later dit jaar verrassen met het tweede boek én een zinderende ontknoping? Ik wacht in spanning af.

★★★★