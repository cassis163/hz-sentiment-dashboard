De Luchtvegers door Coco Schrijber

Het boek speelt in twee verschillende tijdperken, het heden en ten tijde van de tweede wereldoorlog. Het vraagt dus van de lezer dat deze aandachtig leest, waardoor het soms nodig is, wanneer je een paar dagen niet gelezen hebt, dat je eventjes terug moet gaan om de draad weer op te pakken. Het is een geschiedenis van twee generaties vrouwen, Minnie, de dochter van mevrouw Tikker. De lezer maakt met deze mevrouw Tikker kennis toen ze nog Gientje Schaaf heette en in het Doesburg van voor de oorlog leefde.
Minnie is een jonge meid die een dynamisch leven leidt in Amsterdam en die na het overlijden van haar moeder op speurtocht gaat naar diens verleden. In de oorlog gebeuren er vreselijke dingen met Grientje, terwijl ze in het nonnenklooster was ondergebracht. Dit tekent haar leven zeer en verklaart ook waarom ze, later in Den Haag, doet zoals ze doet. Ze leeft immers met een vreselijke herinnering en een groot schuldgevoel.
De vervlechting van deze twee mensen, de ervaringen van Gientje en de ontdekkingen van Minnie maken dit boek tot een zeer lezenswaardig verhaal. Een verhaal dat het zelfs verdient om ooit verfilmd te gaan worden.

Rob Verheggen