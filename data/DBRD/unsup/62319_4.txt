Hartstikke lekker van de zussen Annemieke en Janine Jansen, dat zich richt op gezond maar lekker eten, heeft recepten voor ieder moment van de dag.  Met meer dan 100 recepten worden suggesties gedaan voor gezond en lekker eten, voor mensen die moeten, maar ook voor mensen die willen. Door de mooie foto’s met zomerse uitstraling en de vele “wist je dat?” opmerkingen in het boek maken het een feest om doorheen te bladeren. De maaltijden met soep, pasta of vis, vegetarisch of met vlees, de meeste met een mediteraanse slag, doen je het water in de mond lopen. Alle gerechten zijn in principe voor 4 personen. Het boek geeft ook uitleg over het gezondheidseffect van een aantal basisingredienten zoals suiker, vetten en zout. Bij ieder gerecht staat onder andere vermeld hoeveel calorien, gram vet en natrium er in zitten.

Het boek is een verfrissing op het gebied van gezonde kookboeken. Geen belerende teksten maar grappige weetjes over vis en kwik, bakken zonder boter en ideeën om vooral lekker te koken met gezonde ingrediënten. Het staat vol met tips voor het vervangen van ongezonde ingredienten voor gezondere. Ook recepten voor pasta carbonara of een variant op bechamel saus horen daar bij. Geheelonthouding van suiker, koolhydraten of vet wordt niet gepredikt. Het wordt juist aanbevolen om af en toe zondigen, het leven is tenslotte een feest.

Quinoasalade met hazelnoten en rozemarijn
(quinoa zit boordevol eiwitten, mineralen en vitaminen en is glutenvrij)

Ingredienten:
150 gr Quinoa
4 Dl water (of zie de quinoaverpakking)
½ groentebouillontablet
3 takjes rozemarijn
Scheutje olijfolie
50 gr hazelnoten met vlies

Breng de quinoa in een pan met water en het halve bouillontablet aan de kook. Volg de aanwijzingen voor de kooktijd en de hoeveelheid water op de verpakking (het wisselt nogal!). Laat een paar naaldjes rozermarijn meekoken.
Verhit een scheutje olijfolie in een koekenpan en bak de hazelnoten samen met de rozemarijn. Giet de quinoa af zodra hij gaar is en laat hem afkoelen. Of niet. Warm is het gerecht minstens zo lekker, maar kan het dan nog doorgaan voor een salade? Meng de hazelnoten en rozemarijn door de salade en dien hem op.

Per portie: 133 mg NA -  280 KCAL  - 16 g VET – 11 g EOV – 2 g MOV

Deze salade is echt heerlijk voor bij een bbq of samen met een van de vlees- of vis gerechten uit dit boek. Ook een lepel griekse yoghurt of tzaziki erbij doet het goed. Het was snel en makkelijk om te maken en zo ogen de meeste recepten. Dus ook de doordeweeks geen excuus meer om ongezond te koken. Wel keuzestress want alles glimlacht je tegemoet in dit kookboek. Je krijgt door de mooie lay-out niet alleen zin om te eten maar ook om te koken. Mijn hart gaat er sneller van kloppen en er gaat dan ook zeker nog meer gekookt worden uit dit kookboek.