Titel: Het isolement
Auteur: Chantal van Mierlo
Uitgeverij: Ambo/ Anthos
318 pagina’s

Auteur
Chantal van Mierlo (Boxtel, 1979) verhuisde in 2001, na het afronden van haar studie International Business, naar Duitsland. Daar werkte ze in diverse functies in marketing en pr. Ze was hoofdredacteur van een internationaal customer magazine. In juli 2015 verschijnt haar eerste thriller, De nummers.

Achterflap
Razvan raakt na een avond uit in Amsterdam geobsedeerd door de prachtige Coco. Hij heeft de eerste jaren van zijn leven in een weeshuis in Roemenië doorgebracht en na een moeilijke jeugd bij zijn adoptieouders zijn weg gevonden in internetcriminaliteit. Razvan droomt van een leven op het Roemeense platteland, samen met Coco. Hij weet echter maar één manier om haar voor zich te winnen: manipulatie. Om haar te isoleren begint hij een kat-en-muisspel. Als Coco door toedoen van haar stalker steeds verder in de problemen raakt, wordt ze opgevangen door Jeroen, de therapeut die haar gehandicapte broer begeleidt. Samen proberen ze de identiteit van Coco’s stalker te onthullen. Maar is Jeroen eigenlijk wel te vertrouwen?

Het verhaal start met een onenightstand waar Coco niet voor weg schrikt. Een avond die wat Coco betreft snel vergeten gaat worden, ondanks de geweldige beleving die ze gehad heeft. Coco heeft zich nooit gerealiseerd dat er ooit iemand tussen zou kunnen zitten die het daar niet mee eens is. En uiteindelijk een stalker voor haar wordt.
De korte hoofdstukken die afwisselend over Coco en Razvan (haar stalker) gaan houden de vaart er stevig in. De spanning wordt meer en meer opgebouwd door Razvan, die, omdat Coco niet ingaat op zijn eerder avances, steeds verder gaat in het manipuleren van Coco.

Een mooi zijdelings verhaal over haar gehandicapte broer en haar te vroeg gestorven moeder zorgt ervoor dat je heen en weer geslingerd wordt tussen frustratie over de stalker en de rustgevende liefde samen met haar broer Rocket. Jeroen, de fysiotherapeut van Rocket, is de ideale hulp voor Coco om haar met de benarde situatie door haar stalker te helpen. En toch blijf je twijfelen. Is hij wel te vertrouwen? Waarom helpt Jeroen? Wie is nou werkelijk de stalker van Coco? En komt haar broer ook nog in gevaar?

Chantal van Mierlo is er in geslaagd om een thriller neer te zetten die je vanaf het begin vasthoudt. Neerleggen is geen optie. Het risico van een stalker via internet wordt maar weer eens duidelijk gemaakt en laat je beseffen dat we allemaal kwetsbaar zijn via de social media. Het plot zit goed in elkaar en wordt mooi uitgewerkt. Ik ben nieuwsgierig geworden naar haar debuutboek ‘De nummers’ die ik zeker ga lezen.

Plot: 4
Schrijfstijl: 5
Originaliteit: 4
Psychologie: 4,5
Leesplezier: 5
Spanning: 4

Ik geef ‘Het isolement’ een dikke 4 sterren.