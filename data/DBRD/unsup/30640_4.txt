Buiten wordt het steeds kouder en er kan sneeuw gaan vallen, het wordt winter! Wij zetten de kachel aan, branden kaarsjes en gaan lekker bij de open haard zitten met warme chocolademelk of thee. Voor dieren is de winter soms een moeilijke tijd, gelukkig hebben ze vaak een dikke vacht, maar het wordt wel lastiger om genoeg eten te vinden. Het prentenboek Als het winter wordt laat zien dat de dieren vaak wel een oplossing weten te bedenken.

In Als het winter wordt laat Thomas Müller zien hoe dieren omgaan met kou en sneeuw. Het boek is heel leerzaam en bevat veel informatie. Kinderen kunnen van alles leren over de natuur, dieren en hoe zij zich goed houden in de winter. Want hoe overleven vissen onder het ijs en wat doen de vogels om genoeg te eten te vinden?

Het boek van Thomas Müller bevat prachtige prenten met winterse taferelen: mooie bossen en weilanden onder een laagje sneeuw met allerlei dieren die daar leven. De tekeningen zijn duidelijk en gedetailleerd en er is veel op te zien! Bij elke prent staat een stukje tekst over de dieren. Enkele zinnen, in eenvoudige bewoordingen, leggen kinderen uit hoe muizen, vogels en andere dieren de winter overleven.

Naast dat dit prentenboek veel informatie bevat, zit er ook een speurelement in dit prentenboek. Achter de flapjes in het boek zitten dieren verstopt, herken jij de dierensporen in de sneeuw en welke dieren houden een winterslaap en zitten goed verstopt in bomen of holen?

Als het winter wordt is geschikt voor kinderen vanaf ongeveer drie jaar, maar eigenlijk is dit boek ook leuk voor volwassen natuurliefhebbers. Je kunt het boek zelf lezen, of voorlezen. Een prachtig prentenboek om meer te leren over hoe dieren overleven in de winter en om lekker te speuren in de sneeuw!