De man van Michelle, Tom, is bij een vliegtuigongeluk om het leven gekomen. Een jaar nadien heeft ze, samen met haar zoontje Michael, het leven weer een beetje opgepakt. Dan ontvangt ze een envelop uit Zuid-Amerika met het paspoort van haar man. Ze is zeer geschokt, zeker wanneer ze ontdekt dat er reisstempels in staan met data na het vliegtuigongeluk van haar man. Is hier sprake van een dubbelganger, of leeft haar man nog? Door eigen onderzoek en met hulp van een privé-detective probeert Michelle erachter te komen of haar man nog leeft.

Auteur Richard Verbrugge heeft al verschillende romans en thrillers geschreven, zoals Nederlands Pompeï en Hotel Golden Morticum. Zijn nieuwe thriller Terug naar de hemel is een goede en meeslepende thriller. Het verhaal is geschreven vanuit wisselend perspectief, maar grotendeels vanuit het perspectief van Michelle. Hierdoor weet je als lezer wat er in haar omgaat na de schokkende ontdekking dat haar man mogelijk niet dood is. Halverwege het boek wordt ook het perspectief van Tom toegevoegd. Zo kom je erachter wat er precies gebeurt is bij het vliegtuigongeluk, waarbij Tom is verdwenen, maar waarbij zijn lichaam nooit is gevonden. Aan het eind van het boek denk je te weten hoe het verhaal afloopt, maar er volgt op de laatste pagina’s een plottwist, waardoor het boek verrassend eindigt.

Hoofdpersonage Michelle is een sterke, werkende moeder en daardoor een herkenbaar personage. Na de dood van haar man gaat ze in de overlevingsmodus en doet er alles aan om zo goed mogelijk voor haar autistische zoon te zorgen. Door het vliegtuigongeluk van Tom is ze er alleen voor komen te staan, maar dankzij familie en vrienden is het gelukt haar leven weer op de rit te krijgen. Ze heeft voor haar zoon gekozen en geeft hem de dagelijkse structuur die hij nodig heeft. Als tegenhanger van Michelle speelt ook haar vriendin Isabel een rol in het boek. Zij is eigenlijk het tegenovergestelde van Michelle. Ze kiest voor een vrij leven, feest graag en wil geen vaste relatie. De vriendinnen zijn zeer verschillend, maar deze tegenstelling zorgt voor leuke onderlinge gesprekken.

Terug naar de hemel is een goede thriller van de hand van Richard Verbrugge. Er is geen bloedstollende spanning aanwezig, maar het verhaal is meeslepend, waardoor je door het boek vliegt, omdat je wilt weten hoe het afloopt. Leeft Tom en wat is er in Zuid-Amerika gebeurt?