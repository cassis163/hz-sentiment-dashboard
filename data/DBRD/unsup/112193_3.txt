Een autobiografisch boek, van journaliste en schrijfster Robin Rinaldi, die na de sterilisatie van haar man besluit te doen wat haar hart haar ingeeft. Als hij haar namelijk niet kan bieden wat zij het liefste wil, en dat is kinderen krijgen, dan gaat het voortaan op haar manier. Dit lijdt tot een open huwelijk, ofwel een seksuele zoektocht, met verschillende minnaars.

Het boek deed mij in de saaiere gedeeltes soms erg denken aan eten, bidden, beminnen. De beschrijvingen van therapieën, mantra's, meditaties, enz. Deze stukken waren vaak langdradig en oninteressant en hadden van mij overgeslagen mogen worden.
De stukken daarentegen die echt over Robin gingen en over haar relatie tot haar man en minnaars, waren juist wel weer erg interessant. Deze stukken hebben een vlotte schrijfstijl en bevatten tempo en lezen alsof je er bij bent terwijl ze het meemaakt. Wel staan er vaak grove scheldwoorden in en neemt ze geen blad voor haar mond wat betreft haar fantasieën. Dit is zeker in het begin even wennen.

Een bijzonder boek, waarin je een totale kijk krijgt in iemands leven. Ze gaat geen enkel onderwerp uit de weg en dat maakt het boek juist puur en eerlijk. De relatie met haar ouders, haar angstaanvallen, haar relatie met haar man en haar hoop om een kind met hem te krijgen. Vervolgens het losbreken van haar huwelijk en haar zoektocht naar voldoening in de liefde via verschillende minnaars. Je snapt de twijfels en de keuzes die ze maakt, ook als het in eerste instantie niet jouw keuzes zouden zijn. Het minpuntje is de soms wat langdradige stukken. Het boek is beduidend beter dan eten, bidden, beminnen. Heb je dit boek gelezen en vond je dat een goed boek? Ga dit dan zeker lezen, het zal je niet tegenvallen. Zeker als je het gelezen hebt en je vond het geen goed boek, zoals ik, dan is dit absoluut de betere versie. Staat eten, bidden, beminnen op je lijstje, schrap die dan, en zet dit boek daarvoor in de plaats.