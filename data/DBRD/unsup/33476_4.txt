Wat een ongelooflijk fijn boek!

Laat ik beginnen met zeggen dat Stephen King mijn schrijver niet is, maar dat ik toch aan dit boek ben begonnen omdat ik de serie zo leuk vond. Lange tijd getwijfeld, maar hij bleef me maar roepen en daardoor toch maar aangeschaft.
En wat ben ik daar blij om! Dit is zeker een boek die ik nog veel vaker ga lezen!

2011, Lisbon Falls... We leren Jake Epping kennen, een leraar die graag een goedkope hamburger eet in het eettentje van Al. Op een dag wordt Jake door Al naar een achterkamertje van het restaurant geleid waar een "konijnenhol" zit; een wormhole die leidt naar het jaar 1958. Wanneer Jake hiermee kennis maakt, weet hij niet wat hem overkomt. Als hij terug komt, blijkt Al doodziek te zijn en met slechts één wens resterend: JFK redden van zijn dood op de beruchte dag 22.11.1963... Wat volgt is een prachtige tijdreis van 1958 naar 1963 en weer terug naar 2011.

Het boek is dik en telt bijna 900 pagina's, maar toch heb ik me (bijna!) geen moment verveeld. Ergens halverwege wordt het ietwat langdradig, maar gelukkig herpakt King zich weer door met nieuwe, interessante dingen te komen. Het boek blijft constant interessant en hierdoor bleef ik benieuwd naar meer. De sfeer van 1958-1963 is echt fantastisch neergezet en ik werd er echt ingeslurpt. Net alsof ik zelf de Lindy Hop danste in een rode jurk met zwarte bolletjes erop. Ook wordt er kennis gemaakt met personages uit het boek "It" en dat vond ik echt een geweldige toevoeging van dit boek! Humor wordt zeker niet achterwege gelaten, maar buiten humor zien we ook tal van andere emoties. Het is geen rollercoaster aan emoties, maar het zijn pure, menselijke emoties die perfect bij dit boek passen.

King zijn "vreemde" gedachtes en de neiging om van hot naar her te gaan, die ik in eerdere boeken ben tegengekomen, zijn hier nauwelijks aan bod gekomen en het tijdreizen is eigenlijk het enige bovennatuurlijke wat we hier tegenkomen.

Na het lezen van het boek ben ik wel even op mijn plaats teruggezet. Want echt... "Wat als...?" Ik heb genoten van dit boek. 4,5*.