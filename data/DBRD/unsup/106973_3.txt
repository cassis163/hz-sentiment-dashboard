Ik vond het boek in het station van Beernem, verpakt in bruin papier met een kaartje erbij van de boekenfeeën van Beernem met de melding 'Aan de gelukkige vinder : neem gerust dit pakje mee, het is een geschenk van de boekenfee ! Wij, de 3 beernemse boekenfeeën lazen het boek en vonden het spannend. Daarom willen we dat boek graag schenken aan de gelukkige vinder. Hopelijk heb jij binnenkort ook een ontspannend moment bij het lezen van het boek ! Deel jouw enthousiasme voor 'het lezen van boeken' en voor de 3 beernemse boekenfeeën dmv een FB bericht of in een gesprek met vrienden en familie. We zijn zéér benieuwd om dat allemaal te horen. Zomerse lees-groeten van de boekenfeeën'

Ik vond het een zéér leuke verrassing en heb het boek gelezen op de trein (naar het werk). Het is een liefdesverhaal over een danseres Marigold die haar enkel bezeert tijdens het dansen, geopereerd wordt en terug naar haar ouderlijk huis gaat om te revalideren. Ze ontmoet er een vriend van vroeger en ze beginnen een relatie. Meer ga ik niet verklappen. Lezen maar !

Ik haal mijn boeken altijd uit de bib en ik moet eerlijk bekennen dat ik het boek, op basis van de beschrijving op de achterflap, nooit zou meegenomen hebben. Ik ben helemaal niet thuis in de balletwereld, maar door het cadeau te krijgen las ik het toch en ik was aangenaam verrast !

Ondertussen heb ik het terug in cadeau-papier verpakt en op dezelfde plaats in het station van Beernem met hetzelfde kaartje eraan teruggeplaatst. Zó kan een nieuwe lezer dit leuke boek ook leren kennen.