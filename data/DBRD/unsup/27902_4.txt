'De Mediator Dodenlijst' is mijn eerste kennismaking met John Brosens, die naast thrillers ook jeugdboeken schrijft. De auteur wordt alom geprezen om zijn werk, maar lijkt in de schaduw te staan van collega-auteurs die meer aandacht krijgen. Onterecht, zeg ik na het lezen van 'De Mediator Dodenlijst', Brosens behoort tot de betere thrillerschrijvers. In de eerste alinea van het boek had ik meteen de smaak te pakken, dat is tot en met de laatste pagina zo gebleven.

Er zijn twee verhaallijnen, waarvan langzaam maar zeker duidelijk wordt wat ze - buiten hoofdpersonage Roelof Zijldijk - met elkaar te maken hebben: de autobiografie van oud-politica Marjolie van Goor en de dood van oom Wiebo. 'De Mediator Dodenlijst' is politiek geladen en snijdt een thema aan, de dodenlijst, dat geenszins ondenkbaar en zelfs beangstigend is in de huidige tijd van crisis en bezuinigingsronden. De auteur maakt voor de lezer inzichtelijk waartoe radicale ideeÃ«n kunnen leiden en geeft daarnaast een signaal af over ons aller slecht bewaakte privacygegevens. Knap in elkaar gevlochten, voldoende spannend en kleurrijk beschreven.
Roelof Zijldijk is een sympathieke nerd, die meegetrokken wordt in de gebeurtenissen. Zijn positie is niet benijdenswaardig, hij wordt bedreigd en gemanipuleerd. Kiest hij voor het geld waarmee hij zijn schulden kan aflossen, of weegt een schoon geweten zwaarder? De mooie, slimme Manuela staat hem met raad en daad ter zijde.

Mooi taalgebruik, heldere uiteenzettingen, goed verhaal. Een zeer prettig leesbaar geheel!