Mijn exemplaar van dit boek heeft door mijn eigen dommigheid ernstige waterschade opgelopen toen ik er net in begonnen was. Het ziet er dus niet meer uit, maar: ik zet het toch in mijn boekenkast, want wat een heerlijk boek! Verstand op nul en doorlezen, precies wat een mens bij tijd en wijle nodig kan hebben.
The Exile heeft als heerlijk onmogelijke plot het herstellen van de monarchie in Rusland; er zijn diverse afstammelingen van de Romanovs, die elkaar onderling het leven behoorlijk zuur maken. John Barron, pas benoemd tot lid van een hooggewaardeerde club LAPD-agenten, wordt zeer plotseling en op zeer onvermoede wijze samen met zijn zieke zuster Rebecca betrokken bij dit complot.
Even zuchten hoor… soms gaat de actie zo razendsnel in dit boek dat je ogen bijna achterblijven. Op andere momenten is er gelukkig tijd voor sfeer- en karakterbeschrijvingen.
Kijk, het is geen wereldliteratuur, natuurlijk. Maar als je kijkt naar het succes van dit soort verhalen, dan verdient The Exile ook een groot lezerspubliek. Het heeft spanning, avontuur, intelligente aardige – en soms heel onaardige – hoofd- en bijfiguren, en het is allemaal zo opgeschreven dat je moeilijk kan ophouden met lezen.
Met de vakantietijd in het vooruitzicht is dit een heel goede aankoop; je bent toch een aardig dagje zoet met die ruim 800 pagina’s!

(Door: Jannelies Smit)