Comeback,Belinda Aebi
‘Comeback’ hoort onlosmakelijk bij ‘Ademnood’. Waar ‘Ademnood’ eindigde met het teleurstellende ‘wordt vervolgd’ kan je niet anders dan verder lezen in ‘Comeback’. De kaft heeft net zo een rode waas en nu een persoon in leer gekleed met een pistool. Wat mij betreft hadden de twee boeken samen in een kaft kunnen zitten, een boek. Ook qua plot en structuur was dat een stuk completer boek geweest. Het lijkt of Belinda in ‘Comeback’ de spanningsknop heeft weten te vinden, het leest een stuk prettiger, minder afleidende verhaallijnen. Je weet nu wat de dader heeft meegemaakt in zijn jeugd en weet nu ook dat hij onder een valse identiteit leeft, compleet met een cosmetische operatie. Ik vind het jammer dat er dan een drugsmoord wordt bijgesleept. Het lijkt wel of Belinda teveel in een boek wil stoppen. Kortom door de boeken samen te voegen te redigeren en hier en daar wat zaken te herplaatsen wordt het één beter boek.

Het verhaal gaat verder. De twee moorden zijn nog niet opgelost. De puzzelstukjes komen steeds meer samen. Er blijven nog lang wat losse eindjes en de dader is nog steeds niet boven water ook al weten ze nu wel wie hij is. Kaya komt sterker naar voren in het boek en zij is ook degene die zich het meeste ontwikkeld. Voor Kaya voel ik ook de meeste sympathie als ik bedenk wat zij heeft meegemaakt en hoe ze daar uit krabbelt en sterker naar voren komt.

Het is een prima politieroman, spannend genoeg om lekker te lezen. Geen moeilijke woorden of bijzondere citaten, geschikt voor een groot publiek.