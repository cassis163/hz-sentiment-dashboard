We maken kennis met Anna Portier wanneer ze op haar sterfbed ligt. Ze is op dat moment zestiger en wordt thuis verpleegd. Ze neemt ons mee door haar herinneringen. Naar haar jeugd die ze doorbracht met broer Victor, naar haar veel te vroeg overleden liefde Paul en haar bijzondere carri√®re.

Verderleven nadat je grote liefde je ontvallen is, Anna heeft het er ontzettend moeilijk mee. Haar leven kan haar gestolen worden, ze wil het liefst verdwijnen. Echt bestaan doet ze voor haar gevoel niet meer. Wel is ze gefascineerd door het oprapen en elders weer neerleggen van stenen, als een soort bewijs dat ze toch nog leeft. Is het misschien daarom dat ze als ghostwriter aan de slag gaat? Om zich zo te kunnen verliezen in het leven van andere mensen?
Wanneer Anna stervende is, veranderen de dingen. Hoewel ze voor de lezer een vrij ongrijpbaar personage blijft, wil ze niet langer onzichtbaar zijn en wil ze tevoorschijn komen. Ze neemt contact op met broer Victor die in de Verenigde Staten woont. Zal hij Anna op tijd bereiken en kan ze met een gerust hart sterven?
Het nabestaan van Anna Portier kenmerkt zich door een zeer eenvoudige schrijfstijl, enkele stukken tekst daargelaten. Korte zinnen houden het tempo hoog, het lezen van dit boekje is een kwestie van uren. Het bestaat uit vier delen, die elk zijn opgebouwd uit verschillende korte tot zeer korte hoofdstukken. De ernst en diepgang, die de tekst op de achterflap doet vermoeden, komen onvoldoende tot hun recht, wellicht doordat er te veel gefocust wordt op allerlei faits divers. Het boek is bij momenten ietwat bevreemdend en lijkt niet volledig te doen wat de auteur voor ogen had bij het schrijven ervan.

Judith Maassen (1963) studeerde rechten en literatuurwetenschappen in Nijmegen en Londen. Sinds 2004 is ze de impresario van haar broer Theo Maassen (Nederlands cabaretier en acteur). Ook werkt ze als tekstschrijver voor de Stichting CPNB, is ze recensente en stelde ze de verhalenbundel Echte vrouwen kiezen anders samen. Het nabestaan van Anna Portier is haar debuutroman.