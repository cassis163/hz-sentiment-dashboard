- Deze recensie bevat geen spoilers, dus is ideaal voor als je twijfelt het boek te gaan lezen! -

In dit debuut heeft Maartje met de nodige zelfspot grappige/gênante situaties uit haar leven neergeschreven, die grotendeels voor bijna iedere vrouw herkenbaar zullen zijn. Eten verstoppen voor jezelf, kleding een maatje te klein aanschaffen in de hoop dat het een motivatie is om wat af te vallen, door je vrienden overgehaald worden nog even te blijven op een feestje terwijl je al lang naar je bed had moeten gaan...

Echter, zoals de voorkant ook al doet vermoeden, is dit boek een knipoog naar alle adviesboeken die je tegenwoordig kunt vinden in boekhandels. Het lijkt alsof de schrijfster een zelfhulpboek heeft geschreven, waarin ze haar eigen gedrag onderzoekt en voor zichzelf oplossingen of berusting zoekt voor de dilemma's. Ben je als lezer van plan uit ieder hoofdstuk een wijze levensles te trekken, zul je bedrogen uitkomen. Ben je net als ik op zoek naar een lekker feelgood boek, waarin je kunt lezen dat eigenlijk iedere vrouw toch wel dezelfde ongemakkelijke/vreemde/grappige/gênante situaties meemaakt, vreemde gewoontes heeft en af en toe onzeker is, dan ben je zeker op de juiste plek! Neem de adviezen van het boek niet al te serieus, maar lach je eigen dilemma's weg of reflecteer met Maartjes nuchtere woorden eens op je eigen leven. Vanaf nu wordt alles beter is luchtig en met zelfspot geschreven, leest vlot en bevat voor vrijwel iedere vrouw toch minimaal wel een paar herkenbare en grappige dilemma's. Een feelgood boek voor elke keer dat je even een paar minuutjes vrij hebt om te lezen.

Doordat het boek geschreven is in korte hoofdstukken, die doen denken aan columns, is het namelijk makkelijk het boek ook in veel korte momenten te lezen. Geen beladen boek waarvoor je de tijd moet nemen, maar ook niet perse een boek dat je zou pakken om een hele middag op de bank te hangen. Voor de millenials, de doelgroep van dit boek, de ideale situatie: een boek dat je makkelijk kan combineren met een druk leven. Hoewel het jammer is dat sommige hoofdstukken iets minder samenhang hebben met de rest dan andere, en hoewel ik soms het idee had dat hoofdstukken niet helemaal tot hun recht kwamen of nog wat extra woorden hadden kunnen gebruiken, weet Maartje je makkelijk in haar leventje mee te nemen en leest het boek vlot weg. Dat het verhaal ook nog ondersteund wordt door afbeeldingen, die soms al op zichzelf staand hilarisch zijn, maakt het nog meer uniek.

De schrijfstijl en het taalgebruik in Vanaf nu wordt alles beter vond ik erg fijn. Doordat het geschreven is als spreektaal, 'hoorde' ik bijna het verhaal, alsof een vriendin onder het genot van een kopje thee of wijntje mij over haar leven zat te vertellen. Dit bevordert ook de leesbaarheid en maakt het boek op sommige punten nog grappiger. Wel worden door Maartje veel hippe en soms ook Engelse uitspraken gebruikt, wat misschien voor wat oudere lezers de verhalen minder herkenbaar maakt of een struikelpunt vormt, al heb ik me daar niet aan gestoord. Een kleine tegenvaller voor mij persoonlijk was dat Maartje bekende mensen aanhaalde in het boek die ik niet kende. Ik weet niet zeker of dat aan mijn leeftijd ligt (ik ben zo'n 12 jaar jonger dan Maartje), of dat het überhaupt niet zulke bekende namen waren. In dat laatste geval had Maartje misschien beter meer stereotypen kunnen gebruiken, want ik kan me niet voorstellen dat iedere lezer van dit boek de moeite zal nemen om al deze personen te Googlen, waardoor ik denk dat de verhalen/grappen minder goed tot hun recht komen.

Kortom, een feelgood boek dat makkelijk wegleest als je even kort de tijd hebt om te ontspannen. Hoewel je lekker kan lachen om de herkenbaarheid van verschillende situaties, moet je niet meer dan slechts enkele echte tips wat betreft de dilemma's hopen op te doen uit dit boek. Het is een geslaagde knipoog van een millennial naar alle zelfhulpboeken die momenteel de boekhandels vullen.