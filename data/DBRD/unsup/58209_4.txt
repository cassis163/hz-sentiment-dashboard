Alhoewel ik niet zo snel door Dreiging en Duisternis vloog als door het eerste deel Schim en Schaduw greep het verhaal van Alina Starkov me deze keer wel weer aan. In dit deel is ze vooral bezig met de constante dreiging van de Duisterling die haar te pakken wil krijgen om zo nog meer macht te krijgen dan hij al heeft. Alina vlucht met in haar achterhoofd het feit dat zij de enige persoon is die Ravka kan redden van de Duisterling. Ik twijfel nog steeds of ik me nou aangetrokken tot hem voel of dat ik voor hem weg moet rennen. Wat ik als een goed teken beschouw en ik complimenteer Bardugo hier ook voor want in een ander boek heb ik zoiets nog nooit zo heftig meegemaakt.

Het boek leek naar een keerpunt toe te werken maar het duurde naar mijn gevoel iets te lang totdat het echt spannend werd. Maar als het eindelijk zo spannend wordt liep ik alleen maar in gedachte ‘NEE’ te schreeuwen want er gebeuren heel wat spannende dingen in dit deel.

Ook komen er wat leuke nieuwe personages bij waar ik verder niet te veel over wil zeggen maar een van hen is zeker een nieuwe favoriet van mij.

Kortom Dreiging en Duisternis vind ik zeker een aanrader ondanks dat het grootste deel van het boek iets te langzaam loopt. Alle spannende stukken en de nieuwe personages maken dat gelukkig allemaal weer goed en ik kan niet wachten tot ik deel 3 in handen heb!