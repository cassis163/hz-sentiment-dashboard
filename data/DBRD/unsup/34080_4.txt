De Sirene is de eerste misdaadroman die Val McDermid schreef over haar protagonisten Tony Hill, psycholoog en Carol Jordan, politie-inspecteur. Bij wijze van proef wordt Dr. Tony Hill toegevoegd aan een politie-eenheid onder leiding van inspecteur Carol Jordan om te assisteren bij de ontmaskering van een seriemoordenaar. Er zijn in Bradfield 4 mannen op gruwelijke wijze om het leven gebracht en de politie heeft geen enkel aanknopingspunt. En daderprofilering staat nog in de kinderschoenen.
Tussen Tony Hill en Carol Jordan ontstaat een band die berust op wederzijds respect voor hun professionele deskundigheid. Zij voelen zich ook tot elkaar aangetrokken, gevoelens waar beiden om verschillende redenen niet zo goed mee weten om te gaan.
Daarnaast ontstaan er spanningen in het politieteam omdat de aanwezigheid van een profielschetser als overbodig en bedreigend wordt ervaren.
Val McDermid heeft een bekwame hand van schrijven. Zij weet heel goed door te dringen tot de denkwereld van de moordenaar. Zij doet dit door aparte passages hierover in het boek op te nemen. Ook de wijze waarop Tony Hill deduceert en combineert en op die wijze tot een conclusie komt, wordt door haar vakkundig verwoord. De beschrijving van de martelwerktuigen is deskundig en wat de moordenaar daar mee doet huiveringwekkend. Alles wordt tot in details beschreven.
De beschrijving van de verschillende karakters die in het verhaal voorkomen is beeldend en geloofwaardig. De wijze waarop de politie-eenheid het onderzoek oppakt, hoe de verschillende leden ervan daarmee omgaan en hoe de verschillende personages op elkaar en op Tony Hill reageren wordt goed beschreven.
Her verhaal kent snelheid en spanning en heeft een niet helemaal onverwachte ontknoping die meer spanning doet vermoeden dan er in werkelijkhied is. Met De Sirene heeft Val McDermid een uitstekende misdaadroman geschreven. Het boek smaakt naar meer verhalen over Tony Hill en Carol Jordan.