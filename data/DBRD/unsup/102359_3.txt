Ik vind het heel herkenbaar hoe foodblogger Jennifer Schleber omgaat met voedsel. Ook ik kook veel uit voorraad en voorkom hierdoor dat ik verse producten (ook uit de koelkast) verspil, met het verschil dat zij veelal restjesrecepten heeft en ik meer gebruik maak van mijn vers gekoelde voorraad. Ik weet eigenlijk niet beter dan op deze manier te koken, want ik haal niet dagelijks boodschappen. Ik besteed mijn tijd liever aan andere zaken dan elke dag door de supermarkt te banjeren.

Jennifer heeft al bijna vijf jaar een foodblog waar ze haar recepten deelt met haar lezers/volgers. Haar blog heeft dezelfde naam als haar eerste boek, Empty the fridge. Over de oorsprong van de naam heeft ze een leuk verhaal. Ik geef dit niet prijs, er moet ook iets voor jullie als lezers te ontdekken zijn.

Zoals op de cover staat heeft ze meer dan 100 restjesrecepten en tricks om het meeste uit je koelkast te halen verzameld. Dit leidt ze in met gedegen informatie over voedselverspilling in Vlaanderen, dat overigens helaas niet onderdoet voor de verspilling in Nederland. Jaarlijks wordt ook bij ons tonnen aan goed voedsel met een flinke geldwaarde weggegooid, enorm zonde. Gelukkig komen er steeds meer burgerinitiatieven om deze verspilling tegen te gaan, en Jennifer draagt met haar fraaie boek, vol met mooie kleurenfoto's, haar steentje bij!

Door de restjesrecepten laat ze zien dat je van kliekjes, zoals wij dat hier in Nederland noemen, nog heerlijke, gevarieerde en voedzame gerechten kunt bereiden. Een win-win situatie! Ik denk dat vooral de nog niet ervaren thuiskok veel kan hebben aan haar boek.

Ik heb wel een kanttekening bij dit inspirerende boek. Het alfabetische register loopt echt compleet uit de pas met de aangeduide pagina's. Hier had een goede redactie Ã¨n oplettendheid van de auteur dit wellicht kunnen voorkomen. Een tip dus voor de tweede druk!

Ik vind Empty the fridge een mooi initiatief om mensen bewust te maken van verspilling van goed voedsel en hen aan te zetten tot innovatief koken. Trek gewoon je koelkast leeg, kijk in je voorraadkast en gebruik je fantasie. De beste recepten ontstaan spontaan, daar ben ik van overtuigd, want ook ik heb toppertjes die zijn ontstaan uit improvisatie. Durf te experimenteren en je spaart hiermee niet alleen de planeet, maar ook je kostbare euro's. Dus Empty your fridge en geef je boodschappen de eer die ze verdienen!