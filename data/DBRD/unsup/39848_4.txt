Mel Wallis de Vries wist al heel vroeg dat ze schrijfster wilde worden. Ze krabbelde jarenlang heel veel schriften en notitieboeken vol met verhalen en ideeën. Het manuscript voor haar eerste boek, Uitgespeeld, had ze in 2003 klaar. Het boek verscheen in 2005.  

Uitgespeeld gaat over een meisje genaamd Anna. Anna verhuist van Nijmegen naar Amsterdam. Ze vindt dit totáál niet leuk. Haar eerste schooldag verloopt gewéldig: ze kan niets vinden en ze komt ook nog eens te laat in haar eerste les. Anna vindt haar school helemaal niets, totdat ze Julian, Tessa, Charlotte en Wouter leert kennen. Met deze vriendengroep raakt Anna al snel bevriend. Ze trekt veel met hen op en ze doet dingen die ze in Nijmegen nóóit had gedaan. Maar op een dag verdwijnt Tessa en de vier vrienden zijn er allemaal door aangedaan. Anna vertrouwt haar vrienden niet meer. Ook weet ze niet meer wat ze met haar gevoelens aan moet. Ze heeft gevoelens voor Julian, maar hij is het vriendje van Tessa! Alles wordt steeds ingewikkelder en mysterieuzer. Wat is er met Tessa gebeurt? En zijn de vier overgebleven vrienden nog wel veilig?  

Voor Anna is het leven niet echt gemakkelijk. Verhuizen naar Amsterdam is niet wat ze wil, ze moet haar vrienden achterlaten en weer helemaal opnieuw beginnen. Als ze dan gelukkig vrienden vindt verdwijnt er één van hen. Er gebeuren allemaal mysterieuze dingen en als er eindelijk iets zeker is wordt al snel het tegendeel bewezen. Anna weet niet meer wie ze moet vertrouwen en wat nu de waarheid is. Ze gaat zelfs aan zichzelf twijfelen. Door alle nare gebeurtenissen brokkelt haar zelfvertrouwen steeds een beetje af.  

Het is jammer dat de ‘echte spanning’ pas meer aan het eind van het boek komt. In het boek zitten raadsels en merkwaardige dingen, zoals het verdwijnen van Tessa. Er zit niet genoeg spanning in, maar het boek laat je wel doorlezen. Er komen namelijk steeds meer vermoedens over de oorzaak van Tessa’s verdwijning. Dit maakt het lastiger om een verwachting te vormen. Je twijfelt namelijk aan heel veel mensen. Ook worden alle raadsel pas aan het eind opgelost. Dit zorgt er ook voor dat je het boek blijft lezen.  

Uitgespeeld is een herkenbaar boek. Anna experimenteert met drugs en gaat roken. Dit is ook nu, tien jaar later, nog actueel. Hoewel nu het percentage jongeren die roken en drugs gebruiken afgenomen is. Ook de vriendschappen en de manier waarop Anna reageert zijn erg herkenbaar. Dit maakt dat je meer in het verhaal zit. Het is niet raar dat dingen ook jou raken en dat sommige gebeurtenissen als een mokerslag aankomen. Ook jij voelt de angst en dit maakt Uitgespeeld echt tot een thriller!