4,5 sterren op mijn blog
In dit verhaal draait het om een stel vrienden met hun kinderen, (schoon)ouders en buren. Voor de één is huisje-boompje-beestje al een feit, voor de ander nog een wens. Moriarty schetst in haar nuchtere doch humorvolle schrijfstijl hun levens met alle ups en downs, innerlijke conflicten en onderlinge spanningen. Niets is wat het lijkt, er is altijd sprake van een onderliggend verhaal!

Ze belicht onder andere de nogal complexe vriendschap tussen Erika en Clementine. De teruggetrokken Erika, die haar privéleven uit alle macht geheim wilde houden, genoot als kind al van de gezellige huiselijkheid bij Clementine en haar gastvrije ouders. Ze is inmiddels getrouwd met Oliver en helaas nog kinderloos. Clementine heeft met haar man Sam twee schattige dochtertjes waar Erika en Oliver ook dol op zijn. De rol van moeder, in combinatie met haar beroep als celliste, valt Clementine zwaar en trekt geleidelijk aan een zware wissel op haar huwelijk. Hun 'huishouden van Jan Steen' roept ook de nodige irritaties op. Waarom zijn ze altijd alles kwijt, ondanks hun flinke opruimpogingen?

Wanneer Clementine met haar gezin samen met Erika en Oliver naar een barbecue bij diens buren mag gaan, fleurt ze meteen op. Deze afleiding is precies wat ze nu nodig heeft, want ze kampt ook nog eens met flinke stress voor een auditie. Haar man Sam is minder enthousiast over de uitnodiging, maar eenmaal bij de flamboyante Sid en Tiffany is hij snel om. Hun dochters worden leuk opgevangen en beziggehouden door de dochter van hun gastheer en -vrouw, de drank vloeit rijkelijk en het geweldige eten valt goed in de smaak. De enige spelbreker is de eeuwig klagende buurman Harry, maar ze nemen zijn geklaag met een grote korrel zout.

Net wanneer de stemming er goed in zit en er ruimte is voor wat intiemere gesprekken, gebeurt er iets dat hen de schrik van hun leven geeft. Achteraf vragen Clementine en Sam zich vertwijfeld af hoe hun leven zou zijn als ze nooit naar die barbecue waren gegaan. Helaas is het kwaad dan al geschied en vreet de schuldvraag aan hen.

Moriarty meandert in dit verhaal, waarin de dag van de barbecue centraal staat, tussen de diverse personages en het heden en verleden. Ze krijgen allen een stem waardoor je een kijk in hun ziel krijgt en hen ziet worstelen met het vraagstuk over de betekenis van hun leven. Is dit alles een verklaarbaar gevolg op de heftige gebeurtenis tijdens de barbecue of is die alleen maar de aanzet geweest voor de onthulling van geheimen? Hun ontdekking daags na de barbecue over buurman Harry zorgt voor nog meer onrust tussen de vrienden en buren.

Moriarty houdt je aandacht van begin tot eind vast, haar humorvolle ondertoon gloort als licht aan de horizon over het intens zinvolle verhaal. Wederom heeft ze thema's als relaties, vriendschap, ouderschap, geheimen en schuldgevoel vloeiend en met gevoel voor humor aaneengeregen in deze fonkelnieuwe roman met schitterend gekozen cover. Dat ik overigens niet de enige ben die haar romans zeer filmisch vind, blijkt uit het feit dat er een tv-serie komt die is gebaseerd op Grote kleine leugens. Deze zal vanaf mei 2017 te zien zijn op HBO, met o.a. Nicole Kidman en Reese Witherspoon in de hoofdrollen.