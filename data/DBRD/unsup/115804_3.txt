Louise ontdekt bij toeval dat haar vriend en werkpartner zijn hond Charlie ergens op straat heeft achtergelaten, en zij vreest dat er iets is gebeurd, want hij zou nooit zijn hond zomaar ergens achterlaten. Wanneer hij vervolgens ook niet op komt dagen bij een concert waar hij zo ontzettend graag naartoe wilde weet zij het zeker en trekt zij bij hun leidinggevende aan de bel. Ze gaan op onderzoek uit maar komen niet echt verder, totdat blijkt dat Eik in Engeland in de cel zit omdat hij een plaats delict van een moord heeft verstoord.Het moordslachtoffer blijkt de al 18 jaar vermiste Sofie Bygmann te zijn, destijds als vermist opgegeven door Eik..

Wanneer je een prettig en snel lezend boek zoekt dan zit je met de boeken van Sara Bl√¶del goed. Door de korte hoofdstukken en de niet al te ingewikkelde en lange zinnen ben je zo door het boek heen. Verwacht er dan ook geen literaire hoogstandjes of veel diepgang van. Er wordt wel een poging tot diepgang gedaan maar het blijft allemaal wat aan de oppervlakte. Al heel snel is duidelijk wat het motief is achter de moord op Sofie en dus ook in welke hoek de dader gezocht moet worden. Echt heel spannend wordt het nergens en dat is wat ik persoonlijk wel jammer vind. Mensen die van een feelgood boek houden zullen het einde van het boek zeker kunnen waarderen, maar voor mij ligt het er allemaal wat te dik bovenop en gaat het allemaal wat te makkelijk.

Kortom, een fijn boek voor een luie avond op de bank of op een mooie zomerdag op het strand, maar wil je wat meer diepgang en spanning, zoek dan nog even verder.