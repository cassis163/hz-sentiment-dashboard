Thuis in Virgin River samenvatten in 1 korte zin: Dit is een onvervalste love story.

Na een flink aantal spannende thrillers kwam op het geschikte moment een no-nonsense roman aan de beurt. Het verhaal dat deel uitmaakt van een hele serie rond Virgin River is helemaal niet ingewikkeld. Mel Monroe is een jonge vrouw, weduwe, op zoek naar rust en vlucht uit haar dagelijkse omgeving. Het is tevens haar vlucht voor het voortdurende medelijden dat haar vrienden tonen. Uiteindelijk zal ze haar nieuwe thuis vinden in Virgin River, een klein dorp in Californië waar de tijd is blijven stilstaan. Ook de liefde klopt weer aan haar deur, in de persoon van Jack, eigenaar van de plaatselijke bar. Hij is meteen stapelgek op haar. Het slot opent perspectieven voor een volgend deel. Een story over een moedige vrouw, die haar leven een nieuwe wending wil geven en hoopt opnieuw het geluk te vinden.

Robyn Carr maakt bij haar beschrijvingen gebruik van ontelbare details, zelfs bij het typeren van minder belangrijke karakters. Ze schetst het leven zoals het in werkelijkheid ook is, gecombineerd met fictie. Deze auteur beschikt over een vlotte pen en weet hoe ze met preciesheid de setting moet weergeven, precies of je krijgt een foto voorgeschoteld. Virgin River, waar iedereen ook iedereen kent en waar alles nog behoorlijk primitief is.

Tijdens het lezen van Thuis in Virgin River is er ruimte voor een lach en een traan. Het boek leest als een trein. Virgin River, waar iedereen ook iedereen kent. Nog even vermelden dat de cover een streling is voor het oog, waarbij het reliëfeffect je bijzondere aandacht trekt.

Robyn Carr is sinds haar 27ste een veelschrijfster, van de Virgin River serie zijn tot op vandaag reeds 20 boeken verschenen.

Deze roman is uitermate geschikt voor lezers die zichzelf graag verliezen in romantiek en genieten van een bijzonder liefdesverhaal.