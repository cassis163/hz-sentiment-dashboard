Na de real-world/fantasy trilogie Half Zwart komt Sally Green nu met een nieuwe serie, écht fantasy deze keer. The Smoke Thieves is het eerste deel en wordt verkocht als een Young Adult versie van Game of Thrones.

Tash, hunter. In het hoge noorden van Pritoria jaagt zij op demonen met haar maatje Gravell. Keer op keer halen ze gevaarlijke toeren uit om de gewilde, maar illegale demon smoke in hun handen te krijgen.
Catherine, princess. Kroonprinses van Brigant, waar vrouwen helaas geen goede posities (mogen) hebben. Door haar vader uitgehuwelijkt aan prins Tzsayn van Pritoria, maar haar hart staat daar niet naar.
Ambrose, soldier. Gezworen bodyguard van prinses Catherine, maar hij ligt in de knoop met zijn gevoelens, zowel over Catherine als naar het koninkrijk wat hij dient.
March, traitor. Een van de laatste mensen uit Abask, nu een dienaar van prins Thelonius van Calidor. Als hij erachter komt wat Thelonius in het verleden gedaan heeft, veranderd zijn mening echter.
Edyon, thief. Hij lijkt niet te kunnen stoppen met stelen, maar doet het niet voor het geld of de dingen die hij steelt. Met zijn snelle tong praat hij zichzelf vrijwel overal uit.

Vijf verschillende, interessante personages die in de loop van het verhaal steeds meer met elkaar te maken krijgen. Green laat stukje bij beetje de puzzelstukjes van het plot op hun plaats vallen, (het stelen van) de illegale demon smoke als rode draad.

Door de snelle wisselingen van perspectief en prettige schrijfstijl leest dit boek als een trein. Het kiezen van vijf perspectieven en een lengte van het boek wat George R. R. Martin dikte niet nadert, zorgt echter ook voor wat minpuntjes. Er wordt een goede poging gedaan om de personages en de wereld waarin ze zich bevinden uit te werken – The Smoke Thieves is deel één in een nieuwe serie – maar de verandering van houding die sommige personages begaan is vrij plots, van het ene hoofdstuk op het andere. Ook op Greens schrijfstijl is wat aan te merken, ze valt zo nu en dan in herhaling. Letterlijke stukken zin worden herhaald in opeenvolgende hoofdstukken, en in een hoofdstuk wordt zelfs vier of vijf keer exact dezelfde bewoording ergens voor gebruikt. Het zou kunnen dat dit Greens bedoeling was, maar het valt op en leid dus af van het verhaal zelf.

De spanning in het boek is daarentegen wel goed opgezet en doet je de tijd vergeten. Na elk hoofdstuk wil je meer weten: of je vermoedens bevestigd worden, of er een plot twist aankomt, hoe het verdergaat met je favoriete personage. Alle verhaallijnen komen samen in een climax aan het eind van het boek die doet verlangen naar het volgende deel.

De Game of Thrones van YA is The Smoke Thieves (nog) niet, maar als je een leuk boek zoekt om weg te lezen in dit warme weer, is het wel een aanrader.