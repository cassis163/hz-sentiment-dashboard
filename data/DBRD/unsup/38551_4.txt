“het meisje van toen” is een novelle wat als e-book is uitgebracht. De schrijver noemt het een wraak-novelle en dat dekt zeker de lading!

Hoofdpersonage Paul Meertens bedroog twintig jaar geleden zijn vrouw, die op dat moment zwanger was van hun eerste dochter. Het was een one-night-stand en hij had daarna ook geen contact meer haar, Lieve Breevoort. Inmiddels heeft hij een goede baan, een tweede dochter en moet hij op zoek naar een assistent. Eén van de sollicitanten blijkt toch heel erg te lijken op de dame van toen. Hoewel ze zich heeft voorgesteld als Linda is de gelijkenis treffend en is Paul van slag. Hij besluit haar een afwijzingsbrief te sturen en haar te vergeten. Linda neemt daar geen genoegen mee en palmt zijn baas in en wordt zijn assistente. Vervolgens ontmoet hij de nieuwe danslerares van zijn dochter, de squashpartner van zijn vrouw en de invalster op school en alle drie lijken ze op Linda of eigenlijk Lieve. Hij denkt eerst gek te worden door haar overal te zien maar als snel is het erger dan dat. Linda zegt er een te zijn van een vierling en ze is uit op wraak. Iets waar ze twintig jaar op heeft zitten broeien en waar Paul met open ogen in loopt.

Wat een heerlijk verhaal is dit! Ik kan niet anders zeggen. Het is spannend vanaf het begin tot het einde met een goede opbouw en een leuke twist aan het einde. Het is altijd knap als een schrijver in een kort verhaal alles kan vertellen met een goed kloppend einde. Na dit einde is er nog een kleine aangename verrassing die zeker smaakt naar meer.

De vertelstijl is prettig. De schrijver schuwt de soms bloederige details niet waardoor het geheel realistisch genoeg overkomt. Het geheel leest lekker weg en je moet doorlezen tot de ontknoping. En als een schrijver je zo weet in te pakken is een thriller geslaagd.

“het meisje van toen ” is mijn kennismaking met deze schrijver en is zeker de moeite waard. Als thriller liefhebber vind ik het altijd een feestje om iets te lezen van eigen bodem. Nederland heeft gewoon heel wat schrijvers die gewoon ontdekt en gelezen moeten worden !