Cotton Malone woont rustig in Denemarken, waar hij in Kopenhagen een boekhandel heeft. Op een dag staat plotseling zijn ex-vrouw Pam voor de deur. Ze vertelt hem dat hun zoon Gary twee dagen geleden is ontvoerd. Nog geen half uur later ontploft er een bom in de boekenzaak en Cotton en Pam worden gedwongen hun heil te zoeken bij Cottons oude vriend Henrik Thorvaldsen. Als snel wordt het Cotton duidelijk dat Gary is ontvoerd om hem te dwingen te verblijfplaats te vertellen van ‘de Alexandria Link’, de enige aanwijzing die kan leiden tot het terugvinden van de bibliotheek van Alexandrië. Deze wereldberoemde bibliotheek heeft zeshonderd jaar bestaan en bevatte meer dan een half miljoen manuscripten. Er is nooit meer iets van teruggevonden. Of wel?

Het verhaal van de Alexandria Link is niet alleen het verhaal van de bibliotheek, het is ook een verhaal over de interpretatie van de bijbel. Deze interpretatie wordt door een bepaalde groep machtige en invloedrijke mensen aan de kaak gesteld. En waarom? Omdat die interpretatie samenhangt met het probleem tussen Israël en de Palestijnen. Het voert te ver om hier diep in te gaan op de drijfveren van alle hoofdpersonen uit het boek. Het zal de lezer niet verbazen dat de bibliotheek uiteindelijk gevonden wordt, en Steve Berry heeft zijn uiterste best gedaan om dit complex zo echt mogelijk te beschrijven. Wat mij betreft is dat gelukt; ik kreeg neigingen om een vliegreisje te boeken. Maar ja, het blijft fantasie. Zo blijft het gelukkig ook fantasie dat het zou kunnen dat door één persoon de bijbel zodanig wordt uitgelegd, dat de hele Westerse wereld én het Midden-Oosten op zijn kop staan.

Een tikje te veel bijzondere ontsnappingen en toevalligheden kosten dit boek een sterretje. De plot is echter leuk verzonnen en het verhaal is ook best leerzaam. Enige achtergrondkennis van de bijbel en de politieke toestand in het Midden-Oosten is wel handig. Het boek verschijnt begin juni 2007 op de markt.

(Door: Jannelies Smit)