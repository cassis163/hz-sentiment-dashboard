‘Je doet heel je leven niets anders dan repareren wat kapot is. Dat doe je voor de mensen om wie je geeft. Het enige dat ik wil is dat je dit maal egoïstisch bent en dat je het voor jezelf doet.’ Soms proberen we andere mensen steeds te helpen maar vergeten we onze eigen problemen op te lossen en geraken we steeds dieper in een draaikolk van miserie en pijn.

Een spoor van bloed is maar één van de vele bloedstollende thrillers die Val McDermid heeft geschreven. Het boek is vertaald uit het Engels en verscheen in 2010 op de Belgische markt. McDermid schreef een reeks thrillers over Tony Hill waaronder “Een spoor van bloed”. Het boek werd uitgegeven door Sijthoff en is de zesde editie in deze reeks.

Tony woont en werkt al lang samen met Carol Jordan, de hoofdinspecteur van het team zware misdrijven in Bradfield. Hij is een psycholoog en helpt Carol bij het schetsen van een profiel bij moordzaken. Hun samenwerking wordt echter verbroken door haar nieuwe baas James Blake. Hij vind dat ze beter gebruik kunnen maken van politie studenten die opgeleid zijn in het maken van profielschetsen want ze zijn namelijk veel goedkoper dan Hill.
Het team zware misdrijven van Bradfield moet zich bewijzen tegenover James en haalt alles uit de kast. Sam vind een belangrijk bewijsstuk dat hen kan helpen bij een coldcase. Als hun team de moordenaar van deze zaak kan vinden is Blake er misschien van overtuigd dat het team grote successen kent en hun werk veel voor het politiebureau betekent.
In “Een spoor van bloed” krijgen de politiecorpsen te maken met een seriemoordenaar die tieners benadert via RigMarole, een sociaal netwerk, om vervolgens een soort van vriendschap met hen op te bouwen. Het eerste slachtoffer werd gevonden in Worcester en het politieteam vraagt om hulp bij Tony Hill. Terwijl het onderzoek van de eerste moord nog aan de gang is, wordt er een jongen vermoord in Bradfield en Carol haar team moet deze moord onderzoeken. De lezers hebben meteen door dat het om dezelfde moordenaar gaat maar het duurt wel even voor de politiecorpsen een link leggen tussen de moorden.
Val McDermid heeft het niet netjes gehouden en geeft gruwelijke details over hoe de moordenaar te werk gaat. Het gaat duidelijk om een gevoelloze en bloeddorstige dader en dat maakt het moeilijk voor Tony om in zijn huid te kruipen. Geen van de slachtoffers wist met wie ze praatten op RigMarole en dachten steeds dat het een onschuldig persoon was, maar hun goedgelovigheid deed hun de das om. Wat het boek nog aangrijpender maakt is dat het om tieners gaat die amper hebben kunnen genieten van het leven dat eigenlijk nog niet echt begonnen was. De schrijfster beschrijft steeds beknopt de ouders van de slachtoffers en verteld over hun situatie en hoe ellendig hun leven is zonder hun dierbaar kind.
Carol is vastberaden Tony antwoorden te geven op de vele vragen in verband met zijn vader. Tony vindt het woord ‘vader’ eigenlijk geen gepast woord omdat hij hem nooit gekend heeft en nooit een band met hem heeft gehad. Toch wil hij weten waarom hij na zijn dood alles aan hem heeft nagelaten en waarom hij hem nooit heeft opgezocht. Tony twijfelt of hij dit echter wel wil weten en onderneemt zelf geen stappen, daarom besluit Carol om zelf op zoek te gaan naar de antwoorden en gaat deze zoeken onder andere bij Vanessa, de moeder van Tony. Zij is niet zo heel blij met het plan van Carol en zal tegenwerken.
De relatie tussen Tony en Vanessa is nooit echt goed geweest en dat maakt Val duidelijk door de gedachten van Tony te verwoorden. Hij heeft een heel uitgesproken mening over zijn moeder en wil weten hoe zij en zijn vader elkaar hebben leren kennen en waarom hij besloten heeft om uit zijn leven te verdwijnen. Carol helpt hem hierbij en ze is een goede vriend voor hem. Ze hebben tot nu toe hun relatie professioneel gehouden maar toch heeft Val McDermid ervoor gezorgd dat de lezer vermoed dat er meer aan de hand is.

Val McDermid heeft al vele thrillers geschreven en weet de lezer te boeien van begin tot einde. Het boek is misschien niet geschikt voor gevoelige lezers maar het is op een bepaalde manier geschreven zodat de lezer makkelijk kan volgen zonder de vorige boeken van de reeks te hebben gelezen. Een stukje thriller waarbij moord, vriendschap en samenwerking centraal staan.