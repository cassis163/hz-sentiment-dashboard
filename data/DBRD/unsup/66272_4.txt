We ontmoeten een uit elkaar gevallen familie, die zich staande probeert te houden in een wereld die vooral bestaat uit zand. Het leven is moeilijk. Niet alleen vanwege deze omstandigheden. Ook vanwege de verdorven eigenschappen van de mensen waaruit deze wereld bestaat. Verraad en intrige zijn eerder regel dan uitzondering.

De oudste zoon van de familie, Palmer, doet per toeval een ontdekking die weleens heel verkeerd voor deze wereld uit kan pakken. Dit ontketent een reeks van gebeurtenissen waarin de familie tot het uiterste wordt getest. Hoever gaan zij om dit tegen te houden?

Auteur Hugh Howey (bekend van de trilogie Silo, Schakel en Stof) staat erom bekend personages te scheppen die weten te overleven als alles tegenzit. Materiaal voor een film? Het filmscript voor Silo wordt al geschreven. Ook dit sciencefiction boek is er klaar voor, al is het alleen vanwege de beeldend geschreven passages die erin voorkomen:

“Al snel zagen ze alleen nog het bovenste gedeelte van de hoogste zandkrabbers, die misvormde en onsamenhangende, opeengestapelde kubussen – kleine hokken, huizen en winkels, boven op elkaar gebouwd zonder enig plan of systeem. Het zand stroomde in slierten van hun daken en de wind huilde langs de dakranden.”

Howey gebruikt nieuwe woorden om deze wereld uit op te bouwen. De betekenissen hiervan staan in het boek aangegeven. Dit geeft een nieuwe dimensie aan het lezen en maakt de wereld aannemelijker. “Schuif” is bijvoorbeeld zand dat een huis binnendringt. Zouden deze woorden ooit echt in het taalgebruik worden opgenomen? Wie weet. Bij sciencefictionschrijver Isaac Asimov is hetzelfde gebeurt en dat was nooit zijn bedoeling! Ook komt er een nieuwe techniek in voor: zandduiken. Dat is duiken in het zand met luchtflessen op je rug. Hierbij zit je in een elektrisch pak dat het zand rondom je los trilt. Dit levert enige momenten op die claustrofobisch zijn.

Met Zand heeft Howey een thriller geschreven die kort maar spannend is. Het is als een toetje: is hij op dan wil je meer. **** Vier sterren voor de fantastische mix tussen fantasie en werkelijkheid en het feit dat je tot op het einde van het boek op het puntje van je stoel zit.