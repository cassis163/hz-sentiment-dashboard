In dit verhaal, met de alom bekende Dirk Pitt, is er één ding vanaf het begin duidelijk; de Titanic moet geborgen worden. Wie anders dan Pitt is de geroepen man om deze operatie te coördineren. Toch blijken er aardig wat haken en ogen te zitten aan deze bergingsklus. Het vinden van de Titanic en de diepte zijn elk een probleem op zich. Als er dan ook nog mysterieuze sabotage plaats vindt, is duidelijk dat er meer is dan het bergen alleen. Door de uiterst waardevolle lading in het ruim van de Titanic lijken er meer kapers op de kust te zijn.
Na een goede proloog die de lezer alert en nieuwsgierig maakt, wordt het alleen maar beter. De lezer zit op het puntje van zijn stoel in afwachting van wat er op de volgende pagina gebeurt. Dirk Pitt, de nooit vermoeide en nimmer opgevende superheld van Cussler, is terug in deze diepgaande thriller. Hij treedt niet zo prominent op de voorgrond als in andere Pitt-thrillers, maar hij is onlosmakelijk aan de oplossing van elk dilemma verbonden. Cussler weet de lezer scherp te houden door gebruik te maken van een schip als de Titanic. Door de overbekende geschiedenis te gebruiken, begint de lezer niet op een nulpunt, een verwachting is gecreëerd. De verschillende karakters worden door Cussler, zoals we van hem gewend zijn, goed en summier beschreven. Daarnaast houden verschillende plotwendingen het verhaal goed gaande. Als de lezer op het einde denkt dat alles er op zit, weet Cussler toch weer een nieuwe onverwachte draai aan het verhaal te geven, waardoor de rest uitermate spannend blijft. De manier waarop Cussler heden en verleden met elkaar verbindt, is van het hoogste niveau. De diverse verhaallijnen sluiten naadloos op elkaar aan.
Licht de Titanic is niet echt een snelle actiethriller. Soms komen de dialogen wat langdradig over voor een verhaal als dit. Als alle inspanningen voor niets lijken te zijn en de hele operatie dreigt te mislukken, is er nog -geheel volgens Pitts nooit falende geluk- een lichtpuntje. Daardoor krijgt Pitt nog net dat beetje informatie dat nodig is om het verhaal toch een goed einde te geven. Helaas is de spanning, die in een thriller verwacht mag worden, regelmatig ver te zoeken. Daardoor lijkt Licht de Titanic soms meer op een goedkoop romannetje dan op een spannend boek. Het boek prikkelt de nieuwsgierigheid van de lezer, maar wekt geen gierende spanning op. Dat neemt niet weg dat Licht de Titanic leuk is om te lezen. Een goede voldoende voor Licht de Titanic.