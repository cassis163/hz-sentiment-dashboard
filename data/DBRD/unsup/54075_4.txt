Een komische thriller, het is een keer wat anders. Dixit begint erg goed met een mislukte, onvrijwillige zelfmoordpoging, lachen!

De grappen - die niet altijd even geslaagd zijn - deden mij soms een beetje denken aan Brusselmans. En dat is zeker geen verwijt. Vooral op momenten dat de media, de politie, het leger, (bij)gelovigen, politici, riooljournalisten e.a. een veeg uit de pan krijgen was een brede grijns niet te onderdrukken.

Uiteindelijk trekt het verhaal zich op gang wanneer communicatiespecialist David Cleeffs zich danig in de nesten werkt en de bekendste terrorist van het land wordt. Het gevolg is een reeks absurde toestanden.

Dixit leest lekker vlot, is bij momenten hilarisch en bevat ook nog een (kleine) dosis spanning. Echt iets voor de zomer dus.