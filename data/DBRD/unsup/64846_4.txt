Bij het voorgaande boek, BZRK, had ik wat tijd nodig om in het verhaal te komen. Er werden enorm veel personages geïntroduceerd en ook de wereld van de nanotechnologie was in het begin wat ongrijpbaar en onduidelijk. In BZRK Reloaded daarentegen is een introductie niet langer noodzakelijk. Als lezer ken je de wereld down in the meat en weet je wie de belangrijkste personages zijn. Hierdoor kan het boek midden in de actie beginnen en je van begin tot eind meenemen op avontuur.


In BZRK Reloaded leren we de personages steeds beter – en op een steeds persoonlijker niveau – kennen. Vooral Sadie groeit enorm in haar rol als Plath; wanneer ze de leiding van BZRK op zich moet nemen. Daarnaast ben ik groot fan van de nieuwe personages Minako en Billy the Kid. Ook de slechteriken, The Armstrong Twins, worden enorm goed geportretteerd. Ik heb op de één of andere manier echt een angst ontwikkeld voor deze Siamese tweeling.

Niet alleen heeft BZRK Reloaded veel verschillende personages, het verhaal wordt bovendien gekenmerkt door veel verschillende POVs. Dit maakt het verhaal enerzijds heel interessant – je leest bijvoorbeeld ook wat de ‘slechten’ over bepaalde dingen denken – maar tegelijkertijd is het verhaal hierdoor wat warrig en chaotisch. Het grote aantal gezichtspunten is misschien net iets te veel van het goede en zorgt ervoor dat je niet met ieder personage een emotionele band krijgt. Toch toont dit wel heel duidelijk aan dat niemand 100% goed is en niemand 100% slecht.


Over het algemeen wordt de BZRK serie op internet geportretteerd als een serie voor jongens en ergens kan ik dit goed begrijpen. Niet alleen speelt actie een grote rol, maar ook het technologische aspect lijkt veel vrouwelijke lezers af te schrikken. Persoonlijk ben ik echter van mening dat de boeken geschikt zijn voor zowel jongens als voor meisjes. De actiescènes zijn bruut en gewelddadig, maar daarnaast speelt romantiek ook een belangrijke rol. Qua doelgroep (jongens/meisjes) is de BZRK serie naar mijn idee gelijkwaardig aan The Hunger Games.

Wat ik zelf erg leuk vind aan de BZRK boeken is de hoge mate van intertekstualiteit. Zo wordt er in BZRK Reloaded bijvoorbeeld verwezen naar The Hunger Games, Alice in Wonderland en één van mijn favoriete games: Portal. Dat soort kleine dingetjes maken mij als lezer enorm blij en zorgen ervoor dat ik me goed kan identificeren met het verhaal.


Al met al was ik aangenaam verrast door BZRK Reloaded. Hoewel haar voorganger BZRK me zeker wist te raken met haar originaliteit en tot in de details kloppende world building, was het een moeilijk verhaal om in te komen. BZRK Reloaded daarentegen wist me van begin af aan mee te slepen in het verhaal. De persoonlijke groei van de personages en het romantische verhaal vol actie en geweld verdient mijns inziens een beoordeling van vier sterren! Ik ben erg benieuwd naar het volgende deel in deze serie.

Deze recensie verscheen ook op Oog op de Toekomst.