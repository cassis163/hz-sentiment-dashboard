Meer woorden heeft hij niet nodig om de spanning telkens weer op te voeren. In De vrouw in de blauwe mantel herkennen we het rasechte schrijf- en vertellerstalent in Deon Meyer (1958). Het geschenkboekje van de Spannende Boeken Weken 2017 heeft – toeval of niet – een bijzondere link met Nederland. Toch speelt het grootste deel van het verhaal zich af in Zuid-Afrika, het vaderland en thuisbasis van Meyer. De korte thriller - van nog geen 100 pagina’s en 20 hoofdstukjes – bevat heel wat spanning (uiteraard!), maar ook humor en spitse dialogen. De verschillende verhaallijnen vloeien uiteindelijk (vanzelfsprekend) harmonieus samen.
Bennie Griessel en Vaughn Cupido vormen samen een kleurrijk duo rechercheurs, letterlijk en figuurlijk. Griessel, 47 en ervaren kapitein van de Zuid-Afrikaanse politie, is een blanke alcoholist die intussen al bijna vijf maanden nuchter is. Geld heeft hij niet, zodat hij zelfs moet lenen om de studies van zijn zoon Fritz te bekostigen. Hij wil weldra huwen met zijn vriendin Alexa, dit gaat hem echter ook een smak geld kosten. Zijn kompaan Cupido heeft een heel donkere huidskleur en is een vrijgezel die wel eens verliefd wordt, zelfs op de verkeerde. In deze korte thriller krijgen de beide heren een heel ondankbare moordzaak in de schoot geworpen. Een dode vrouw, gereinigd met een stevige portie bleekwater, wordt gevonden boven aan Sir Lowry’s Pass. Haar lichaam wordt tentoongespreid; het hangt over een muur op de bergpas. Kunst is hot, ook in dit spannende boek.
Meyer brengt een mysterieuze dame in een blauwe cape samen met een leerling van Rembrandt, een dode vrouw, een alert team van rechercheurs en een schitterende setting. Dit alles wordt vakkundig gemixt en neergeschreven door een van de meest intelligente en succesrijke thrillerauteurs die we vandaag kennen. Kan dit alsnog foutlopen? Neen, dit geschenkboekje is klein van formaat, maar evenwel groot van inhoud. Prachtig en krachtig weergegeven; een verhaal dat zich richt tot een heel ruime doelgroep: lezers van spannende boeken. Is er een link met de bekende roman Het puttertje van de Amerikaanse Donna Tartt? Jazeker, aan de lezer om het zelf te ontdekken.
Inderdaad: 2017 kan echt niet meer stuk voor Deon Meyer. Onlangs verscheen ook zijn post-apocalyptische roman en dikke pil Koorts; een meesterlijke vertelling waarin de schrijver bijzonder dapper uit zijn vertrouwde comfortzone stapt.
De vrouw in de blauwe mantel werd (wederom fraai) rechtstreeks vertaald uit het Afrikaans door zijn vast team vertalers Martine Vosmaer en Karina van Santen. Griessel én Cupido: Holy moly!