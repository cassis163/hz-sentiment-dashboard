Titel : Fataal
Auteur : Eva Burgers
Uitgeverij : Uitgeverij De Fontein
ISBN : 978 90 261 4332 8

Je kan het niet ontkennen, de jeugdthrillers van De Fontein met hun alombekende politielintjes (elastiekjes) vallen op. Neem dan ook nog de cover van ‘Fataal’ erbij en je hebt een boek dat toch best wel aantrekkelijk lijkt. 4 jonge meisjes met een bedrukt gezicht prijken op het kaft. Zee op de achtergrond, een nachtelijk tafereel. Veel doet reeds vermoeden dat deze meiden in het buitenland vertoeven.
En dat vermoeden qua omgeving was correct. De vier vriendinnen Fay, Emily, Lauren en Naomi kijken er reeds enige tijd naar uit : een weekje vakantie in het mooie Griekenland. Jongens brengen enkel problemen met zich mee en die willen ze aldus mijden. Tot ze natuurlijk de kerels opmerken die in de villa over hun vakantievilla verblijven. Al snel is er een vonk tussen Lauren en Leonard waardoor er eveneens snel een negatieve sfeer is tussen enkele vriendinnen. Wanneer er ’s avonds plots een vreemde man opduikt en wegspurt, beginnen de echte problemen. Elke dag worden ze geconfronteerd met opmerkelijke gebeurtenissen. Van een ontspannen vakantie is er snel geen sprake meer.
Het boek begint redelijk goed, hoewel het in het begin wel een beetje chaos is met de vele personages. De korte hoofdstukken die telkens vanuit een wisselend perspectief van de vriendinnen geschreven worden geven die chaos een extra duwtje in de rug. Sommige personen zijn goed uitgediept, terwijl enkelen er iets meer bijhangen.
Probleem bij dit boek is het spanningsgehalte. Toegegeven het verhaal leest vlot en heb je op amper een dag uit, maar dat is dan vooral te danken aan de makkelijke taal en die snelle wisseling in hoofdstukken. Er is gewoonweg een tekort aan die ‘oh zo creepy’ sfeer die een thriller moét hebben. Burgers houdt de lezer niet in de greep, de toevalligheden en situaties stapelen zich op en worden iets te fel in het daglicht geplaatst. Zelfs als 13-jarige (wat trouwens de doelgroep is) zullen de spanningselementen merendeels iets tè cliché zijn. De plottwist die opduikt geeft het verhaal terug iets meer cadans, maar wordt dan weer iets minder goed uitgewerkt. Beetje meer achtergrond of informatie daarover zou wel een leuke extra geweest zijn.

Kortom, de uitdrukking die de vriendinnen op de cover vertonen was ook hier aanwezig … het vooruitzicht naar een leuke, spannende YA-thriller werd vlug overgeschaduwd. Het boek krijgt dan van mij ook : 2 sterren. Waarom dan 3 sterren gegeven op Hebban ? Omdat het nog steeds de naam jeugdthriller draagt en bestemd is voor 13+, vanuit dat standpunt verdient ‘Fataal’ m.i. 3 sterren.