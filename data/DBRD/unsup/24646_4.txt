Alyson Noël is bekend van de serie De onsterfelijken  waarvan wereldwijd zes miljoen boeken zijn verkocht. Bestemming is het eerste deel in haar vierdelige serie Soul Seekers  dat in 2012 verscheen bij uitgeverij Luitingh-Sijthoff. Er is door Cheyenne Enterprises een optie genomen op de filmrechten van de serie.

Bestemming  gaat over Daire die bestemd is om met haar magische krachten het evenwicht op aarde in stand te houden. Ze krijgt last van waanbeelden waarvan ze zeker weet dat ze echt zijn. Wanneer de beelden echter uit de hand lopen, wordt ze noodgedwongen naar oma gestuurd die haar helpt om haar geheime krachten te begrijpen. Ze leert wie ze werkelijk is en dat het haar taak is om het evenwicht op aarde te bewaken. Wanneer ze haar krachten onder controle krijgt, moet ze voor het eerst naar school en ontmoet ze daar zowel haar ware liefde die ze al kende uit haar dromen als ook haar aartsvijand, zijn tweelingbroer. De eindstrijd is snel en beloofd veel voor de boeken die nog moeten komen.

Bestemming  volgt een aantal zeer bekende paden van een young adult-roman. Een interessant maar onopvallend meisje komt in een situatie terecht waardoor ze de geheime krachten in haar moet ontdekken en de wereld moet redden. Het kan een boek zeer voorspelbaar maken maar Noël bewandelt de bekende paden in een totaal andere volgorde waardoor Bestemming  ondanks herkenbare thema's toch uniek en onvoorspelbaar blijft. Het boek leest vlot en door voorspelbare thema’s op onvoorspelbare momenten in de verhaallijn te laten plaatsvinden, is het boek ook verrassend.

Noël gaat niet ver in op de liefdeslijn die het verhaal kent. Dit is een gemis omdat de dromen over de relatie tussen Daire en Dace wel erg levendig beschreven zijn. Door de langzame wijze waarop de relatie tussen Daire en Dace zich ontwikkelt, wordt de relatie wel diepgaander. Toch is het onmogelijk om niet te snakken naar wat meer details en ontwikkeling van deze verhaallijn. Ook de relatie tussen Daire en aartsvijand Cade komt niet tot volle wasdom in dit boek. De strijd die Daire met Cade aangaat, is eigenlijk te kort. Cade komt hierin naar voren als naïef, terwijl hij eerst als een sterke en slimme vijand wordt geportretteerd. Dit is verwarrend. Hopelijk heft Noël deze verwarring in de vervolgdelen op en komt het nog tot een echte confrontatie met Cade.

Bestemming  heeft alle kenmerken van een eerste deel in een serie. Er worden veel verhaallijnen uitgezet, maar echte diepgang kent het boek nog niet. Het is echter genoeg om een verslavend concept neer te zetten. Echt uniek aan dit boek zijn de vele verwijzingen naar de mythologie van de Native Americans. Dit maakt het boek verfrissend en interessant. Het zorgt ook voor een diepere lijn in het verder nogal opbouwende boek.

Het eerste deel van de serie Soul Seekers  is uniek ondanks zijn herkenbare thema’s, verfrissend en ontzettend spannend. Hopelijk zorgt de rest van de serie ervoor dat de verhaallijnen die in dit deel worden neergezet verder worden uitgewerkt, want dan is het ook een diepgaande serie!