De erfgename van Ellen de Vriend heb ik mogen lezen voor de leesclub van Hebban en daar heb ik zeker geen spijt van!
Britt Hulsman is al 26 jaar gelukkig getrouwd met Richard, ze hebben samen drie dochters en vier koffiebars, waarvoor Richard de administratie doet. Richard verrast zijn vrouw met een weekendje weg en ze belanden in Zeeland in een B&B. De volgende morgen gaat Britt even naar het dorp om broodjes te halen, maar bij terugkomst is er geen B&B meer in de woning waar ze overnacht hebben en van Richard ontbreekt elk spoor. Bij de politie wordt ze met haar vreemde verhaal niet erg serieus genomen en ten einde raad gaat ze terug naar huis. Haar dochters en haar beste vriendin Rivka blijven echter geloven in haar.
De erfgename is geschreven vanuit twee perspectieven, dat van Britt en dat van Mara. Al snel blijkt dat Richard en Mara een verhouding hebben. Verder heeft Mara een zieke moeder voor wie ze geld nodig heeft om de juiste verpleging te kunnen financieren.
Al in het begin van het boek lijkt duidelijk waarom dit hele plan zo opgezet is, maar niets blijkt te zijn wat het is.
De twee verhaallijnen groeien mooi naar elkaar toe en als je denkt te weten hoe het afloopt, word je nog eens verrast met een onverwachte plot, wat het boek een extra dimensie geeft. Kortom, De erfgename is een pageturner met een onverwachts verrassend einde.