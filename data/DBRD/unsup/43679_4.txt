Yrsa Sigurdardóttir is een IJslandse bestsellerauteur. Haar boeken zijn in ruim 30 landen vertaald en ze heeft inmiddels 10 thrillers op haar naam staan.

Haar boek ‘DNA’ gaat over een jonge vrouw, Elísa, die op gruwelijke wijze wordt vermoord. Haar man is op dat moment voor werk in het buitenland en Elísa is alleen thuis met hun drie kinderen. Haar zevenjarige dochter, Margrét, komt haar slaapkamer binnen om te vertellen dat ze beneden iemand heeft gezien. Elísa gaat naar beneden om te kijken en vanaf dat moment is het foute boel. Tijdens de gruwelijke moord ligt Magrét onder het bed. Hier en daar krijgt ze mee wat er gebeurd met haar moeder, maar ze probeert zich zoveel mogelijk af te schermen. De politie heeft verder geen aanwijzingen en Margrét dient als enige getuige. Kan zij de politie helpen de moordenaar te vinden?

Margrét vertelt niet veel en wat ze verteld is niet één, twee, drie, duidelijk voor de politie. Dan wordt er weer een moord gepleegd. Is deze moord gepleegd door dezelfde moordenaar? En zo ja, wat is dan het motief?

De moorden worden door Yrsa gedetailleerd beschreven en lang blijft het onduidelijk wie de moordenaar is en wat het motief.
Yrsa heeft het verhaal mooi opgebouwd en gezorgd voor de nodige spanning.

In het begin lijkt het een raadsel wat de invloed van de proloog is op het verhaal, maar dit wordt naarmate het einde van het verhaal in zicht komt steeds duidelijker.

Een spannende, gedetailleerde thriller die blijft boeien.

Waarom 4-sterren in plaats van 5-sterren? De vertaalfouten waren toch een irritatie-factor. Hopelijk is dit in eventuele herdrukken aangepast. En, de details rondom de moorden zorgen voor spanning, maar een aantal andere details waren overbodig en zorgde er, hier en daar, voor dat het verhaal langdradig werd.