In de boekhandel kwam ik toevallig dit boek tegen. Direct begonnen met lezen en ik kon niet meer stoppen! Het is voor mij het allereerste boek van Santa Montefiore en smaakt zeker naar meer!

In dit eerste deel van de vrouwen van Deverill volgen we de familie Deverill. Het verhaal speelt zich af in het idyllische Ierland rond 1900. De hoofdpersoon van dit boek is Kitty Deverill, een roodharig meisje dat voornamelijk bij haar oma de liefde vindt die ze thuis niet krijgt. Haar moeder heeft nooit interesse in Kitty gehad, haar vader is te druk met zijn maîtresse en haar zussen en broer hebben ook al geen aandacht voor haar.

Haar oma vertelt Kitty graag over de vorige generatie Deverills en het leven op het kasteel. Kitty is bevriend met Bridie de dochter van de kokkin en samen met Cecilia haar nichtje beleven ze veel avonturen. Door de eerste wereldoorlog en de strijd om een onafhankelijk Ierland komt er een einde aan de onbezorgde jeugdjaren van de drie meisjes. Één ding zal de meisjes altijd blijven verbinden, hun verlangen naar kasteel Deverill.

Wauw, wat een prachtig boek! Santa Montefiore neemt je mee naar het prachtig Ierland. Na het lezen van het verhaal staat Ierland zeker op mijn vakantielijstje. Het verhaal leest heel makkelijk en vlot weg. Maar pas op, eenmaal begonnen kun je niet meer stoppen met lezen! Ik kijk enorm uit naar de andere delen van de trilogie. Zeker een aanrader voor de koude winteravonden op de bank!