De cover wekt de indruk van een heerlijke zomerse roman die je mee op reis neemt. Dat maakt dat je meteen zin krijgt in het lezen van Vijf dagen op Skye van Carla Laureano, het eerste deel uit de serie over de MacDonald familie. Weet deze debutante, die overdag schrijft en ’s avonds in de keuken staat, ons verliefd te laten worden op Skye?

Andrea heeft maar één doel: een adjunct-directeur worden in het bedrijf waar ze werkt. Hier heeft ze alles voor over. Zo ook het opzeggen van haar welverdiende vakantie voor een zakenreis naar Skye, waar ze de wereldberoemde kok James MacDonald en zijn familie over moet halen om haar diensten als hospitality consultant af te nemen. Op Skye blijkt dat de opdracht binnenslepen waarschijnlijk niet zo’n probleem is, maar kan ze James en zijn familie weerstaan?

“Ze was vuurwerk op naaldhakken”, deze introductie van Andrea door James in het begin van het boek staat als een paal boven water. En deze introductie klopt, zo blijkt gedurende het boek. Andrea is een dame die vol passie zit. Passie die ze soms wat laat varen, vanwege een naar verleden, maar die zo nu en dan opkomt. “Andrea is anders”, zei James langzaam, “ze is sterk, onafhankelijk en heeft stijl… Toch is ze kwetsbaar.”

Andrea gaat dan ook vol voor het succesvol maken van het hotel en restaurant van de familie van James op het eiland Skye, want dat is waar haar leven inmiddels om draait. De omgeving en het vormgeven van de accommodatie zorgen ervoor dat Andrea er al meteen van verzekerd is dat ze de opdracht binnenhaalt. Binnen twee dagen is ze klaar om terug naar huis te gaan, maar wil ze dat wel? Ze besluit dat ze Skye en James beter wil leren kennen.

In Vijf dagen op Skye maken we vooral kennis met Andrea. “Hij had nog nooit een vrouw zoals zij ontmoet: sterk, gedreven en succesvol.” Ze is een gesloten zakenvrouw, die zich soms laat meeslepen door haar eigen emoties. Zonder dat ze het doorheeft is ze een hele leuke vrouw, die het gevoel geeft te vertrouwen te zijn. Dat betekent ook dat iedereen zonder dat ze erom vraagt zijn verhaal tegen Andrea doet. In veel boeken zou dit enorm ongeloofwaardig zijn, maar door de manier waarop Laureano Andrea neerzet in het boek, voelt ze voor jou als lezer ook aan als een vriendin. Zelf vertrouw je Andrea ook. Doordat je zelf dat gevoel ook hebt, neem je als lezer sneller aan dat anderen haar ook zo snel vertrouwen.

Maar Andrea heeft zelf wat meer moeite met het vertrouwen van vooral mannen. Na haar relatie met Logan, waar gaandeweg het verhaal steeds meer over bekend wordt, zweert ze mannen af. Of… “Als het op eten aankomt, vertrouw ik je helemaal, dat weet je.” “Je kunt me ook op andere punten vertrouwen, Andrea.” Dit onderonsje tussen Andrea en James is het begin van een paar hele mooie dagen op Skye.

Vijf dagen op Skye neemt je mee naar het mooie Schotse Skye. Door de vele beschrijvingen van landschappen en bezienswaardigheden lijkt het zo nu en dan of je er zelf aanwezig bent. De gerechten die James maakt zijn zo smaakvol beschreven dat je ze bijna kunt proeven. Met dit boek heeft Carla Laureano een prima debuut neergezet. Een verhaal om bij weg te dromen en je vingers bij af te likken.