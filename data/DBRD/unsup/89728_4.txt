Dit is de tweede keer dat ik dit boek las: vijftien jaar geleden las ik het ook al.
Meestal zie ik bij het lezen van de eerste paar zinnen of ik een boek al eerder gelezen heb, en in dit geval wist ik dat van te voren, maar toch zag ik er niets herkenbaars in.
Natuurlijk: ook hier speelt Kinsey Millhone de hoofdrol. Ze krijgt de opdracht om de verdwijning te onderzoeken van Elaine Boldt. Opdrachtgever is diens zuster, Beverley Danziger. Elaine had veel geld, bezat een huis in Californië en een in Florida en woonde afwisselend in een van beide.
Het opsporen van Elaine lijkt een onmogelijke opdracht. Kinsey kijkt rond in de omgeving van haar beide woonplaatsen, ontmoet daar de diverse buren en ziet ook, dat een buurhuis in Californië vrij recent is verbrand. Hoewel het niets te maken heeft met haar huidige onderzoek gaat Kinsey ook hierover wat vragen stellen.

De boeken uit deze serie lees ik graag. Waarom onthoud ik dan zo weinig? Misschien wel omdat het niet alleen het verhaal is dat maakt, dat ik ze zo graag lees, maar de manier waarop het verteld wordt. Met zoveel details over het dagelijks leven van de personages en hun woonplaatsen. Over het leven en werk van Kinsey ook buiten het onderzoek om. Dat maakt het geheel boeiend.
Het maakt ook, dat je merkt hoe hard de ontwikkelingen in de wereld gegaan zij sinds het schrijven van dit tweede deel uit de serie: Kinsey moet nog op zoek naar openbare telefoons en computers zijn er nog nauwelijks.