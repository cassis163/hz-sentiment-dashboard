De jongen uit het woud van Jen Minkman is het tweede boek dat verscheen bij Storm Publishers. Veel young-adult-titels worden uit het Engels vertaald, maar Minkman bewijst dat er ook Nederlands talent is. Ze levert een young-adult-roman van Nederlandse bodem, die ook nog eens lekker wegleest.

Hoofdpersonage Julia is al jaren verliefd op Michael. Wanneer Michael haar eindelijk opmerkt blijkt dat alleen maar te zijn om met haar naar bed te kunnen en haar vervolgens links te laten liggen. Dan vindt Julia Michael zwaargewond in het bos na een motorongeluk en vanaf dat moment verandert alles. Michael is tot over zijn oren verliefd op Julia, maar is hij nu wel te vertrouwen?

Sprookjes
Bij De jongen uit het woud kun je heerlijk wegzwijmelen. Dit eigentijdse sprookje heeft alles in zich: liefde, verraad, een spannende zoektocht en magische wezens. Helaas zijn deze ingrediënten niet altijd in evenwicht. Op een dag verdwijnt Anne, het zusje van Julia, in het bos. Deze ontvoering van en zoektocht naar Anne komen uit de lucht vallen naast het verhaal van Michael en Julia. De scènes maken het verhaal spannender, maar lijken los te staan van de rest van het boek. Wel leggen ze nog eens extra de nadruk op de kracht van de natuur die centraal staat in Minkmans boek. ‘Toen hoorde ze het opnieuw. Een zachte stem die nergens vandaan leek te komen.’ De bomen en het woud hebben een rustgevende werking op Julia en later zelfs een helende kracht voor Michael.

Dromen
Het magische liefdesverhaal is wel overtuigend en verrassend speels. Deze speelsheid komt terug in de fantasieën van Julia en haar zusje over de prins van het woud. Minkman speelt vervolgens slim met de parallellen tussen het sprookje van de prins en de ontknoping van het verhaal van Michael. ‘Ze heeft een levendige fantasie. Net als jij. Je kon niet weten dat dit zou gebeuren.’

De young-adult-titel van Minkman doet dus niet onder voor de Engelse titels in hetzelfde genre en het boek is uitermate geschikt om eens lekker bij weg te dromen in het bos, bij voorkeur tegen een oude eik.

[Deze recensie verscheen eerder (2015) op CLEEFT]