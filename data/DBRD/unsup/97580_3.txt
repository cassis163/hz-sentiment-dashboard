Privé-detective Denise de Wit wordt ingehuurd door Cathy Feenstra om de moord op haar dochter Janice op te lossen. De Wit reist naar Amerika om haar te ontmoeten en de details over het politie-onderzoek te horen. Terug in Nederland neemt ze contact op met een vriendin van Janice, het ex-vriendje en de vader (de ex van Cathy). Aanvankelijk lijkt de zaak duidelijk: de vader heeft door ziekelijke liefde en jaloezie zijn dochter wat aangedaan. Maar hoe verder De Wit wroet in het verleden en de privé-levens van iedereen, hoe meer duidelijk wordt dat de zaken anders liggen dan ze dacht.

Erg spannend
Hoewel Josten en Smits al in het begin belangrijke details weggeven, weten ze het verhaal goed en met de nodige spanning verder uit te bouwen. Sterker: in het midden van het verhaal is al duidelijk wie de moord gepleegd heeft. Maar daarmee is het verhaal en de spanning zeker niet ten einde. De ontmaskering zorgt voor een spannend tweede deel van het verhaal. De afloop stelt zeker niet teleur.

Lekker doorlezen
Gezichtsverlies kent slechts één verhaallijn. Het is daardoor, en door de prettige schrijfstijl, snel en gemakkelijk te lezen. Vaak terugblikken in het boek of je afvragen of je het verhaal wel goed begrepen hebt, is daardoor niet nodig. Een prima boek voor de nodige uurtjes (ont)spanning. Verstand op nul en lezen maar.

Kort
Is er dan niks negatiefs over Gezichtsverlies te zeggen? Jawel, dat het maar een relatief kort verhaal is. En dat is jammer, want je gaat al snel op in het verhaal en wil het liefste doorlezen. Het boek telt maar 250 bladzijden, waarvan er een groot aantal leeg zijn. Ieder hoofdstuk (het zijn overigens korte hoofdstukken) begint op een rechterpagina. Daarmee zitten er tussen de vaak korte hoofdstukken regelmatig anderhalve lege bladzijden. Het verhaal is daarmee dus nog korter dan het al lijkt. Jammer, want het verhaal is goed geschreven en kent een goede spanningsopbouw, dus daar was zeker nog meer uit te halen.

Conclusie
Met Gezichtsverlies leveren Josten en Smits een prima thriller af. Goed opgebouwd, duidelijk verhaal en gewoon lekker spannend. Het verhaal had langer gemogen. Maar te oordelen op wat er is (en niet op wat er ontbreekt) is het boek een aanrader voor wie even wil vluchten uit zijn of haar dagelijkse sores.