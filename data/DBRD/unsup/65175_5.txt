In De Therapie van Sebastian Fitzek komen slechts een handvol personages aan bod. Psychiater Viktor Larenz gaat tijdelijk in een familiehuis wonen op een afgelegen eiland om het verlies van zijn dochter, Josy, te verwerken. Josy verdween vier jaar geleden en er werd nooit nog een spoor van haar teruggevonden.

Op het eiland staat ineens de mysterieuze Anna Spiegel voor de deur van dr. Larenz. Ondanks zijn weigeringen dringt zij aan om door hem behandeld te worden voor haar schizofrenie. Geleidelijk aan raakt de dokter steeds meer ge√Øntrigeerd door haar verhaal, want dat vertoont wel veel gelijkenis met de verdwijning van Josy. Maar het lijkt ook alsof Anna niet helemaal te vertrouwen is. Dr. Larenz wil kost wat kost te weten komen wat er met zijn dochter gebeurde, ook al is hij daarvoor afhankelijk van de psychisch zieke Anna. Maar is alles wel wat het lijkt?

De Therapie is het debuut van Sebastian Fitzek en is een geslaagde psychologische thriller. Door de korte en vlot geschreven hoofdstukken vlieg je als het ware door het boek. Beetje bij beetje krijgt de lezer meer informatie over de drie belangrijkste spelers in dit boek: dr. Larenz, Josy en Anna.

De spanning bouwt mooi op gedurende het verhaal. De duistere setting op het eiland, dat afgelegen is en waar een zware storm woedt, zorgt voor een griezelige sfeer. De Therapie vertelt een psychologisch knap verhaal dat goed in elkaar zit en leidt tot een verrassende ontknoping. Maar eerst wordt de lezer regelmatig op het verkeerde spoor gezet.

Een top debuut en een sterke aanrader voor wie houdt van psychologische thrillers.