Dit boek kwam ik vorig jaar tegen in de kringloopwinkel en heb het gelijk gekocht (voor € 0,25 :-)) omdat ik het zo'n goed boek vind. Ik heb het al een paar keer gelezen maar wilde het graag herlezen. Bij deze dus gedaan!

En weer genoten van de verhalen over Elfrida en Oscar, Carrie en Sam en de jonge Lucy. Ze zijn solitaire dwaallichtjes die vlak voor Kerst elkaar vinden in een Schots dorp, de thuishaven van Oscar.
Elfrida is een voormalig actrice die zich na haar pensioen heeft teruggetrokken op het platteland. Daar ontmoet ze Oscar die op latere leeftijd is getrouwd met de levendige Gloria en een jonge dochter, Francesca, heeft. Wanneer Gloria en Francesca omkomen bij een auto-ongeluk, vertrekt Oscar naar de plek waar hij zijn jeugd heeft doorgebracht en vraagt Elfrida om mee te gaan.
Carrie is de nicht van Elfrida. Na een ongelukkige liefde keert ze terug naar Londen waar haar gescheiden, egoïstische zus Nicola met puberdochter Lucy bij hun moeder inwoont. Carrie neemt Lucy onder haar hoede wanneer ze tijdens de Kerstvakantie alleen in Londen dreigt achter te blijven omdat Nicola naar haar vriend in Amerika gaat. Elfrida nodigt Carrie en Lucy uit om ook naar Schotland te komen.
Sam is afkomstig uit de Schotse Hooglanden maar heeft jarenlang in Amerika gewoond. Na zijn scheiding keert hij terug naar Londen en wordt door zijn werkgever naar Schotland gestuurd om een failliete fabriek weer op poten te zetten. Allemaal komen ze terecht in hetzelfde huis in hetzelfde dorp in Schotland.

De verschillende hoofdstukken worden vanuit de diverse hoofdpersonen vertelt waardoor je een samenhangend geheel krijgt. Pilcher is een auteur die hele mooie sfeertekeningen kan schetsen met haar woorden en met liefde naar haar karakters kijkt. Soms is het wat erg zoetig maar daar is het een romantisch feelgoodverhaal voor. En ik val er iedere keer weer voor. Heerlijk boek, waarin verschillende generaties elkaar helpen om weer geloof in het leven en in de liefde te krijgen.