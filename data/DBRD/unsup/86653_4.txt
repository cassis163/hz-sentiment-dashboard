Over het spoor gaat over de moord op een jongetje van 10, Jordi de Wit. Deze moord worden drie pubers aangewreven omdat ze het laatst gezien werden met Jordi en omdat hun verhaal niet volledig klopt. Ingmar, komt uit een rijke familie en is slim, bijna een wonderkind. Julian en Remi wonen over het spoor in een sociale wijk. Julian, beetje nerd en introvert en Remi, brave jongen met ADHD, buurjongen van Julian, beste vrienden tot Ingmar komt opdraven.
Na hun vrijlating is Stella Bos, ghostwriter, gefascineerd door de zaak en besluit in opdracht van Ingmar een boek te schrijven over het gebeurde. Stella wil een zo objectief mogelijk boek schrijven van de feiten maar wanneer de namen en de foto’s realiteit worden en de personages mensen, wordt alles toch niet zo makkelijk als ze dacht.

"Het verhaal van één iemand is nooit de waarheid."

Over het spoor is een mix tussen literaire en psychologische thriller. Het psychologische aspect wordt sterk belicht in dit boek maar de literaire kennis van de auteur springt er bovenuit.
Over het spoor liet me in eerste instantie denken aan de Netflix-reeks Making a murderer. Als lezer van zo’n verhaal komt het voyeuristische in mezelf naar boven en kan je niet boven de vraag uit of de hoofdpersonages nu wel of geen schuld treft. Zijn het moordenaars of niet? Wat gaat Stella met haar ingewonnen kennis doen? Als iemand reeds gestraft is voor een misdaad, hoe ver moet je dit nog uitmelken en gaat het jou dan nog genoegdoening schenken?
Als debuut kan dit boek zeker tellen en is het een schot in de roos.