Voor je weggaat van Clare Swatman is een feelgood roman over liefde, verdriet en alles daartussenin. Het verhaal gaat over Zoe en Ed, twee soulmates die elkaar gevonden hebben en samen oud willen worden. De toekomst lacht hen toe, maar dan gebeurd er iets ergs. Ed krijgt een ongeluk onderweg naar zijn werk en overlijdt. Zoe moet proberen een leven op te bouwen zonder Ed, maar ze met hem nog iets vertellen.
Het verhaal begint direct vol met emoties. De tranen stonden mij in de ogen na het eerste hoofdstuk. Dit beloofde nog wat dacht ik. Na het eerste gedeelte met het overlijden van Ed, krijgt het verhaal plotseling een verrassende wending. Door omstandigheden krijgt Zoe de mogelijkheid om toch nog met Ed te kunnen communiceren. Het hoe en wat laat ik even in het midden. Het verhaal en de personages worden goed uitgediept, je leeft echt met Zoe en Ed mee. Halverwege het boek vond ik het een beetje langdradig worden. Mede ook doordat er steeds wordt gesproken over: er moet iets veranderd worden. Deze zin wordt in verschillende contexten steeds herhaald. Al doet het voor mij niets aan het feit dat ik heerlijk genoten heb van het verhaal. Wat voor mij een kanttekening was, was dat ik het einde al van heinde en ver aan zag komen, dit maakte dat de laatste hoofdstukken wel minder leuk lezen was. Een belangrijk ding wat ik natuurlijk wel wist (maar nu toch weer wordt benadrukt), ga nooit zonder groeten uit elkaar. Al met al heb ik genoten van dit boek. Geen hoogvlieger, maar wel een goed boek voor je vakantie.