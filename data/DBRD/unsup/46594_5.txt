Wauw, wat een verhaal! Ik heb in tijden niet meer zo'n spannend boek gelezen! Mikel Santiago heeft zich bewezen als rasverteller, zonder een woord teveel, en met een knetterende spanning.

Je zult maar met zo'n intu√Øtie gezegend zijn als die van componist Peter Harper. Weten dat je het zesde zintuig hebt, getergd worden door levensechte visioenen, daarbij echt niet meer van onecht kunnen onderscheiden. En dan de hamvraag: kan hij het onheil keren? Zijn kinderen zijn in gevaar, zijn vriendin, zijn vrienden, en hijzelf uiteraard.

Eenmaal begonnen aan dit boek, is er geen wegleggen meer bij. Je ziet de bliksem, hoort het brullen van wind en zee, voelt het zout en zand op je huid.
En tegelijkertijd worden de personages heel overtuigend uitgewerkt en met warmte neergezet. Je kunt niet anders dan van ze houden waardoor de dreiging nog beklemmender wordt. Wie gaat het halen en wie niet?
Omdat je geen 4,5 sterren kunt geven en het om een debuut gaat, neem ik de paar kleine imperfecties op de koop toe: vijf sterren.