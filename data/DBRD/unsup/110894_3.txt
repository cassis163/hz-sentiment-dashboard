Steven Desmet heeft in België al drie korte verhalenbundels, twee thrillers en één roman uitgebracht. Deze vriendelijke 35-jarige Belgische auteur is de vriend van de eveneens Belgische zangeres Petra en tevens vader van zoon Noah. Hij werkt als grafisch ontwerper en heeft schrijven tot hobby verheven. Met Sacrament brengt Desmet zijn derde thriller op de markt.
Sean Nielandt, kort gescheiden van zijn vrouw Ilona, is op zoek naar onderdak. Hij schrijft zich in als gast in hotel Lester-Inn. In een tearoom annex café raakt hij met Eva aan de praat. Zijn nieuwe omgeving bevalt hem zo goed dat hij langer wil blijven en het lukt hem om tegen een redelijke prijs zijn hotelkamer voor een maand te huren.
Esther en Miranda zijn beide werkzaam in het hotel en maken beiden op verschillende wijze kennis met Sean.Wanneer voor zijn kamerdeur een memoriestick is neergelegd, raakt Jean zo nieuwsgierig dat hij Miranda vraagt om de informatie uit te lezen. Voor hem en haar is het bestand een volslagen verrassing en Jean weet niet goed wat hij met de informatie aan moet.
Wanneer hij ook nog eens een oude kennis, de knappe Nadja, tegen het lijf loopt, begint zijn leven wel hele rare wendingen te nemen. Enigszins verward probeert hij zijn verstoorde leven weer een beetje op de rit te krijgen, maar daar lijkt zijn directe omgeving het niet zo mee eens te zijn.
Aan Steven Desmet kun je rustig overlaten om de complexe factoren die in relaties voor kunnen komen te beschrijven. Mannen en vrouwen, vrouwen onderling, het maakt hem weinig uit, het blijkt altijd een goede voedingsbodem voor een interessant verhaal.
Natuurlijk is zijn verhaal doorspekt met Vlaamse woorden zoals goesting (trek), shift (ploeg), blauwbloezen (politie). Het maakt dat je als lezer snel thuisraakt in de Belgische samenleving.
Zijn vlotte hand van schijven levert in dit decor een amusant (waarom niet) verhaal op dat je met plezier leest. Met goed beschreven en beeldend neergezette personages laat hij een ontspannen begonnen verhaal langzaam overvloeien naar een dramatisch en spannend slot.
Het siert Desmet dat hem dit lukt in nog geen 200 paginas. Het is voldoende, meer zou waarschijnlijk saai zijn geworden. Alleen de plot had misschien iets dieper uitgewerkt mogen zijn. Het geheel heeft een hoog leesbaar gehalte waar zijn fans best een paar uurtjes plezier aan zullen beleven. Sacrament zal zeker nieuwe fans zal opleveren.