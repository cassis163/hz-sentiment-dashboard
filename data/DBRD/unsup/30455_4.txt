Met het uitkomen van de derde Hannibal Lecter film - eigenlijk het eerste deel uit de Lecter Trilogie van Harris - beleeft het boek Red Dragon (Rode Draak) haar tweede premiére.

"Volgens velen de beste uit de Lecter serie" luidt de aankondiging, maar wie slechts daarop afgaat komt bedrogen uit. Hannibal 'The Cannibal' speelt nauwelijks een rol van betekenis in dit boek, waarin de activiteiten van (ex)FBI agent Will Graham cenraal staan. Graham is een van de weinigen die in de geest kan kruipen van psychisch gestoorde moordenaars en daarmee wordt ingezet om een seriemoordenaar die zichzelf Red Dragon noemt op te sporen.

De beperkte rol van Lecter is geen ramp, want Harris weet je als lezer toch vrij eenvoudig mee te trekken in het verhaal zonder nu direct in angstaanjagende en lugubere details te treden. Toch blijft gedurende het lezen van het boek die ene vraag in mijn hoofd hangen: "Wat is nu de rol van Lecter?".

Red Dragon heeft alle ingrediënten voor een goede thriller, alleen niet helemaal op de juiste smaak gebracht. De sneltreinvaart waarin de reeks aan gebeurtenissen aan je voorbij vliegt, zorgt ervoor dat je de spanning soms slechts passief beleeft waardoor je nooit echt op het puntje van je stoel komt te zitten.

Harris heeft desondanks een goed plot neergezet en weet, zoals het een echte thrillerschrijver betaamt, de lezer regelmatig te verrassen met onverwachte wendingen.