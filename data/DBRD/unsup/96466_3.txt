Wanneer Alexandra dood wordt gevonden in de badkuip, lijken haar doorgesneden polsen reden voor zelfmoord. Onderzoek in het forensisch lab toont echter aan dat er sprake is van moord. Wie heeft deze moord op zijn of haar geweten? Detective Patrick Hedstrom wordt op de zaak gezet en nieuwsgierige schrijfster Erika Falck doet haar eigen onderzoek in het web van oude vrienden in haar oude woonplaats... Wat zal dat opleveren?

Camilla Lackberg begint haar reeks van Hedstrom erg sterk met het eerste hoofdstuk. Dit is mysterieus en wekt vragen op waardoor je verder wil lezen. Helaas zwakt het meteen daarna af naar een roman-gehalte. De personages zijn goed uitgewerkt en hebben elk hun eigen problemen en geheimen, waardoor ze levensecht zijn en emoties opwekken. Romantiek speelt de grote hoofdrol in dit boek, samen met perikelen en onwennigheid van een beginnende relatie. Leuk om te lezen, maar niet thriller-waardig. Te overbodig. De setting wordt regelmatig mooi verwoord, waardoor je je zelf als het ware in Fjallbacka waant en hierdoor zit je wel in de beschreven omgeving. Ook de kenmerken van een klein dorpje zijn realistisch neergezet, waardoor je soms de kriebels krijgt.

Het grootste probleem van dit boek is dat Lackberg ervoor kiest om de lezer totaal geen hints en informatie te geven, waardoor het hele verhaal niet meer is dan een roman. Pas tegen het einde komen de hints uit alle hoeken tevoorschijn. Helaas is op dat moment de dader al bekend en dit betekent dat het boek nauwelijks spanning of mysterie heeft. Zie het als een een labyrint met 1 rechte weg. Leuk, maar niet spannend. Al met al geen hoogstandje, maar leuk vermaak voor tussendoor.

Ik vind het erg lastig om deze te beoordelen. Ik ging erin met het idee dat het een thriller was, maar ik kom dus ook regelmatig roman tegen. Voor een thriller was IJsprinses absoluut ondermaats en krijgt het van mij 2*. Als roman heb ik er echt wel van genoten en krijg het wonderbaarlijke verhaal 4*. Dus al met al neem ik daar even het gemiddelde van en kom ik uit op 3*. IJsprinses las erg gemakkelijk weg en heeft me zeker wel vermaakt, dus als de rest van de reeks hetzelfde is, heb ik in elk geval leuk vermaak.