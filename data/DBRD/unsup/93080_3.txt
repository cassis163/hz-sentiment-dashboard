Voor in het boek lees je:
'Mensen zoals wij, die geloven in de natuurkunde, weten dat het onderscheiden van verleden, heden en toekomst een illusie is. 'â€“ Albert Einstein (1879-1955)

Dat geeft aan dat het hier geen alledaagse thriller betreft en maakt meteen benieuwd naar de inhoud van Het patroon.

Wijnhandelaar Osman Fissler heeft prima zaken gedaan in Bangkok. Langzaam maar zeker krijgt hij voet aan de grond in het oosten en die middag heeft hij een langlopend contract kunnen afsluiten. Om dat te vieren brengt hij nog een bezoek aan de immense shopping mall 'Mah Boon Krong' in Bangkok, voordat hij weer naar Duitsland zal vertrekken de volgende ochtend.
Hij verdwaalt in het enorme gebouw en terwijl hij zich omdraait, meent hij uit zijn ooghoek iets te zien aan de overkant van de galerij. Alles om hem heen wordt donker en niemand beweegt meer. In het glas van een raam dat door werklui vervangen wordt ziet hij zijn vrouw Jessica en dochter Kirsten die veertien jaar geleden tijdens een turbulente treinreis onverklaarbaar verdwenen zijn. Hij heeft naar hen gezocht en niet meer teruggevonden, tot nu toe.
Hij zwaait naar hen en ze zwaaien terug om daarna weer te verdwijnen... Daarna wordt alles weer lichter en de mensen om hem heen bewegen weer alsof er niets gebeurd is, maar Jessica en Kirsten zijn nergens meer te zien.
Wat gebeurt hier?

Maar deze verdwijning staat blijkbaar niet op zichzelf. Ook Shaun Doran, een klasgenoot van zijn dochter Kirsten, blijkt rond dezelfde periode in rook te zijn opgegaan.
Osman gaat weer naar zijn familie op zoek. Deze zoektocht neemt je mee naar maar liefst zes landen.
Er blijkt een groep mensen te bestaan, die Reizigers genoemd worden. Ze kunnen zich onopvallend verplaatsen in de tijd en ruimte. Bovendien maken we kennis met de Lime-school, non-lokale ruimten en manifestaties. De betekenis daarvan wordt duidelijker tijdens het lezen.
'Manifestaties zijn tijdelijk. Ze eindigen vaak net zo plotseling als ze begonnen zijn en de betrokkenen keren vrijwel altijd weer terug naar de plek waar het begon.'

Door de korte hoofdstukken leest het boek prettig. Wel is het jammer dat in het begin te weinig aandacht wordt besteed aan een aantal personages die plotseling verschijnen, zoals Bastijn Pilgram.
Wanneer je verder leest worden alle verbindingen tussen de personages wel duidelijk, maar het zou prettiger zijn geweest wanneer de auteur daar meer aandacht aan besteed had.
Het is een onderhoudende thriller, met een knipoog naar sciencefiction.
De vrij abrupte manier waarop het verhaal eindigt zou kunnen duiden op een vervolg. De weg daarnaar toe ligt open...