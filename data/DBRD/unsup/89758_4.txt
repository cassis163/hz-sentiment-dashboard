De Kapper is een psychopaat die al drie vrouwen vermoord heeft. Emma Stein is een succesvolle psychiater die na een lezing op een congres in haar hotel wordt verkracht, door de Kapper. Ze overleeft het en is daarmee een uitzondering want tot nu toe heeft niemand de ontmoeting met de Kapper overleefd.
Sinds de verkrachting durft Emma haar huis niet meer uit. De beveiling van het huis is opgeschroefd, ze slikt pillen, is paranoïde. Op een dag komt de postbode met een pakket dat voor een van de buren is. Ze neemt het pak aan en dan begint de waan in haar hoofd, de paranoïa, de achterdocht.

Psychologisch erg sterk boek, de beschrijving van de waan en de paranoïa, van de afhankelijkheid van de medicatie, maar tegelijk de afkeer ervan. Het kan de beste overkomen, in dit geval een psychiater die toch beter zou moeten weten wat er allemaal met haar gebeurt. Ze is een moeilijke patiënte omdat ze zoveel over haar eigen zaak weet.
Waan, werkelijkheid, leugen en waarheid gaan hand in hand in dit boek. Soms denk je dat Fitzek uit de bocht gaat, maar hij kan het toch weer herstellen.