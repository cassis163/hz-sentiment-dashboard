Op een klein eiland aan de Zweedse kust heeft zich een New Age-beweging gevestigd. Hun charismatische leider, Franz Oswald, ontwikkelt de ‘disciplines’ van ViaTerra. Door zijn aantrekkingskracht en de mystiek van zijn beweging, weet Oswald al snel succes te verwerven en de aandacht te trekken van vele beroemdheden en vooraanstaande politici.

Sofia Bauman is onlangs afgestudeerd aan de universiteit en raakt in de ban van de leer van ViaTerra en diens leider, Oswald. Wanneer Oswald haar een baan aanbiedt, accepteert zij zijn aanbod.

“Ze werkte min of meer dag en nacht tot de ochtend van de drieëntwintigste december. Hij had gezegd dat hij een perfectionist was en ze zou hem versteld laten staan alles moest beter zijn dan hij zich ook had kunnen voorstellen.”

Oswald ontwikkelt zich steeds boosaardiger en tiranniseert zijn medewerkers. Hij legt hen straffen op wanneer zij, in zijn ogen, een misstap hebben begaan en Sofia begint te twijfelen aan zijn intenties. Weet Sofia zich aan de doctrine van Oswald en zijn ViaTerra te onttrekken? Je leest het in ‘De sekte’.

“Oswald stond plotseling voor Simon en hield zijn overhemdkraag met twee handen vast. Hij schudde hem eerst door elkaar en daarna gaf hij zo’n harde klap op Simons wang dat er een harde knal in de doodstille ruimte klonk. Oswald sloeg nog een paar keer keihard op Simons hoofd. De aderen op zijn voorhoofd puilden uit en hij had een woest blik in zijn ogen.”

‘De sekte’ is het huiveringwekkende relaas van hoe het er in een sekte toegaat en hoever een charismatisch leider kan gaan in het onderdrukken en vernederen van de leden van zo’n beweging. Al lezende stijgt de verbazing van menig lezer hoogstwaarschijnlijk over hoever mensen het laten komen wanneer zij in de ban van een tiran geraken die zij als superieur beschouwen. Ongelooflijk!

“Verschillende gevoelens streden binnen in haar. Het verdriet dat erop wachtte haar weer te kunnen overmeesteren. Het zou het gemakkelijkst zijn om zich erin te storten, in een nutteloze depressie weg te zakken en zich af te sluiten voor omgeving.”

Lindstein weet dit alles op zeer indringende wijze te vertellen en daaruit blijkt dat zij ervaringsdeskundige is. De auteur maakte namelijk twintig jaar deel uit van de Scientologybeweging.

De schrijfstijl van Lindstein sluit naadloos aan bij de vertelling, haar dialogen zijn vlot en natuurlijk en het verhaal kent een uitstekende opbouw.

De personages schetst Lindstein voortreffelijk. Vooral Oswald en Sofia komen zeer beeldend naar voren. Zelfs Sofia, toch zeker geen vrouw die over zich heen laat lopen, laat op zeker moment met zich sollen en ondergaat Oswalds vernederingen. Tot dat besef tot haar doordringt en daar beginnen haar twijfels. Die voel je, die beleef je! Je zou haar willen toeschreeuwen dat ze deze enge beweging de rug moet toekeren. Dat is echter gemakkelijker gezegd dan gedaan aangezien er nog nooit iemand heeft weten te ontkomen aan ViaTerra. Lukt het Sofia wel?

Kortom, een meesterlijk en onheilspellend boek!

Over de auteur
Mariette Lindstein (1958) groeide op in Halmstad, Zweden. Op 19-jarige leeftijd raakte ze betrokken bij de Scientologybeweging. Ze klom razendsnel op in de gelederen en werkte uiteindelijk meer dan 20 jaar op het hoogste niveau, direct onder leider David Miscavige. In 2004 slaagde ze erin te ontsnappen. Lindstein woont tegenwoordig weer in Zweden met haar man Dan Koon, eveneens een schrijver en voormalig Scientologylid.

Uitvoering
Uitgever: A.W. Bruna Uitgevers
ISBN 9789400508446
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/