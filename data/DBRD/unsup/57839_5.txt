In het boek ‘Clara’ nemen de auteurs de lezer op een boeiende en realistische wijze mee terug naar het Amsterdam van 1911.

In dit indrukwekkend verhaal wordt duidelijk dat er meer dan honderd jaar geleden geen luxe was en dat er hard gewerkt moest worden voor weinig geld. Maar ook dat mensen tevreden waren met wat ze wel hadden.

De lezer mag binnenkijken in het eenvoudige leven van de familie Bartels. Een gezin met drie kinderen.

Clara, de oudste dochter, is een elfjarig eigenzinnig en slim meisje. Ze heeft nog een jongere zus die Suze heet en broer Cor. Ze wonen boven de werkplaats van het timmerbedrijf van haar vader.

Aan de overkant woont ‘Tante’ Boes. Geen echte tante van Clara, maar ze noemen haar zo, omdat ze vaak bij de familie Bartels komt en meeleeft met hun wel en wee. Ze is weduwe en heeft geen kinderen.

Vader is een goede timmerman en heeft veel opdrachten. Het is geen vetpot, maar ze hebben te eten, een dak boven hun hoofd en elkaar. Nu en dan helpt Clara haar vader in het bedrijf, ondanks dat haar moeder vindt dat dit jongenswerk is. Clara trekt zich hier niets van aan. Ze zegt: ‘waarom zouden meisjes geen jongenswerk kunnen doen?

Clara is de beste van haar klas. Ze hangt aan de lippen van meester Korenaar, als hij vertelt over ontdekkingsreizigers en landen waar ze nog nooit is geweest. Ze weet nog niet eens waar ze liggen en hoe ze daar moet komen. Meester wijst het aan op de landkaart. Dat is wel erg ver weg, denk Clara. Ze vindt het allemaal zó spannend en is zó nieuwsgierig, dat ze besluit om ook ontdekkingsreiziger te worden.

Ze spaart dierenplaatjes van kruidenier Kouwenaar en plakt deze in het daarbij behorende album. Zo leert ze veel over dieren, waar ze leven, wat ze eten, hoeveel ze drinken, of ze gevaarlijk zijn en wat de Latijnse naam is.

De plaatjes worden getekend door een broer van de kruidenier. Hij is ontdekkingsreiziger en verblijft maandenlang in een ander land, om de dieren te fotograferen en als hij thuis is na te tekenen. Clara wil heel graag weten hoe hij ontdekkingsreiziger is geworden en besluit het hem te vragen.

Maar waar woont hij? Koos waar ze dikke vrienden mee is, weet het ook niet. Dan heeft Clara een idee. Als ze nu eens naar de krant gaat en daar vraagt waar Kouwenaar woont? Die moeten het toch weten? Ze schrijven over van alles in de krant. Dat weet ze zeker, want iedere dag leest ze de krant. Na schooltijd gaat ze naar de krant. Kunnen die haar helpen?

Ze heeft nog zoveel vragen, maar hoe komt ze aan antwoorden?

Eigenlijk mag ze niet met Koos omgaan voor haar ouders. Zijn vader had een café. Na zijn overlijden heeft zijn moeder het café voortgezet. En dat vinden de ouders van Clara maar niets. Je weet nooit wat daar allemaal gebeurt, zeggen ze. Haar gevoel voor rechtvaardigheid zorgt ervoor dat ze toch samen blijven spelen. Ze ziet er geen kwaad in en Koos begrijpt haar en lacht haar nooit uit.

Een verdrietige gebeurtenis verandert het leven van Clara drastisch. Clara is lief, hulpvaardig en een doorzetter. Ze heeft een neus voor problemen aanvoelen. Hierdoor piekert ze heel veel. De kleine ‘feministe’ in dop vindt na lang nadenken oplossingen, maar of dit gaat helpen?

Komt haar droom om ontdekkingsreiziger te worden uit?

In dit spannend en ontroerend boek beginnen alle hoofdstukken met een passende zwart-wit illustratie. De cover is mooi in al zijn eenvoud en het fijne lettertype maakt het lezen voor tienjarigen prettig. De lezers kunnen er een hoop van opsteken en niet alleen wat betreft geschiedenis, aardrijkskunde en biologie, maar ook op sociaal vlak.

De verdrietige gebeurtenissen worden dusdanig verwoord, dat het begrijpelijk is voor de jonge lezer. Het emotionele gedeelte, wordt net als de gedachte- en beleefwereld van een elfjarig meisje duidelijk beschreven.

Een fantastisch kinderboek dat ook volwassenen zal kunnen boeien.