‘Bloedbroers’ is het vervolg op ‘Made in Sweden’, het enthousiast ontvangen debuut van het duo Roslund & Thunberg. Met zijn 473 bladzijden is het een pak dunner dan zijn voorganger die er maar liefst 729 telde. Het eerste boek, dat gebaseerd is op waargebeurde feiten (Zweden, begin jaren 90), zorgde voor wisselende sympathieën. Wat is goed en wat is slecht, wat doet geweld met een mens? Tijdens het lezen van ‘Bloedbroers’ dook daarnaast ook de vraag op hoe je familiebanden verbreekt, wanneer je beseft dat die niet goed voor je zijn. Waar ligt je loyaliteit?

Anders Roslund is de ene helft van het bekende schrijversduo Roslund & Hellström. Thunberg is de broer van de hoofdpersonen in 'Made in Sweden' en ‘Bloedbroers’, de enige van vier broers die niet betrokken was bij de gewelddadige bankovervallen waar met name het eerste boek om draait. Het bestaan van deze vierde broer wordt in de boeken overigens doodgezwegen.

Leo heeft zes jaar gezeten voor de bankovervallen die hij met zijn twee broers pleegde. Wanneer hij de gevangenis verlaat, wil hij koste wat het kost wraak nemen op inspecteur Broncks, de man die verantwoordelijk is voor de aanhouding van de broers. Leo zint niet alleen op wraak, hij heeft ook een nieuwe overval gepland, een die nooit gezien is in het Zweedse criminele milieu…

‘Bloedbroers’ boeit van begin tot eind. Niet alleen de broers en hun familie staan in het middelpunt, ook inspecteur Broncks speelt een wel heel bijzonder rol en wordt met een gigantisch dilemma geconfronteerd. De karakters zijn ontzettend goed uitgewerkt, het boek is vlot geschreven, kent een vernuftige plot en is spannend op de koop toe. Een boek ook dat je doet nadenken, wat zou je zelf doen als...

Dit boek schreeuwt om een vervolg en daar hebben de auteurs ook alle ruimte voor gelaten. Wedden dat agente Elisa daarin een mooie rol gaat spelen?