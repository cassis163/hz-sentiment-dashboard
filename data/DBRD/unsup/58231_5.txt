Hilary Mantel is in staat om de Franse Revolutie in een historische roman te gieten en dan op een zodanig interessante, boeiende manier dat je het boek in één keer wilt uitlezen. Dat is maar goed ook, want er komen heel wat personages in dit boek voor die je moet onthouden, en al te lange onderbrekingen zijn dan niet bevorderlijk. Het is dus een boek waar je echt voor moet gaan zitten, zodat je alles goed in je op kunt nemen. Gelukkig bevat het boek een index van de belangrijkste figuren die de revue passeren, zodat je, als je het allemaal even niet meer kunt volgen, kunt nalezen wie wie is.
Net als haar andere historische boeken, Wolf Hall en Het boek Henry, is ook Een veiliger oord een meeslepend, kleurrijk en interessant boek. Mantel weet de personages zodanig te beschrijven dat ze gaan leven, je kunt je er een voorstelling bij maken.
Een veiliger oord is het eerste deel van een drieluik, later in het jaar volgen nog de delen Gelijkheid en Broederschap. In dit eerste deel wordt de aanloop naar de Franse revolutie beschreven, van de hoge broodprijzen en de lege staatskas tot de bestorming van de Bastille op 14 juli 1789. Mantel moet behoorlijk onderzoek gedaan hebben voordat ze dit boek kon schrijven.
Een aantal belangrijke personages in dit boek zijn Camille Desmoulins, Georges-Jaques Danton en Maximilien de Robespierre. We maken vanaf hun eerste levensjaren kennis met deze belangrijke figuren, we leren hun families kennen, hun vrienden maar ook hun vijanden, de verschillende opleidingen die ze volgen, totdat ze uiteindelijk samenkomen in Parijs. Langzaamaan krijg je een beeld van de ontwikkelingen die hebben geleid tot de Franse Revolutie.
Ik lees niet vaak historische romans, maar voor Hilary Mantel maak ik sinds het lezen van Wolf Hall, dat ik erg indrukwekkend vond, graag een uitzondering. Ik verwacht dat de personages in de twee vervolgdelen verder uitgediept worden en het verhaal meer vorm zal krijgen. Ik kijk er nu al naar uit!