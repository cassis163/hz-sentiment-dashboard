Een geheimzinnige cd wordt rondgegeven op school. Iedereen zwijgt erover als het graf. De schoolbanken zitten steeds voller met vermoeide zombiehoofden. Dan krijgt ook Nick na plechtig geheimhouding gezworen te hebben een cd in handen. Het blijkt de toegang tot Erebos, een online role playing game à la het door miljoenen leden wereldwijd gespeelde World of Warcraft. Behalve dat het extreem spannend is en bijzonder verslavend werkt, heeft het spel nog een paar bijzondere andere kenmerken. Sterft je avatar, dan lig je definitief uit het spel. Een vreemde bode kan stervende characters echter een uitweg bieden; vervul een opdracht in de échte wereld en voilà, je avatar is genezen én je stijgt bovendien een level.

Nick is blij mee te kunnen doen aan de game, maar voor hij het goed en wel beseft dreigt hij er al gauw uit te liggen. En dus neemt hij een klusje aan. En nog een... De game begint de alledaagse werkelijkheid te beïnvloeden. De opdrachten die de spelers moeten vervullen variëren van kleine zinloos lijkende klusjes (stomme meisjes mee uit nemen bijvoorbeeld, of dreigtelefoontjes plegen) tot serieus criminele activiteiten, zoals diefstal en graffitispuiten . Of, zoals het geval bij Nicks beste vriend, het saboteren van de remmen van een fiets- met alle gevolgen van dien. Tegenstanders en drop-outs van Erebos zijn letterlijk hun leven niet meer zeker. De sfeer wordt steeds beklemmender, want iedereen loert op iedereen; niemand weet precies wie achter welke character schuilt. En iedere speler is maar al te bereid informatie over anderen aan de bode door te spelen. Alles om maar ín de game te blijven.

Erebos is duidelijk geen onschuldig tijdverdrijf, maar blijkt een gruwelijk doel te hebben: ultieme wraak. De grote vragen Wie, Waarom en Wanneer brengen het boek naar het niveau van een tenenkrommend spannende, gedegen whodunnit dan wel spionage thriller. Zijdelings schampt Poznanski het thema kunstmatige intelligentie en de (gevaarlijke?!) toekomst hiervan, maar jammer genoeg blijft het bij een paar vage, suggestieve –eerlijk gezegd niet erg relevante- alinea’s van een al dan niet kunstmatig bewustzijn. Het mag de pret niet drukken, Erebos is een bijzonder meeslepend boek voor gamers én niet gamers, voor voor- én tegenstanders van RPG.