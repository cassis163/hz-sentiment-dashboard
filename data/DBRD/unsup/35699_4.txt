In Momentum vertelt Shelena Shorts het raadselachtige en intense liefdesverhaal van Sophie en Wes. Is het mogelijk om de dood te verslaan?

Momentum begint als Sophie, samen met haar moeder, net naar San Francisco is verhuisd. Ze heeft haar beste vriendin, Kerry, achter moeten laten in Virginia. Sophie en haar moeder zijn al vaker verhuisd en ze wil niet steeds opnieuw moeten beginnen op een nieuwe school. Gelukkig vindt haar moeder het goed dat ze ook dit laatste schooljaar thuisstudie volgt. Wel moet Sophie, omdat ze geen zin heeft in buitenschoolse activiteiten, regelmatig bij haar moeder gaan lunchen op de universiteitscampus. Sophie vindt dat ook eigenlijk wel zo leuk.

Na één van die lunches rijdt Sophie behoorlijk hard tegen de auto van Wes aan. Geschrokken realiseert Sophie zich dat de aanrijding haar schuld is omdat ze met haar gedachten bij het berichtje van Kerry zat. Als ze uitstapt om zich te verontschuldigen en om de zaken in orde te maken voor de verzekering, ziet ze dat ze ook nog eens tegen de auto van een ontzettend lekker ding is aangereden. Wanneer ze aanbiedt om de schade te vergoeden laat hij weten dat dat niet nodig is en rijdt hij zomaar weg.

“Ik wilde niet dat mensen hem zouden wantrouwen. De gedachte daaraan maakte dat ik met mijn ogen rolde in het donker. Het was alsof ik hem aan het verdedigen was zonder dat hij het verdiende. Wat kon het mij schelen of mensen dachten dat hij een bedrieger was. Ik werd er boos van dat het me wat uitmaakte.” Shelena Shorts

Sophie kan zich er niet bij neerleggen dat ze de schade die zij heeft aangericht niet kan vergoeden. Wes blijft haar aanbod echter weigeren. Langzaam leert Sophie Wes beter kennen en ze gaat hem steeds leuker vinden. Toch heeft ze het idee dat er iets niet klopt en ontdekt ze gaten in zijn verhaal. Wat is er met Wes aan de hand en waarom is hij niet eerlijk tegen haar?

Momentum van Shelena Shorts is het eerste, in het Nederlands vertaalde, deel van een serie over Wes en Sophie.

De geheimzinnigheid rondom Wes en Sophie wordt door Shelena Shorts in Momentum lang in stand gehouden en dat voegt absoluut iets toe aan de spanning. Stukje bij beetje wordt het mysterie ontrafeld en net als je denkt dat je weet hoe het zit volgt er een nieuwe wending.

Momentum is goed opgebouwd en laat de lezer eerst kennismaken met Sophie en later met Wes. Wes en Sophie zijn allebei aantrekkelijke personages waarbij vooral Wes soms wat ongrijpbaar is. Zowel Sophie als Wes zijn graag op zichzelf maar Sophie is een redelijk open persoon en Wes is juist behoorlijk gesloten. Deze verschillen en ook de overeenkomsten maken dat je beide personages graag beter wil leren kennen. De manier waarop de levens van Wes en Sophie langzaam samen komen bevat vele lagen en maakt deze relatie bijzonder en boeiend.

De echte spanning komt pas aan het einde van het verhaal. Wat niet betekent dat er in het begin niets gebeurt. Daar gaat het vooral om de spanning tussen Sophie en Wes en om de spanning van het geheim van Wes.

Momentum van Shelena Shorts is wat mij betreft een heel veelbelovend begin van het verhaal van Wes en Sophie. De laatste bladzijde laat je achter met een groot vraagteken en schreeuwt om het vervolg. Momentum heeft zeker 4 sterren verdiend.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com