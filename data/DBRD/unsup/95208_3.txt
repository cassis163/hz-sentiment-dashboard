Nadat haar kinderen in 1980 het huis hadden verlaten om te gaan studeren begon Iris Johansen met schrijven. Aanvankelijk romantische boeken (Touch the horizon was haar debuut), maar in 1991 stapte ze over naar de romantische historische thriller, te beginnen met The Wind dancer (De winddanser). Vijf jaar later besloot ze opnieuw van genre te veranderen en begon ze aan de 'echte' thriller. Dit besluit was een groot succes en ze groeide uit tot een bestsellerauteur. Samen met haar zoon Roy schreef ze ook een aantal boeken. In Nederland is Johansen vooral bekend geworden met de serie waarin Eve Duncan het belangrijkste personage is. Het gezicht van de dood is het eerste van een serie waarin Eve voorkomt.

Eve Duncan, forensisch beeldhouwer, wordt door de miljardair John Logan benaderd met het verzoek een gezicht aan een schedel te geven. Hoewel ze nog wel tegengas gegeven heeft, neemt ze de opdracht, tegen haar zin, toch aan. Maar wel onder haar eigen voorwaarden. Het blijkt dat deze opdracht niet zonder risico is. Eve wordt in de gaten gehouden en men lijkt alles van haar af te weten. Ondanks haar dreigement ermee te stoppen, gaat ze toch door. Ze is vastberaden de schedel te reconstrueren en neemt het gevaar, en wat daaruit voortkomt, op de koop toe. Het blijkt dat het gezicht dat ze te zien krijgt voor een verrassende wending zorgt.

Het gezicht van de dood begint met een proloog die zich acht jaar eerder afspeelt dan het eigenlijke verhaal. In deze proloog maakt de lezer al een klein beetje kennis met Eve Duncan, maar de echte kennismaking vindt meteen na deze korte inleiding plaats. Toch is dit begin van het boek van wezenlijk belang voor het verhaal, maar ook voor de lezer om het karakter en de bezigheden van Eve beter te kunnen begrijpen. Dat vervolg vindt in een niet al te snel tempo plaats, maar is wel degelijk interessant en boeiend. Het tempo neemt gedurende de plot overigens wel wat toe, hetgeen overigens ook voor de spanning geldt.

Johansen heeft met deze eerste Eve Duncan een nogal bizar en in wezen ongeloofwaardig verhaal geschreven. Toch hoeft het niet eens ondenkbeeldig te zijn dat een scenario zoals in dit boek beschreven wordt zich op een dag zomaar voor zou kunnen doen. Dat in ogenschouw nemend, is het een verhaal dat wel degelijk realistisch kan zijn. Als voorbeeld kan hierbij bijvoorbeeld gedacht worden aan een overheid of een inlichtingendienst die onbetrouwbaar is en zaken wil verdoezelen. Dat een rijke ondernemer de strijd wil aangaan en een eigen plan gesmeed heeft, is daarentegen dan wel weer wat bijzonder. Voor het verhaal is het echter een goede vondst en maakt het een stuk interessanter.

Dat Het gezicht van de dood de eerste Eve is, is heel goed merkbaar. Want er wordt veel aandacht besteed aan de uitwerking van haar personage e maar in iets mindere mate, aan dat van Logan, de ondernemer, en Quinn, de FBI-agent. Johansen verliest echter niet uit het oog dat er een verhaal verteld moet worden. Daarin is ze zonder meer geslaagd, waarbij ze gebruik maakt van veel elementen die de laatste decennia in een thriller aan de orde komen. Dat maakt het boek in ieder geval aardig compleet.

De ontknoping lijkt er een die typisch Amerikaans is, enigszins aan de zoete en kleffe kant. Er wordt echter een kleine wending aan gegeven, waardoor dit toch wat rechtgezet wordt. Gelukkig maar, want anders was het verhaal, dat heel behoorlijk is, een beetje als een nachtkaars uitgegaan. Dat blijft de lezer bespaard en deze kan zich opmaken voor de andere boeken in deze serie. In die boeken zal Eve Duncan ongetwijfeld groeien als personage en zal mogelijk het raadsel rond haar dochter Bonnie verhelderd worden.