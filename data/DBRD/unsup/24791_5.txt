Ik vind dit echt een geweldig boek. Een klasse apart!

Het verborgen raadsel is ontstaan door een bizarre zaak bij McDonald's wat de auteur deed denken aan de onderzoeken van de beroemde sociaalpsycholoog Stanley Milgram, waarbij de gehoorzaamheid aan autoriteit getest werd. In deze zaak belde een man naar McDonald's en deed zich voor als politieagent. Hij overtuigde de manager ervan dat één van de medewerkers geld had gestolen. Via de telefoon kreeg hij van de manager gedaan dat het meisje in kwestie volledig vernederd werd.

In het verborgen raadsel maak je kennis met 3 derdejaarsstudenten filosofie aan de (fictieve) Winchester universiteit. Mary, Brian en Dennis volgen de 6weekse cursus Logica en Argumentatieleer voor extra studiepunten. Professor Williams hanteert echter nogal een ongebruikelijke manier van doceren:de studenten dienen een raadsel op te lossen -> een fictieve zaak van de 18jarige vermiste Polly.
Na enige scepsis aan het begin van de cursus raken de studenten gaandeweg steeds meer in de ban van Polly en al snel komen ze erachter dat niet alles is wat het lijkt. Zeker als blijkt dat een echte vermissingszaak - welke 20 jaar geleden plaatsvond - identiek is aan de fictieve vermissingszaak. Wat is nu werkelijkheid en wat is fictie?

Deze psychologische thriller (natuurlijk heeft het boek het predikaat literaire thriller gekregen ) gaat over de vrije wil en hoe deze gemanipuleerd kan worden. Hoe beangstigend is het als blijkt dat niets is wat het lijkt? Wie kun je dan nog vertrouwen? Kun je je paranoia de baas?

Will Lavender heeft een zeer ingenieus staaltje werk afgeleverd. Na elk gelezen hoofdstuk realiseer je je als lezer dat je op het verkeerde been bent gezet en wil je verder, verder met meer feiten verzamelen, verder met speuren. Bij het lezen van dit boek waande ik me even student nr. 4, zo analyseerde ik mee met de studenten. Het lezen van dit boek was voor mij dus echt een geweldige ervaring.

Las trouwens net op internet dat er grote belangstelling is vanuit Hollywood voor dit boek, dat verbaast me nou niets. Maar voordat het boek verfilmd wordt en in de bioscopen draait: allemaal lezen dit boek! Hoort zegt het voort!