Net een korte novelle gelezen, en weer van Ish Ait Hamou. Ik las al Cécile van hem en ondertussen staat zijn debuut Hard Hart ook tussen m'n aanwinsten. Ish, zoals wij hem kennen, is een goede verhalenverteller en hij weet telkens weer de gevoelige juiste snaar te raken.
In deze novelle komt Dr Sheila na een persoonlijk drama te hebben beleefd, terecht in een klein plaatselijk ziekenhuis waar ze haar nog niet kennen. Haar roem is haar echter vooraf gegaan, en men verwacht veel van haar. Op een dag komt in dat ziekenhuis Suleyman terecht, een vluchteling uit Palestina die al 2 jaar in het land verblijft en zwaar is toegetakeld door enkele criminelen.
Niemand weet dat Sheila hem net daarvoor ontmoette en haar hart tegen hem heeft uitgestort in de trein. Ze is bloednerveus en kan haar eigen problemen maar moeilijk van zich af zetten...

Het verhaal is ontroerend en bevat veel prachtige zinnen. Ish kennen we trouwens als een sympathieke kerel die het hart op de juiste plaats heeft, die ook al een Oxfam-campagne ondersteunde. Hij schreef dit verhaal op vraag van de nieuwe Vlaamse Te gek?!-campagne, die al enkele jaren de bel luidt voor patiënten die psychisch ziek zijn en dit taboe willen doorbreken. Dit jaar is de Vlaamse zangeres Selah Sue de meter van de campagne, die dit taboe mee doorbreekt door zelf te vertellen over haar eigen depressies en hoe zij er tracht tegen te vechten. Steun aub mee deze campagne en lees dit boek!

Voor de categorie: een boek van een schrijver jonger dan dertig + een boek dat je op één avond uitleest (2)