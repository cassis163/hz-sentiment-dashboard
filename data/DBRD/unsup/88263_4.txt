Ik moest nog een vijftigtal bladzijden in Zafon's 'Het Labyrint der Geesten'. Daarna was de beurt aan het, mij toegezonden, “Vooruitleesexemplaar” van TIKTAK.

TIKTAK viel vrij laat op de deurmat onder de brievenbus; PLOF! De maandag voorafgaand aan de ontmoeting met schrijver Chris McGeorge in een hotel nabij de Utrechtse Brug. Omringd door 35 kritische (voornamelijk) dames, die er de gewoonte van maken op zo ongeveer elke boekpresentatie aanwezig te zijn. En die vervolgens op hun eigen weblog kond doen van deze gezelligheden en er ook een recensie plaatsen. Jammer dat het bedienend personeel, in de achtergrond, uitvoerig over de dienstroosters, het kassasysteem en sommige collegae wilden converseren. Mijn buurman, wiens echtgenote één van de bezoeksters was, heeft mij tot twee keer weerhouden van een gang naar de bar. “Nee joh, dat geeft zo'n onrust!”

Maar goed! Toch maar even over het boek: een afgesloten hotelkamer, een man die bekend staat als TV Detective, vijf levende verdachten, één dode die nergens van werd verdacht en drie uur de tijd voor deze detective, die op dat moment nog aan het bed gekluisterd ligt, de moordenaar onder hen vinden TIKTAK!
Een schrijversdebuut. Een type 'Who Dunnit' zoals alleen Agatha Christie ze kon schrijven. Tot nu tenminste, want Chris McGeorge kan er ook wat van.

Het verhaal gaat over Morgan Sheppard, die als 11-jarige de moord op zijn wiskundeleraar oplost terwijl iedereen vermoedde dat het zelfmoord was. Nu, 25 jaar later, is Morgan de zgn. "Inhouse Detective" van een Engelse Tv-zender, verslaafd aan drank, drugs en vrouwen. Op een avond in Parijs valt hij in slaap en wordt wakker in een volledig afgesloten kamer boven in een hotel met uitzicht over het centrum van Londen. Met nog vijf anderen, onbekenden, komt hij bij uit een verdoving, aan het bed geboeid en in de badkamer blijkt een lijk de badkuip te gebruiken. TIKTAK! Na een tijdje 'kennis gemaakt' te hebben begint de hotelvideo te spelen. Een man met een masker van een paardenhoofd vertelt Morgen dat hij drie uur heeft om uit te vinden wie de moordenaar is van het lijk in de badkamer. Lukt het hem niet dan dreigt de Paardenhoofdman de hotelkamer, waarin ze zich bevinden, op te blazen en met de kamer een groot deel van het hotel. TIKTAK! Morgen mag bewijzen dat hij werkelijk zo'n goede detective is.
TikTak! maakt zijn naam waar. Het verhaal heeft korte, krachtige hoofdstukken met goede spanningsopbouw. Het leest lekker weg, de lezer wordt steeds op het verkeerde been gezet en de spanning wordt lekker opgebouwd. TIKTAK!
Leuke bijkomstigheid is de eerste pagina waarop alle hoofdrolspelers even worden voorgesteld. Da's makkelijker voor verderop in het boek.

Als je vader van puzzelen houdt en van over de plot nadenken tijdens het lezen van zo'n boek, van spanning en sensatie en vindt hij het leuk om aan het einde van de laatste regel verrast te worden door de plotwending, dan kan ik dit boek helemaal aanraden als vaderdagskado!
Vijf sterren is teveel en halve sterren bestaan niet dus vier sterren.