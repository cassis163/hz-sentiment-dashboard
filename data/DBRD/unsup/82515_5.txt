Prachtig en origineel boek. Een vrije, moderne bewerking van de Odyssee van Homerus. Het NUR-nummer dat is toegekend aan het boek bestempelt het boek geschikt voor dertien- tot vijftienjarigen. Dit klopt pertinent NIET (Kom er bij hen niet mee aanzetten, want ze lachen je beslist vierkant uit.) Hoofdpersoon Dissus is een jongen van zo’n tien jaar oud en het betreft hier poëzie eerder bedoeld voor de leeftijd van ongeveer acht tot elf jaar.

In rijm en niet- of bijna rijm, geheel vormvrij met afwisselend metrum, boordevol spreektaal- kortom, geen hoogdravende poëzie die afschrikt maar toegankelijk en uitnodigend. Herkenbaar. Zo voelt Dissus zich bijvoorbeeld ongemakkelijk bij het afscheid nemen van zijn vrienden na hun lange tocht:

Een hand geef je opa
‘Tot ziens’ is zo stijf
Omhelzen is klef, en armengeknoei
Wat blijft er dan over?
Weet ik het
Doei
(p. 60)

Het boek als boek is een waar juweeltje. Rijkelijk en werkelijk schitterend geïllustreerd in de stijl van oude Griekse vaasschilderingen in oranjerood met zwarte kleuren. Als bewerking van het klassieke verhaal is vooral het eerste deel –de thuisreis vol ontberingen- erg geslaagd. Gevaarlijke hijskranen van het merk Skylla, een eenogige boer die het niet kan waarderen dat het vriendengroepje zich ophoudt in zijn schuur met schapen, het meisje Kirke dat Dissus ophoudt door hem een kusje te geven. Zo zit het vol met nog meer leuke vondsten. Het tweede deel –de thuiskomst- laat de bewerking het origineel echter vrijwel helemaal los. Een beetje noodgedwongen misschien, door de jonge leeftijd van dissus. Door middel van kleine verwijzingen en symboliek wordt er (soms ietwat gekunsteld of vergezocht) nog wel aan gerefereerd. En bovenal, en dat is toch wel waar Odysseus voor staat natuurlijk, toont Dissus zich een ware held.

Voor wie de Odyssee al kent (en waardeert) is dit een geweldig en verrassend boek. Voor de jongere lezer die deze nog niet kent is het gewoon een leuk, bijzonder boek om te lezen of om uit voorgelezen te worden. Met misschien als plezierig bijgevolg dat hij of zij zich later met nieuwsgierigheid aan Homerus zal wagen.