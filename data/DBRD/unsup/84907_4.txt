Enkele weken geleden las ik al het eerste boek van deze auteur, Met de Franse slag. Voordat het boek terug naar de bib moet, las ik nog snel het vervolg.

We situeren nog steeds in het Franse dorpje Fogas. Fabian, de neef van madame Josette, maakt een wat ongelukkige rentree in het dorpje. Door de erfenis bezit hij de helft van het winkeltje en hij wil het dan ook grondig aanpakken. Niet iedereen is hier zo blij mij, maar dan kennen ze zijn geheim koffierecept nog niet. Hij windt de dorpsbewoners rond zijn vinger. Maar door de terugkomst van Fabian zien de dorpsbewoners niet dat het gevaar heel dicht bij is...

De cover van De dorpswinkel van Madame Josette vind ik nog mooier dan die van Met de Franse slag. Dit doet helemaal zuiders aan.

De schrijfstijl is weer prima en heerlijk filmisch. Julia Stagg maakt weer gebruik van het wisselend perspectief (weliswaar altijd in derde persoon) in de hoofdstukken. Hierdoor bouwt ze ook de spanning op, want in dit boek zit er duidelijk meer spanning dan in Met de Franse slag. Ondanks dat het als roman bestempeld is, had ik af en toe een waar thrillergevoel.

Het enigste wat ik miste was een klein voorstelling of gewoon een stamboom van de gemeenschap. Ik heb dan wel al het eerste boek gelezen, ik kon af en toe niet volgen. Wie is nu van wie familie?

Het echte einde is mooi en romantisch, maar daarnaast ook weer een open einde. Ik wil meer lezen over de bewoners van Fogas. Het derde deel, Tour d'amour, is al uitgekomen en het is zelfs zo erg dat ik het boek al gereserveerd heb in de bib. Ik kijk echt uit naar dat derde deel.