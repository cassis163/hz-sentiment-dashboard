These Rebel Waves van Sara Raasch is een boek vol spanning, magie en mysterie.
De cover ziet er mooi uit, en tijdens het lezen kom je er achter dat het niet zo maar een cover is.

Na een oorlog en onrust is het magische eiland Grace Loray eindelijk verlost van haar onderdrukker, het land Agrid, dat tijdens de overheersing een complete heksenjacht organiseerde, met brandstapels en al. Nu zijn er vredesbeprekingen, maar als tijdens die besprekingen een diplomaat van Agrid verdwijnt en de piraat Dex hiervan de schuld krijgt en alles in het honderd loopt, sluit Lu een verbond met Dex om er achter te komen waar de man is gebleven.
Door dit alles heen loopt ook het verhaal van prins Benat van Agrid, die zo zijn eigen problemen heeft met de verboden magie. Als zijn vader hem dan ook nog een totaal onverwachte opdracht geeft, weet hij zich geen raad.

De plot klinkt goed en dat was het ook. Het verhaal zit goed in elkaar en doordat het wordt verteld door de verschillende personages blijft het spannend en wil je blijven doorlezen.
De schrijfstijl vond ik prettig, het las lekker weg.
Er is volop spanning, humor en drama en er zijn veel cliffhangers. Aan het eind van het boek komt alles bij elkaar, maar er gebeurt dan zo veel onverwachts, dat ik heel graag deel 2 nu al zou willen lezen!
Ik had alleen iets meer informatie willen hebben over de magische planten die op het eiland voorkomen, een soort van indexje aan het eind.

Al met al een heerlijk boek om te lezen!