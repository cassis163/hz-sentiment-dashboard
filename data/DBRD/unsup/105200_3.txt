De vroege boeken van Colin Forbes, waaronder Vuurwerk, zijn best te pruimen. De latere boeken werden steeds slechter en waren alleen maar voorspelbaar: grote slechterik, Tweed en zijn team daar tegenover, kriskras door Europa achter slechterik aan, altijd wel een mooie vrouw bij de tegenstander (of hoort ze toch bij Tweed?) en een grote finale.
In de vroege boeken ging Forbes nog iets subtieler te werk en maakte hij er echt een spannend verhaal van. In dit geval gaat het om een meesterspion die erop uit is een megabedrag te stelen. Daarvoor zet hij een heel strategisch complot op, waar Tweed lucht van krijgt. Terwijl de meesterspion zijn plan uitvoert, probeert Tweed het net rondom hem steeds verder aan te trekken. De grande finale vindt plaats op onze eigen Euromast.

Gedateerd maar goed opgebouwd verhaal. De magie van Forbes is echter wel geheel uitgewerkt - in de tijd dat dit boek verscheen (1988) verslond ik ze!