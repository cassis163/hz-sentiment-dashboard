Ik heb 'De Golem en de Djinn' van Helene Wecker al vaker bij de bieb zien liggen. En ik heb het ook vaker gewoon laten liggen. De kaft trok me niet zo aan. Ondanks dat ik fan ben van fantasy boeken, was de titel ook niet direct een trigger om het boek mee te nemen. Een boek wat enkel gaat over een golem en een djinn? Toch was er iets wat me deed besluiten het boek eens mee te nemen. Ik ben blij dat ik dat gedaan heb. Het bleek een grote verrassing!

De titel laat in ieder geval niets aan de verbeelding over. Het boek gaat inderdaad over een golem en een djinn. Twee figuren die niet misstaan in een fantasy verhaal. Maar toch had ik niet het idee dat ik een fantasy boek aan het lezen was. Er zit wel enige magie in en dergelijke, maar het is op zo'n manier geschreven dat het ook realistisch wordt. Het is een historische roman met een vleugje fantasy.

Het grootste deel van het verhaal speelt in het New York van de 19e eeuw. Zowel Chava, de Golem en Ahmad de Djinn komen hier per toeval terecht. Chava is een golem, een wezen opgetrokken uit klei en aarde. In het Pruisische Danzig klopt meneer Rottfeld aan bij Yehudah Schaalman. De laatste beschikt over de kracht om een Golem naar wens samen te stellen. Het wordt een golem met het uiterlijk van een reusachtige vrouw. Deze golem blijkt uitzonderlijk te zijn. Rottfeld neemt naar mee naar New York. Ze mag echter pas gewekt worden wanneer ze daar aan komen. Maar tijdens de overtocht kan Rottfeld zijn nieuwsgierigheid niet bedwingen. Hij wekt de golem, maar kort daarna komt Rottfeld te overlijden. De golem staat er alleen voor. Bij aankomst in New York ontsnapt ze aan de immigratieprocedure op Ellis Island en wordt opgevangen door Rabijn Avram.

Duizenden jaren daarvoor in de woestijn waar nu ongeveer SyriÃ« moet liggen, leefde een nieuwsgierige Djinn. Een wezen van vuur. Hij kan iedere gedaante aannemen. Door omstandigheden werd hij gevangen in zijn menselijke gedaante. Met ijzeren armbanden om wordt hij gevangen in een koperen kan. Deze kan wordt van generatie op generatie doorgegeven, totdat deze bij Marryam Faddoul in het New Yorkse Little Syria terecht komt. Marryam brengt de kan naar tinnegieter Arbeely om hem op te laten knappen. Terwijl hij hem opwrijft, komt de Djinn vrij. Arbeely neemt hem onder zijn hoede en noemt hem Ahmad.

Zowel Chava als Ahmad moeten zien te overleven in de stad New York. Voor beide is het aanpassen. Zij zijn immers niet menselijk en slapen en eten niet. Ze proberen zich zo goed en zo kwaad als het gaat aan te passen. Chava binnen de joodse gemeenschap en Ahmad binnen de Arabische gemeenschap. Op een nacht, wanneer ze beide aan de wandel zijn komen ze elkaar tegen. Er ontstaat een ongebruikelijke vriendschap. Of is het meer?

Het boek is vanaf het begin interessant om te lezen. De personages, zowel hoofd als bijfiguren, komen heel realistisch over. Zelfs Chava en Ahmad komen over als echte mensen. Je leeft al heel snel met ze mee. Ook het tijdsbeeld komt heel goed over. Het is geen fantasie wereld waarin je terecht komt. Je waant je echt in het New York van 1899. Ik ben zelf vorig jaar in het hedendaagse New York geweest en ik kon me tijdens het lezen van het boek ook wel een voorstelling maken hoe sommige plekken eruit moeten hebben gezien. Chava en Ahmad komen samen terecht in New York, maar wel evengoed in twee totaal verschillende werelden. Ook dat wordt allemaal heel goed omschreven.

Het verhaal wordt afgewisseld met terugblikken naar hoe Ahmad in New York verzeilt is geraakt. Daar komen best nog wat verrassende wendingen bij kijken. Het boek is meer dan een standaard liefdesverhaal of fantasyverhaal. De drie-eenheid 'Geloof, hoop en liefde' beschrijft het hele boek. Het heeft ook een einde waar je nog alle kanten mee op kunt. Het sluit dit boek wel af, maar er is nog wel ruimte voor een eventueel vervolg.

Ik ben toch blij dat ik het boek heb meegenomen om te lezen. Ik vind het ook echt een aanrader. Ook voor mensen die denken dat verhalen over golems en Djinns niets voor hen is. Het is meer dan dat!