De goden verzoeken is het derde verhaal wat zich op het Zweedse eiland Gotland afspeelt met hoofdcommissaris Anders Knutas en tv-journalist Johan Berg in de hoofdrollen. Een pony wordt door twee meisjes gevonden met het hoofd eraf gesneden. Het hoofd is nergens te vinden. Wel blijkt, dat er bloed was afgetapt. Later wordt er een meisje uit Nederland vermist, een archeologiestudente, Martina Flochten. Ze werkt mee aan de opgraving van een haven uit de Vikingtijd. Ze wordt een paar dagen later gevonden, vermoord. Ook bij haar is bloed afgetapt. Ze is op drie verschillende manieren om het leven gebracht. Wat is het verband? Zijn het rituele moorden?                                                                                                               Ook iemand uit de gemeenteraad van Visby wordt vermoord aangetroffen. Heeft het met de bouw van een hotelcomplex te maken op Gotland. De vader van Martina Flochten is architect en heeft het hotelcomplex ontworpen. Is dat de link?

Anders Knutas, hoofdcommissaris en Johan Berg, tv- journalist houden zich allebei met de zaak bezig. Knutas roept de hulp in van de rijksrecherche en een profiler uit Stockholm. Knutas kan door het onderzoek niet mee op vakantie met zijn gezin naar Denemarken. Johan Berg woont tegenwoordig op Gotland, zodat hij dichtbij Emma kan zijn, die zwanger is van hun kindje. Alleen Emma weet niet of ze het kind alleen wil opvoeden of ze ook Johan hierbij moet betrekken. Er zijn al zo veel veranderingen geweest door de scheiding, dat haar kinderen een beetje rust nodig hebben.

De goden verzoeken is een leuk en spannende verhaal. De omgeving van Gotland wordt door Mari Jungstedt prachtig beschreven. Visby en omgeving wordt nu meer belicht. Het verhaal begint met opgravingen van schatten uit de tijd van de Vikingen. Hier heeft Mari Jungstedt ook veel onderzoek naar gedaan. In een interview las ik, dat ze iedere plek, waarover ze schrijft, zelf wil bezoeken. Ze controleert ook of alle feiten juist zijn. Het blijkt, dat hoofdpersoon Knutas echt bestaat. Dit las ik in een interview: 'Ik heb Knutas ontmoet'. Hij is de politieman waar ik, toen ik aan mijn eerste boek begon, als eerste contact mee had. De Knutas in mijn boeken lijkt echt heel veel op hem. Stukjes van mijzelf zijn terug te vinden in Johan en Emma', vervolgt Jungstedt. 'in Johan gebruik ik al mijn jaren als tv-journalist en in Emma vind je mijn gedachten en twijfels.' Ze dringt diep door in het leven van haar personages. Twijfels, angsten, onzekerheden, jeugdtrauma's en verdriet maken deze thriller herkenbaar voor iedereen. Waardering: 4*.