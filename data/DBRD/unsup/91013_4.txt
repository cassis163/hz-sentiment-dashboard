Sara Louisa du Faget van Assendelft woont met veel tegenzin in het welgestelde ’s-Gravenhage aan de Lange Voorhout. Ze is inmiddels in de dertig en is haar prins op het witte paard nog niet tegengekomen, ondanks de vele geschikte huwelijkskandidaten die haar ouders haar voorleggen. Ze brengt haar dagen door met de eindeloze jours en sociale verplichtingen, maar ze heeft er een hekel aan. Totdat de kans zich voordoet om aan het benauwde wereldje te ontsnappen. Haar familie heeft een buitenverblijf in de Hoeksche Waard: het Hof van Assendelft. Dit verblijf moet nodig gerestaureerd worden en Sara weet haar ouders te overtuigen van de mogelijkheid voor haar om dit te begeleiden. Sara geniet van het leven op het platteland ver weg van haar decadente leventje. Helemaal als ze tuinman Dirk van der Ploeg ontmoet en ze stapelverliefd worden op elkaar. Het wordt een liefde die niet kan bestaan, maar toch bestaat.

Het statige Hof van Assendelft is tegenwoordig het Museum Hoeksche Waard en toegankelijk voor bezoekers. De geschiedenis van deze bijzondere plek inspireerde Marja Visscher (1951) om in het levensverhaal van Sara Louisa du Faget van Assendelft (1717-1807) te duiken. De auteur heeft de gaten in de archieven zelf opgevuld en daar deze bijzondere fictieve roman van gemaakt.

Visscher heeft van Sara een enorm sterk personage gemaakt. Het verhaal wordt vanuit haar perspectief verteld en daardoor leer je Sara goed kennen. Je leeft enorm met haar mee tijdens de ontsnapping uit het deftige Den Haag en komt samen met haar op adem op het platteland tussen de natuur en de gewone mensen. Ook het beschrijvende aspect van de schrijfstijl komt daardoor goed naar voren. Je leert de omgeving kennen door de ogen van Sara. Als je nog nooit bij Museum Hoeksche Waard bent geweest, word je zeker nieuwsgierig naar deze plek, naar aanleiding van het lezen van deze roman. Om te voorkomen dat het verhaal saai en langdradig wordt heeft Visscher er vlotte dialogen in verwerkt die het tempo in het verhaal houden en de personages menselijker maken.

Daarnaast heeft deze roman aan romantiek geen gebrek. De onwaarschijnlijke liefde tussen Sara en Dirk doet je eerst nog verbazen en je afvragen of de liefde van beide kanten oprecht is. Maar al snel wordt het een indrukwekkende liefdesgeschiedenis in de categorie ‘onmogelijke liefdes’, die je als lezer nog meer meeneemt in het levensverhaal van Sara.

Naar het einde toe raak je steeds meer in de ban van de onvoorspelbare gebeurtenissen die zich voordoen. Hier en daar komen de beschrijvingen wel iets geromantiseerd over, maar dit wordt al snel weer rechtgetrokken met bijvoorbeeld de beschrijvingen van de arme bewoners in de polder, waar het niet ongewoon is als iemand in de winter sterft van de honger.

Tussen rang en stand is een indrukwekkend fictief levensverhaal van de bijzondere Sara Louisa du Faget van Assendelft. Het is al helemaal een aanrader voor wie het Museum Hoeksche Waard al eens bezocht heeft. Daarbij lokt het museum je na het lezen van dit boek er een bezoekje aan te brengen en jezelf in de wereld van Sara te begeven.