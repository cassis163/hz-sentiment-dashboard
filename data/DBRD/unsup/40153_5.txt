Tijdens de Tweede Wereldoorlog, in 1944 komen de tweelingzusjes Perle en Stacha, samen met hun moeder aan in het vernietigingskamp Auschwitz. De tweeling zijn zogenaamde Mischling; ze zijn zowel Joods als Arisch en hebben blond haar en bruine ogen. De beruchte kamparts Joseph Mengele ziet dat en “selecteert” hen meteen voor zijn experimenten.
De zusjes proberen, op een kinderlijke wijze, de afschuwelijke dingen die hun overkomt , te doorstaan door te leven in een soort fantasiewereld, een wereld die voor een volwassene moeilijk te begrijpen is. Zij zien de gruwelijkheden door een gekleurde bril, zo proberen zij te overleven. Totdat van de een op de andere dag Perle verdwijnt, waar is zij gebleven? Stacha kan niet geloven dat ze dood is, ook is er niemand die haar kan vertellen wat er met Perle is gebeurt.
Na de bevrijding gaat ze met Feliks, een jongen die ook zijn tweelingbroer verloor in het kamp, op zoek naar Perle, maar vooral ook naar dr. Mengele, zij is ervan overtuigd dat ze hem zullen vinden zodat ze wraak kunnen nemen.
Een zoektocht vol ontberingen en avonturen volgt.
Mischling is een boek waar je uren over kunt vertellen, het is een boek dat je tot tranen roert en dat je niet snel vergeet.