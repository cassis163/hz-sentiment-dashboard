Richard North Patterson is een Amerikaans jurist die in 1979 met De zaak Lasko debuteerde. Dat boek werd het jaar erna bekroond met een Edgar Allen Poe Award voor beste spannend debuut. Hij bleef nog tot in 1993 het schrijven combineren met zijn job als advocaat, maar vanaf dan legde hij zich volledig op het schrijven toe. Ondertussen heeft hij al dertien juridische en politieke thrillers op zijn naam staan en is hij voorzitter van een grote lobbygroep die strijd voor een financiële reorganisatie van de Amerikaanse politiek.
In dit gelauwerde debuut maken we kennis met de Christopher Paget, een jonge, maar gemotiveerde medewerker bij de commissie inzake economische misdrijven. Hij krijgt van zijn baas een politiek gevoelig liggende zaak toebedeeld: er zijn sterke vermoedens dat de succesvolle zakenman William Lasko zich bedient van illegale praktijken om zijn imperium verder uit te bouwen. Dat Lasko vriend des huizes is bij de president van de Verenigde Staten maakt dat het onderzoek in alle discretie moet gevoerd worden. Maar die discretie is relatief, want Paget ziet alle mogelijke sporen één voor één voor zijn neus verdwijnen. Miljardair Lasko is blijkbaar bereid zeer ver te gaan om zijn zaken te beschermen.
Allereerst is het zeer opvallend dat het boek, dat toch al bijna dertig jaar geleden geschreven is, nog opvallend bij de tijd is. Geen enkel moment heeft de lezer het gevoel een oud boek in handen te hebben. De enige tekenen van gedateerdheid zijn dat er nog volop gerookt wordt en het ontbreken van GSMs, maar dat zijn details die absoluut niet storen. Wel was het vreemd dat deze uitgave  uit 2007 - begint met een inleiding van de auteur uit 1993.
De zaak Lasko is een kruising tussen een politieke en een juridische thriller, waarbij de nadruk toch ligt op het juridische aspect. De auteur koos er voor te schrijven vanuit het oogpunt van het hoofdpersonage en gebruikt dan ook de ik-vorm voor dit boek. Ook bedient Patterson zich van een sappige, vlot lezende schrijfstijl: hij schrijft met veel oog voor detail en bedient zich, met mate, van een vleugje humor en sarcasme.
Qua uitwerking is het te merken dat het hier een eersteling betreft, want ondanks een mooie opzet is het plotverloop net iets te rechtlijnig, en zijn er hier en daar wat zaken die, voor de doorgewinterde thrillerlezer, voorspelbaar en te doorzichtig waren.
Maar toch is De zaak Lasko voor de liefhebbers van de advocatenthriller best genietbaar. En in het geval je meer wilt lezen over de avonturen van Christopher Paget: hij keert terug in nog drie andere boeken, waarvan er al twee naar het Nederlands vertaald zijn: De schuldvraag en Het alibi.