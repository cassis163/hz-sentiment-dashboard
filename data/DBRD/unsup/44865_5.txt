Het boek begint met een proloog. De begrafenis van een baby Cody, maar waar zijn zijn ouders?
De hoofdpersoon in het boek, Jelka, komt in een nachtmerrie terecht als ze wakker wordt en haar babyzoontje is verdwenen. Al snel staat de politie aan haar deur met de melding dat haar zoontje dood is en haar partner Oscar opgepakt is.
Het boek wordt verteld vanuit meerdere personen, zodat er steeds een ander licht op de zaak geworpen wordt. Het ene moment denk je: die heeft het gedaan, maar een paar bladzijdes verder vermoed je weer dat iemand anders de dader is. Je wordt als lezer herhaaldelijk op het verkeerde been gezet. Ik vond de term pageturner altijd lichtelijk overdreven, maar dit boek valt toch echt wel in die categorie.
Meeslepend, aangrijpend, onverwacht, spannend en verrassend.
Dit boek bevat alle ingrediënten die een goede thriller wat mij betreft nodig heeft. Een aanrader voor iedere thrillerliefhebber, met uitzondering van zwangere vrouwen of moeders met baby’s ;-)
De schrijfster heeft het boek geschreven terwijl ze zwanger was en kwam op het idee na de vele berichten in de krant dat het regelmatig gebeurd dat ouders hun kind vergeten uit de auto te halen op een warme zomerdag. De nachtmerrie van iedere ouder.