Ik heb al eerder boeken gelezen van Judith Visser, die beiden erg spannend (en soms wat gruwelijk) waren. Haar schrijfstijl is bijzonder, met veel details en boeiende verhalen. ‘In seizoenen’ is heel wat anders, maar eigenlijk net zo bijzonder. Je leest het verhaal vanuit de perspectieven van Annabel en David met daartussenin ook nog flashbacks naar Annabel’s jeugd.

Ondanks dat het verhaal van ‘In seizoenen’ behoorlijk heftig is, het gaat immers over iemand die ernstig ziek is en waarbij de hoop wordt opgegeven, voelt het niet zwaar. Het is zeker geen luchtig boek, helemaal niet als je in je omgeving iemand kent met kanker, maar voor mij voelde het meer als een soort ode aan Annabel en iedereen die de strijd tegen ongeneeslijke ziektes niet wil opgeven.

Annabel is bezig met afscheid nemen, dat voel je tussen de pagina’s door en al helemaal doordat ze terug gaat in haar verleden. Je leest over haar jeugdliefde en dat verhaal heeft nog een staartje, want er is wat heftigs gebeurd, maar dat ontdek je pas vrij aan het eind van het boek. Dat zorgt er ook voor dat je nieuwsgierig blijft tot het eind.

David daarentegen is behoorlijk in ontkenning en lijkt soms met andere zaken bezig te zijn. Hij wil er niet over nadenken dat hij zijn moeder binnenkort kwijt kan raken, hoewel hij op een gegeven moment wel de realiteit moet inzien.

De twee hoofdpersonen in het verhaal zijn zo goed uitgewerkt, dat ze echt tot leven komen. Je krijgt een band met Annabel en je irriteert je soms aan David. Dat is voor mij altijd een teken dat de personages goed zijn uitgewerkt. Aan het eind van het boek heb ik zeker weten even een traan gelaten, helemaal toen ik het dankwoord van Judith Visser zelf las. Ik wilde het liefst dat ik haar eventjes een knuffel kon geven.

‘In seizoenen’ is een prachtig boek over een heftig onderwerp. Het voelt niet per se zwaar aan, het voelt als een ode aan de strijdlustigen in de wereld. Het einde is heftig en het boek zal echt nog wel even bij je blijven, maar echt niet op een negatieve manier. Judith Visser heeft met ‘In seizoenen’ een prachtig boek over de strijd tegen ongeneeslijke ziektes, verlies en loslaten geschreven.