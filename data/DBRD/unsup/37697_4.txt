In ‘De bazaar van boze dromen’ staan twintig kortverhalen, al dan niet recent geschreven. Ze zijn steevast voorzien van een recente inleiding en duiding door de auteur. Veelal speelt de geschiedenis zich af in Maine, de biotoop van Stephen King zelf. Enkele vertellingen zijn schatplichtig aan eerdere romans, andere zijn dan weer vernieuwend. Het ‘Fantastisch Realisme’ dikwijls aanwezig in de romans van King is ook hier present. Hij verweeft vlot existentiële thema’s met het alledaagse. Hierdoor voelt veel in dit werk vertrouwd maar toch tezelfdertijd geheimzinnig aan. ‘De bazaar’ is een aangename leeservaring die je meermaals doet mijmeren. Een aanrader.