Onlangs kwam ik er bij toeval achter dat de luisterboekversie van dit boek op Spotify stond. Ik zette het boek aan om "even" te luisteren en was zo een paar hoofdstukken verder.

Het boek gaat over Puck, die misbruikt wordt door de nieuwe partner van haar moeder, "ome meneer". Het is een heel heftig verhaal, maar het wordt redelijk luchtig en ook met humor verteld, waardoor het niet al te zwaar wordt. Ik begreep dat het verhaal gebaseerd is op de jeugd van een vriendin van de schrijfster. Wat verschrikkelijk om zoiets mee te maken. Je vraagt je af hoe het kon dat er niet eerder iemand heeft ingegrepen.

Wel dacht ik herhaaldelijk: maar hoe kan dat dan? Omdat je weet dat het gebaseerd is op iets wat echt gebeurd is, vraag je je als "lezer" af of wat er gebeurt biografisch is, of dat een bepaalde gebeurtenis in het boek wel de fantasie van de schrijfster is...

Het verhaal was aangrijpend, het is bizar dat zulke dingen gebeuren en een kind jarenlang niet geholpen wordt. Ik hoop dat de echte "Puck" ondanks haar slechte start inmiddels een goed leven heeft.

Mijn complimenten ook voor de voorlezer van het luisterboek, haar vertelstem was erg aangenaam!