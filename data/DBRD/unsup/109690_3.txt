Vrouwen zijn over het algemeen ferventere boekenlezers dan mannen. Zij lezen niet alleen met grotere regelmaat een boek, maar lezen tevens een groter aantal boeken per jaar. Waar vrouwen vaker literaire boeken, detectives en thrillers lezen, zijn strips, sciencefiction en oorlogs- en verzetsboeken de enige verhalende genres die populairder onder mannen zijn. Karakter Uitgevers is aan de slag gegaan met dit gegeven en heeft slim een ‘Meer voor mannen’-lijn opgezet, waarin diverse actie/oorlogsthrillers van onder anderen Brad Thor, Vince Flynn en Kyle Mills worden gepubliceerd. En in diezelfde reeks wordt er ook een nieuwe auteur geïntroduceerd: Jake Coughlin, een voormalig scherpschutter van de U.S. Marines. Kill Zone  is het eerste deel in de Sniper-serie.

Diep in het Midden-Oosten rijdt het konvooi van de invloedrijke Amerikaanse generaal Middleton in een hinderlaag. Zijn personeel wordt doorzeefd met kogels, maar het leven van de generaal wordt gespaard: hij wordt ontvoerd. Waar het vanzelfsprekend lijkt dat een islamitische groepering achter de kidnapping zit, is het des te verrassender dat Middleton zijn ontvoerders Amerikaans hoort praten met elkaar. Wie zit hierachter?
Kyle Swanson is op vakantie in de Middellandse Zee, waar hij met vrienden en zijn vriendin aan boord van een jacht van een welverdiende reis geniet. Het is niet alleen gezelligheid op de boot. Kyle test er, onder het oog van rijke investeerders, een nieuw type sniper: de Excalibur. Kyle - een van de beste sluipschutters van de U.S. Marines - ziet in dit wapen het ultieme scherpschuttersgeweer en is in zijn nopjes. Echter wordt zijn vakantie bruut verstoord, wanneer het bericht van de ontvoering bekend wordt, en Kyle de aangewezen persoon is om samen met een team de generaal te redden.

"Toen hij zich weer in staat voelde zich te bewegen, kroop hij naar de top van de duin en keek met een mengeling van fascinatie en weerzin naar de wrakstukken van wat een paar minuten geleden nog twee machtige transporthelikopters waren geweest, vol gevechtsklare mariniers…"

De reddingsmissie mislukt. De twee helikopters van het reddingsteam botsen tegen elkaar en storten neer. Kyle is de enige overlevende. Uiteraard besluit hij de operatie in zijn eentje af te ronden, waardoor hij er nu nog een taak bij heeft: uitzoeken wie er achter deze mogelijke sabotage zit. Of zijn de ontvoerders dezelfde personen?

Kill Zone  blinkt qua opzet niet uit in originaliteit, al geven de praktijkervaringen van Jake Coughlin de lezers een interessant inkijkje in het beroep van scherpschutter. Het is alsof je als een soort stagiair meeloopt en rondsnuffelt in het onbereikbare leven van een Amerikaanse sniper en de oorlogsgebieden die we alleen van tv kennen.

Tevens bevat het boek een boeiend thema, wat het verhaal enige diepte meegeeft. Er wordt namelijk beweerd dat niet het terrorisme de grootste bedreiging vormt in de wereld. Geenszins zelfs. De grootste dreiging komt van een vijand uit eigen land: de PMC’s. Deze private military companies  nemen de bevoegdheden van de overheid steeds meer over door veel geld te betalen om (ex-)militairen, criminelen en mariniers als beroepsavonturiers in te huren om te vechten, te moorden en tijdelijk loyaal te zijn aan degene die hun het meest betaalt. Het zijn particuliere gevechtsteams die tot alles in staat zijn, zelfs als hun eigen overheid in de weg staat.

Al met al zou je dus een portie spanning en actie mogen verwachten, maar helaas houdt Coughlin het bij het beschrijven van het gebeurde, zonder de lijntjes in te kleuren met suspense. Waar er al sprake is van plotwendingen, zie je deze van mijlenver aankomen. Verder worden de scènes in het boek waar je actie mag verwachten, voltooid zonder kogels en verrassingen. Kyle Swanson wordt omschreven als een stoere man met de nodige dosis lef, maar hoewel we dat graag geloven, laat hij dit nergens echt zien.

Het maakt van Kill Zone  een prima thriller, die zeker ook geschikt is voor vrouwen, maar stiekem hopen we toch juist op opgestroopte mouwen, mannelijke gevechten en doeltreffende geweerschoten. Meer voor mannen dus, waar dat extraatje nu juist wel naar voren komt. Wellicht in de volgende delen, die in Amerika al zijn verschenen en waarvan de Nederlandse vertaling al klaarligt.