Gerrit Sangers wist al tijdens zijn schooltijd dat hij schrijver wilde worden. Nederlands en geschiedenis waren zijn favoriete vakken. In de tweede klas begon hij met het schrijven van zijn eerste gedichten. Sangers schrijft gedichten, novelles en romans. De maagd uit het noorden is zijn nieuwste novelle (2018), verschenen bij uitgeverij Aspect.

In De maagd uit het noorden vertelt de manisch-depressieve Renze over zijn liefde voor Manon, maar tegelijkertijd rekent hij met haar af. Veertig jaar geleden is het dat ze geliefden waren, maar Renze beleeft het nog als de dag van gisteren. De gesprekken en seksuele momenten hebben de boventoon. Renze leeft in een surrealistische wereld. Hij ontmoet zijn eerste echte liefde Jessica, en met haar beleeft hij weer de intense momenten maar ook het moment waarop zij hem in de steek laat. De verhalen over beide meisjes buitelen over elkaar heen. De schrijver laat het aan de lezer over wat werkelijkheid is en wat niet. Aan jou de taak om dit te ontmaskeren.

De maagd uit het noorden is een korte novelle. Gerrit Sangers neemt je mee in het leven van psychiatrisch patiënt Renze. Het is een verwarrend verhaal net als de geestesgesteldheid van de man. Een verhaal waar je echt even voor moet gaan zitten en dat de nodige indruk op je achterlaat. Wat is waar en wat is verzonnen? Het boek is heel geschikt voor mensen die met deze doelgroep te maken hebben, werk of privé gerelateerd, en zo een beetje kunnen ervaren wat Renze ervaart.