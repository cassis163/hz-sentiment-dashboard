Silvia de Groot en David Connelly zijn de trotse ouders van hun driejarig zoontje Nick. Tijdens de intocht van Sint-Nicolaas probeert iemand de Goedheiligman aan te vallen en in de opschudding die hiervan het gevolg is, verdwijnt Nick spoorloos. Een uitgebreid politieonderzoek, een Amber Alert, een uitgebreide flyeractie, het afzoeken van de haven met een sonarboot, alles blijft zonder resultaat. Het ergste wat ouders kan overkomen, overkomt Silvia en David. Een nachtmerrie wordt werkelijkheid.

Met iedere dag die na de verdwijning van Nick voorbij gaat, brokkelt het fundament onder het leven van Silvia steeds verder af en maken gevoelens van woede, onmacht, radeloosheid en een onmetelijk verdriet zich van haar meester en glijdt zij af in soms totale apathie. Dan ontmoet zij in het verzorgingshuis waar zij als vrijwilligster werkt en vrouw die haar bezweert dat Nick nog leeft. Op haar zoektocht moet Silvia de confrontatie aangaan met haar verleden, dat zij angstvallig probeert te vergeten en te verbergen. Het brengt haar in een levensbedreigende situatie.

Ongrijpbaar is geschreven in een mooie, vlotte en aantrekkelijke stijl en kent twee verhaallijnen. De eerste gaat over de verdwijning van Nick, wat er wordt gedaan om hem te vinden en de ingrijpende gevolgen die de verdwijning op Silvia en haar directe omgeving heeft. De tweede verhaallijn, die in tegenstelling tot de eerste in de verleden tijd is geschreven, gaat over het verleden van Silvia, wat er precies met haar is gebeurd en waarom dat maar beter verborgen kan blijven. De wisselingen tussen heden en verleden verlopen heel natuurlijk en rimpelloos. Het thema van Ongrijpbaar is niet origineel, er verschijnen regelmatig thrillers over de verdwijning van een kind, maar het boek onderscheidt zich van de anderen door de tweede verhaallijn. Die lijkt soms belangrijker te zijn dan Nicks verdwijning en dat maakt Ongrijpbaar intrigerend.
De plot van Ongrijpbaar is zorgvuldig in elkaar gezet en uitgewerkt, de personages overtuigen en de spanning is uitstekend opgebouwd maar bij een paar belangrijke passages gaat Bianca Nederlof wel heel erg kort door de bocht en dan gaat het vooral om passages die emotioneel nogal geladen en daardoor belangrijk zijn. Het zorgt voor een onbalans in het boek die soms een ongemakkelijk gevoel geeft. Een gedegener uitwerking van die passages zou de kwaliteit van het boek ten goede zijn gekomen. Daarnaast is er een vage voorspelbaarheid in het verhaal. Bij de doorgewinterde thrillerlezer zal een ogenschijnlijk onbelangrijk detail in het begin van het boek in het achterhoofd blijven rondzingen. Ook kun je je afvragen of het introduceren van een plotwending die flirt met het paranormale bijdraagt aan de geloofwaardigheid van het verhaal.

Ongrijpbaar is een prachtig geschreven thriller, die heel erg plezierig leest, vol zit met overtuigende personages en heel veel spanning en een zinderende ontknoping biedt. Ondanks een paar kanttekeningen die je bij het verhaal kunt maken is het debuut van Bianca Nederlof geslaagd en zal Ongrijpbaar zijn weg in de wereld van het spannende boek wel vinden.