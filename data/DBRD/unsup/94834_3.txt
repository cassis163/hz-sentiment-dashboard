"Galgenveld" is een thriller die langzaam op gang komt, waarin diverse lijnen parallel lopen, en waarin ook de spanning langzaam opgebouwd wordt. Isa Maron heeft een prettige, vlotte schrijfstijl. Wat dat betreft zou ik meer boeken willen lezen van haar. "Passiespel"vond ik ook leuk leesbaar, alleen boeide het onderwerp, sm, me niet in dit boek.
Veel over de inhoud zal ik niet beschrijven, want daarmee haal ik al snel veel van de spanning uit het verhaal. De beschrijving van het boek geeft voldoende weer over de inhoud. Een school, een kunstenaar die docent is, jonge meiden, een eerder verdwenen zus van één van de meiden, geheimen, diepgewortelde frustraties...het zijn allemaal ingrediënten die in het verhaal aaneengesmeed worden tot een spannend geheel.
"Galgenveld"is het eerste boek van wat een vierdelige serie gaat worden. "De Noordzeemoorden". En ja, als ik eenmaal aan een serie begonnen ben wil ik al gauw de hele serie gaan lezen. Toch twijfel ik een beetje voor wat betreft deze serie. Ik houd namelijk niet van de beschrijving van gruwelen, vooral niet wanneer ze in het moment beschreven worden. Een fanatiek thriller lezer ben ik ook niet, maar af en toe even thrillen is wel eens spannend.  Wanneer het echter op horror gaat lijken heb ik daar niet heel veel plezier in. Wat dat betreft wacht ik de volgende delen nog even af en hoor graag van anderen hoe de volgende boeken zijn.