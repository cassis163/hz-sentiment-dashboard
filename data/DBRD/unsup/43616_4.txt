3.5*
Amsterdam 1911.
Clara is 11 jaar en haar motto is:
Meisjes kunnen dit net zo goed als jongens.

Een verhaal met een meisje in de hoofdrol dat doet denken aan klassiekers als Kruimeltje en Ciske de Rat. Clara kan echter goed leren en is serieus, haalt geen kattenkwaad uit maar gaat wel recht op haar doel af. Voor die tijd zeer bijzonder. Ze wil ontdekkingsreiziger worden in plaats van schooljuffrouw. Dat er over doorleren wordt gesproken is al bijzonder, laat staan dat ze haar eigen mening uit en voor zichzelf opkomt.
Tot dan denk je dat een 8-jarige dit boek zal/kan lezen.

Daarna gebeurt het ene na het andere tragische, niet dat er niets voorvalt in andere kinderboeken. Kinderen van nu lezen ook over allerlei thema's, maar hier komt wel veel voorbij en deze onderwerpen worden in deze tijd afspelende kinderboeken vaak anders benaderd. Het gaat o.a. over armoede, ziek zijn, overlijden ouder, begrafenis, miskraam, verhuizen enz. Natuurlijk moet je het in het perspectief van die tijd zien, maar toch bekruipt mij nu en dan het gevoel dat de kinderen van nu dit beeldend beschreven verhaal emotioneel anders zullen beleven dan volwassenen die de historische context beter kunnen plaatsen m.b.t. de zwaardere thema's, ondanks de wat te veel terugkerende verhaallijn met de verzamelplaatjes die mij erg aan een huidige kruidenier doen denken. Alles bij elkaar neig ik naar een 12+- aanduiding of 10+ bij een goede ervaren lezer door de volwassen schrijfstijl.

De sfeer van die tijd is goed getroffen, sommige zinnen/woorden zijn iets ouderwets (geen uitleg), er valt veel te lezen/leren over het leven van die tijd en met name in Amsterdam van begin 20e eeuw en het is zo geschreven dat je achterelkaar doorleest.

De omslag van Natascha Stenvert is mooi en opvallend. Bovenaan de werkelijkheid, onderaan de droom waarvan je zou willen dat deze werkelijkheid zou worden voor de vooruitstrevende Clara, de niet brutale voorvechtster van meisjesrechten van die tijd. Ook de illustraties bovenaan ieder hoofdstuk zijn mooi bijpassend.

(Waarom 3.5* als je veel 5* ziet staan: ik lees altijd vanuit het kind van nu en wat zij interessant vinden en emotioneel aan kunnen met lezen ondanks alle film-/spelbeelden die langskomen.)