Als je een boek uitsluitend zou beoordelen op de buitenkant dan is Bij mij aan tafel van Nigella Lawson een prachtig boek. De rode stoffen band met de gouden letters en de sfeervolle zwart-witfoto met de rode letters zijn erg stijlvol. En natuurlijk doet een foto van Nigella zelf het ook altijd goed.
De binnenkant van het boek is echter nog mooier. Dik glanzend papier en schitterende fotoâ€™s. De donkerrode letters komen overal terug.
Er is geen indeling naar hoofdstuk en Nigella legt in haar voorwoord uit dat ze daar expres voor gekozen heeft. Er zit ook geen structuur in de volgorde van de recepten. Het boek is als het leven zelf. Constant in beweging en zonder thema. Het weerspiegelt hoe Nigella leeft en kookt. Alle porties zijn ook ruim bemeten want niemand mag tekort komen en het geeft niets als er wat overblijft.

En vervolgens kijken we naar de recepten en zien we pagina na pagina de overheerlijkste gerechten verschijnen. Want Nigella is dol op koken en lekker eten en dat laat ze, net als in al haar andere boeken, ook nu weer zien. Als je al van een thema kunt spreken dan gaat dit boek over lekker eten met mensen die je lief zijn. Weinig dingen zijn fijner dan dat. Een mooi gedekte tafel met heerlijke gerechten en dan maar eten en praten en genieten. Heerlijk toch?
Bij ieder recept staat een korte inleiding en zoals we van haar gewend zijn kloppen alle recepten als een bus. Ook krijgen we bij ieder gerecht informatie of het vooraf klaar te maken is en of je het kunt bewaren. Al die informatie staat bij elkaar aan het einde van het boek.

Soms zijn de gerechten zo simpel dat je niet begrijpt dat je daar zelf nooit opgekomen bent. Zoals Salade van tomaat en mierikswortel of Geprakte kikkererwten met knoflook, citroen en chilipeper. Uiteraard zijn er ook uitgebreidere schotels en gerechten die je vast graag op tafel zet tijdens een etentje met vrienden. Wat dacht je van Langzaam gebraden varkensschouder met gekaramelliseerde knoflook en gember of Lendebiefstuk met ansjovisroomsaus. De zoete gerechten komen als laatste en wie gaat niet watertanden bij een Zachte citroencake met blauwebessencompote of een Passievruchtijstaart met kokos-karamelsaus. Ik wil potten vol met Peer-passievruchtenchutney of Vurige geroosterde salsa. Veel comfortfood zoals Curry van flespompoen en zoete aardappel of Gehaktballetjes met orzo. Een fantastisch boek om heel vaak uit te koken.