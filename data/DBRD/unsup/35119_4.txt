sAl jaren verslinden mijn oudste dochter en ik vampierboeken. Heerlijk die boeken van Paul van Loon en Stephenie Meyer. Sinds het verschijnen van de kinderboekenreeks ‘De vampierzusjes’ leest nu ook mijn jongste dochter met ons mee.

Familie Tepes is net van Transsylvanië naar Nederland verhuist. Vader Mihai (een vampier met bloeddoorlopen ogen) en moeder Elvira (een bloedmooi vrouwmens) hebben twee bloedjes van kinderen Daka en Silvania. Ondanks dat zij een tweeling zijn verschillen ze als dag en nacht. Daka zou het liefst een volbloed vampier zijn terwijl haar zus Silvania liever een doodgewoon meisje is. Om deze wens te vervullen gaan zij op bezoek bij de magiër Ali Bin Schick. Dit is een bloedlinke onderneming die helemaal verkeerd uitpakt. Silvania blijkt de volgende dag onstilbare trek te hebben in bloedworst en haar zus is plotseling haar vliegtalent kwijt…. Het inburgeren is een bloedserieuze zaak voor de meiden en het valt voor hen niet mee om zich aan de strenge regels te houden die moeder hen oplegt. Zo af en toe een stukje vliegen of een insect nuttigen, daar is toch niets mis mee? De komst van het vampiergezin zet kwaad bloed in de straat. Hondje Poldi en buurman van Kombast vertrouwen het stel van geen kant. Van Kombast ontpopt zich tot een ware vampierjager, wat resulteert in een bloedstollend tafereel op de begraafplaats. Gelukkig houden de zusjes hier twee vrienden aan over en eindigt het avontuur voor van Kombast op de wc!

De vampierzusjes is een hartstikke leuk boek. Ook voor kinderen die niet van dat vreemd vampiergespuis houden. Mijn dochter, die moeite heeft met lezen, heeft zich in het boek vastgebeten. Door de grote letters, de ruimte op de bladzijden, de mooie filmfoto’s, de humor én de actie was dit helemaal een boek voor haar. De vampierwoorden waren soms wat lastig, maar gelukkig staat er achterin het boek een woordenlijst. Hartstikke handig want zo kun je echt vampiers leren. Wij vonden het boek Zensatio Futzi! Als je wilt weten wat dit betekend dan moet je snel dit boek gaan lezen!

http://www.vampierzusjes.nl/

http://vampierzusjes.hyves.nl/

https://www.facebook.com/Vampierzusjes

http://www.youtube.com/watch?v=457KVgWkks0