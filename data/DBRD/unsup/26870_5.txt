Alice wordt wakker op een bankje terwijl ze vastzit met handboeien aan een haar onbekende man op een haar onbekende plek. Een zin, die uitnodigt om direct door te willen lezen, want hoe kan dit?
Dit wordt in het verhaal heel langzaam zichtbaar, hoewel je steeds op het verkeerde been wordt gezet doordat er personen zijn, die niet zijn wie ze zeggen dat ze zijn.

De onbekende man vertelt, dat hij Gabriēl Keyne is, een pianist die in een kroeg in Dublin speelde voordat hij wakker wordt naast Alice. Beiden hebben geen idee hoe ze hier gekomen zijn. Ze ontdekken, dat ze in Amerika, in New York in Central Park zijn, zonder geld, telefoon en identificatie. Alice is rechercheur bij de Parijse politie en herinnert zich een avond stappen met haar vriendinnen en daarna niets meer.

Ze besluiten beiden om er achter te komen hoe ze geboeid in het park terecht zijn gekomen en dat wordt een ingewikkeld verhaal, dat steeds boeiend blijft. De identiteit van Gabriēl wisselt een paar keer waardoor Alice argwaan krijgt. Hun connectie blijkt een moordenaar te zijn waar Alice in Parijs tevergeefs naar op zoek is geweest en die zoektocht heeft haar privé veel verdriet bezorgd. Gabriël zegt ook op zoek naar hem te zijn als lid van de FBI.

Doordat ze beiden vertellen over de reden van hun zoektocht naar de moordenaar wordt Alice geconfronteerd met de gevolgen die het rechercheren in Parijs voor haar heeft gehad en hoe ze daar niet goed mee is omgegaan.
De spanning in het boek wordt opgevoerd en eindigt in een – voor mij – heel verrassend einde. Niets is wat het leek te zijn.

De schrijver heeft het heel spannend gemaakt en geen moment kreeg ik een idee hoe het af zou lopen. In het begin vroeg ik me af wat de “uitstapjes” van Alice naar het verleden betekende maar het past heel goed in het verhaal. Halverwege lijkt het wel of Alice helemaal door de mensen, die ze vertrouwt in de steek wordt gelaten waardoor ze volledig op zichzelf wordt teruggeworpen.

Aan het einde is het “alles goed” maar eigenlijk ook niet.

Mooi zijn de citaten , die boven elk nieuw hoofdstuk staan, ik vind ze heel passend bij de inhoud van het hoofdstuk.

Guillaume Musso;is een Franse schrijver (1974) die veel van zijn boeken situeert in de V.S. Hij is op dit moment èèn van de best verkopende auteurs in Frankrijk met 18 miljoen verkochte boeken in 36 landen. Een schrijver die ik beter wil leren kennen door zijn boeken te gaan lezen