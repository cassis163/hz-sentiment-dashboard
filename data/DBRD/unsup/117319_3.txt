“Bij Jack King lukt alles altijd bíjna. Bijna vroeg hij dat leuke meisje mee uit (maar zijn beste vriend was hem voor), bijna was hij de beste van de klas, bijna kwam hij in het footballteam...
Als hij op een feestje de mooie, grappige Kate ontmoet, denkt hij dat de vloek van "bijna' eindelijk is verbroken. Maar helaas... Kate gaat dood aan een ernstige ziekte.
Dit zou het einde moeten zijn van hun verhaal, maar dat is het niet! Op het moment van Kates overlijden krijgt Jack een tweede kans. Zijn leven wordt gereset, en het volgende moment is hij zes maanden terug in de tijd en weer op het feest, waar Kate er gezond en stralend bij zit. Is hij gek aan het worden of is hij echt aan het reizen door de tijd? Jack is bereid overal in te geloven als hij Kate maar kan redden. Al snel zal echter blijken dat zijn keuzes niet zonder gevolgen zijn...

In het omgekeerde van altijd maken we kennis met Jack King. En wat een geweldig hoofdpersonage is Jack! Hij is grappig, lief, zorgzaam en hij heeft zelfspot. Het kan niet anders dan dat je hem na de eerste bladzijde meteen in je hart sluit. Het boek begint met een proloog waarin we lezen dat Jack al voor de derde keer terug in de tijd is gegaan. Het verhaal begint meteen spannend, want hij probeert Kate namelijk te redden, maar dit gaat niet helemaal volgens plan. Justin Reynolds weet je hierdoor meteen in het boek te sleuren en het verhaal laat je daarna eigenlijk niet meer los.

Justin Reynolds heeft een bijzondere schrijfstijl. Zo wordt de lezer af en toe direct aangesproken door de hoofdpersoon. In de setting van dit boek werkt het bijzonder goed en hierdoor krijg je het gevoel dat je Jack echt kent. Daarnaast heeft de auteur een leuke en aparte schrijfstijl. Hij weet dingen op een bijzondere manier te verwoorden waardoor dit boek net even anders dan anders is. Dit brengt vaak veel humor met zich mee, waardoor ik vaak hardop heb moeten lachen om het boek: “Ik vertrek geen spier, nog geen wimper; ergens krijgt een mimespeler moordneigingen van afgunst.”
De humor is vooral in het begin van het boek erg aanwezig. Later wordt dit minder, wat ik persoonlijk een klein beetje jammer vond. Juist door die humor vond ik het boek extra leuk.

De hoofdpersoon Jack kan door de tijd reizen waarmee hij de dood van Kate wil proberen te voorkomen. Dit is een heel tof uitgangspunt voor een contemporary young adult boek, maar ik was er ook een beetje huiverig voor, want gaan we dan niet elke keer exact hetzelfde scenario zien met een paar kleine veranderingen? Het antwoord is nee! Elke keer krijg je nieuwe scènes te zien en worden eerdere scènes anders beschreven. Hierdoor blijft het boek spannend en vernieuwend en heb je niet het idee dat je 1 scène drie keer opnieuw leest. Ik was hier aangenaam door verrast.

Naarmate het boek vordert maakt Jack elke keer andere beslissingen als hij terugkomt in het verleden. Dit is een van de redenen waarom het boek vernieuwend bleef en als lezer wil je echt weten hoe het nu gaat eindigen. Weet Jack Kate wel of niet te redden? Persoonlijk was ik een beetje teleurgesteld door het eind. Ik had er misschien iets meer van verwacht. Het eind voelde voor mij een beetje vlak aan en kwam niet bij me binnen. Ik sloeg het boek dan ook met een vertwijfeld gevoel dicht. Aan de ene kant heb ik echt genoten van dit bijzondere verhaal en van Jack, Jillian, Franny en Kate, maar aan de andere kant viel het einde me een beetje tegen en werd ik niet echt emotioneel in het boek gesleept. Al met al heb ik wel genoten van Het omgekeerde van altijd, daarom geef ik het boek 3,5 sterren.