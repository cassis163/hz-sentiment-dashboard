Iedereen heeft zijn eigen geit: iets wat je hebt, onderhoudt, maar je pas gelukkig maakt, wanneer je het niet meer hebt of hoeft.

In gesprekken met Hanneke Groenteman, Nico ter Linden, Anne-Wil Blankers, Willeke Alberti, Hans Wiegel, Paul van Vliet, Hedy d'Ancona, Geert Mak, Erica Terpstra en Herman van Veen stelt Claudia de vragen over het leven waar ze zelf mee worstelt.. De uitgebreide en openhartige antwoorden verwerkte ze samen met haar partner Jessica in dit boek. Ze vulde ze aan met haar eigen ervaringen en de redenen waarom de vragen bij haar waren opgekomen.

Het kostte wat moeite om te beslissen hoeveel sterren ik hiervoor zou geven. Lange tijd dacht ik dat het een driesterren boek was: met plezier gelezen, maar verder een tussendoortje.
Al lezende veranderde ik van gedachte. Het lezen ging al langer duren.
Tussen de hoofdstukjes door, dacht ik na, wat ik zelf vond van de zaken die besproken werden. Of ik het herkende. Of ik het er mee eens was. Of ik dingen ook zo ervaren had. Of de mensen die aan het woord waren, op mij zo ook waren overgekomen, of dat mijn beeld van hen veranderde door het lezen van hun openhartige verklaringen van hun eigen opvattingen en ervaringen.
Soms voelde ik achter in mijn hoofd iets als kritiek of een andere mening opkomen. Meteen in het volgende hoofdstuk kwam dat dan aan de orde en de kritiek verdween. Het aantal sterren nam dus toe tot vier.
De moeite waard.

En ik zal proberen zo weinig mogelijk geiten te houden.