Wat een heerlijk boek is dit! De kaft alleen al maakte mij heel nieuwsgierig. Ook in het boek zelf zitten heel mooie illustraties van Sonja Evers. Je waant je in de sfeer van ‘wind in the willows’ een boek wat ik een aantal maal gelezen had en was zeer benieuwd. Ook hier vind je dieren met menselijke trekjes in hun karakter maar gelukkig is het wel heel basic gehouden. Het gedrag van de ratten blijft bij hun natuur en ze worden niet neergezet als halve mensen.

De manier waarop de schrijver de ratten omschrijft in hun doen en laten is alsof je ze voor je neus bezig ziet. Je merkt dat hij de nodige kennis over deze beestjes heeft opgedaan. Hij is dierecoloog aan de Universiteit van Oxford, en voor dit boek veel onderzoek gedaan naar ratten en hun gedrag. Hij had onder andere contact met een rattendeskundige die hem hielp bij zijn research. Ook verwijst hij naar een film en een pagina op het internet voor het geval je meer over deze dieren wilt weten. Een site die ik ook even heb bezocht en zeer uitgebreid is.

Het verhaal laat zich lezen als een heel spannend sprookje. Het leven van een rat is immers niet eenvoudig en zonder gevaar. Zodra je de burcht uitstapt loert het gevaar om de hoek in de vorm van een flinke kat of vijandige ratten uit een andere stam. Maar niets menselijks is ze vreemd. Het gaat over trouw, vriendschap, hoe belangrijk het kan zijn je ergens bij te voelen , familie en anders zijn. Dit alles in een ander jasje, een rattevelletje, gestoken maar toch zeer herkenbaar. Boeiend van de eerste tot de laatste bladzijde!