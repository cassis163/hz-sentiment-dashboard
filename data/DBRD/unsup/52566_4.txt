Wat had ze succes met haar debuut Vogelman. Iedereen sprak er over en plotseling was Mo Hayder een bekend auteur. Vanuit het niets schoot ze naar het onmogelijk bereikbare kleine rijtje topauteurs om zich daar alvast maar een plaats te bemachtigen. Maar even snel als zoveel van haar voorgangers heeft ook Hayder ondervonden dat het makkelijker is er in te komen dan er in te blijven. Maar met haar laatste nieuwe en veranderde Jack Caffery, onder de titel Wolf, maakt ze weer een heel reële kans om terug te keren naar de plaats waar haar naam hoort, in de top.

De aanleiding dat Amy, een jong meisje dat met haar ouders in de bossen is, een hondje Bear vindt, is niet zo’n heel leuke. Wat daaraan vooraf is gegaan is een gijzeling van de familie Anchor – Ferrers, die in hun zomerhuis nog steeds moeite hebben met een eerdere moord. Het voormalige vriendje van dochter Lucia, is een aantal jaren eerder op een gruwelijke wijze vermoord en verminkt. Zijn lichaam was bovenop het eveneens verminkte lichaam van zijn toenmalige vriendin gelegd.
De familie wordt gegijzeld door twee mannen die zich in eerste instantie als politieagenten voor doen. Het hondje, dat tijdens de gijzeling is gevlucht, komt onder de hoede van Jack Caffery die gaat proberen de eigenaars terug te vinden. Hij vermoedt dat het hondje een boodschap of hulproep bij zich draagt en het lijkt erop dat hij daar niet zo ver naast zit. Maar….

Mo Hayder probeert in Wolf haar lezers dol te draaien, wat ze ook aardig lukt. Het begin is weinig opzienbarend en je vraagt je al snel af waar dat naar toe moet. Toch maar doorlezen is het voornemen ook al begrijp je niet waar dat gaat eindigen als de auteur al zo vroeg in het verhaal zoveel weg lijkt te geven.
Maar wat zet Hayder haar lezers op het verkeerde been, volledig! Alles blijkt anders te zijn dan het verhaal suggereert. Niets wordt te vroeg weggegeven en met, al jarenlang, rond de 100 thrillers per jaar, dacht ik het toch wel allemaal al een keer gezien te hebben. Maar wat Mo Hayder in Wolf laat zien, tart iedere logica. Ze heeft mij volledig verrast en sommige ontwikkelingen bleken achteraf (ja…achteraf…!) zo logisch te zijn, dat het qua misleiding, helemaal top is. Kijk er in de toekomst maar voor uit: Mo Hayder is de naam!

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 4 sterren