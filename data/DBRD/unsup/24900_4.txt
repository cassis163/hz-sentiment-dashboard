Ernst Richter is al drie weken vermist wanneer hij dood wordt gevonden. De pijlen van De Valken worden als eerste gericht op het wel zeer in opspraak zijnde bedrijf van Richter: Alibi, het bedrijf dat je tegen forse betaling voorziet van een alibi. Maar dan duiken ze in het verleden van Richter en blijkt de brandschone zakenman toch niet zo brandschoon te zijn.

Ik heb alle voorgaande boeken van Deon Meyer gelezen. Hij blijft een van mijn favoriete schrijvers. Zijn manier van schrijven is niet de hoogdravende manier van schrijven, maar die van de "gewone man". Het taal gebruik in het boek is volledig in stijl met de hoofdpersonen die allen zo hun problemen hebben. Bennies eeuwige gevecht tegen de alcohol die hij lijkt te verliezen, verliefd worden op een van de betrokkenen bij de dood van Richter, rassenverschillen, positieve discriminatie, arm en rijk, het komt allemaal voorbij. Daarnaast zet het verhaal van Francois du Toit, dat er tussendoor loopt, je compleet op het verkeerde been.

De dader blijft dan ook bijna tot aan het einde van het boek verstopt en wanneer het dan bekend is dan komen niet plots alle overdreven toeters en bellen er aan te pas met allerlei complotten om de dader in de val te laten lopen maar wordt het heel rustig afgehandeld. Het epiloog was misschien niet helemaal nodig geweest, tenzij je van een "feelgood" einde houdt.