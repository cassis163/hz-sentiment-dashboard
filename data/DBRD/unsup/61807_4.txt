"Normale mensen zijn we, dat zijn we echt, maar we hebben een abnormale situatie gecreëerd met elkaar. "

Merel, Jasper, Timo, Karin en Daniël: vijf vrienden die elkaar op de middelbare school hebben ontmoet. Hun vriendschap is hecht, zo hecht dat ze geen andere vriendschappen aangaan. Ze hebben genoeg aan elkaar. Tijdens een vakantie sluiten de tieners een verbond en bezegelen hun afspraken met bloed.

"Nooit zouden ze geheimen voor elkaar hebben, altijd zouden ze voor elkaar klaarstaan en wie er ook in hun leven kwam, zij met hun vijven zouden voorgoed de eerste plaats innemen."

Jaren later, ze zijn dan allemaal veertigers, is de bijzonder hechte vriendschap nog steeds in tact. ’s Avonds eten ze samen en ook blijven ze geregeld bij elkaar slapen. Jasper en Merel zijn inmiddels een stel geworden. Dan slaat het noodlot toe. Na een gezellige dag op het strand krijgen Jasper en Merel op weg naar huis een ernstig auto-ongeluk. Het vermoeden bestaat dat het niet zomaar een ongeval is, maar wellicht een misdrijf. De vrienden gaan zelf op onderzoek uit en dan blijkt langzamerhand dat "de vriendschap van hun vijven, het onuitgesproken verbond van vertrouwen, van liefde, waar hun hele leven op gebaseerd is, gaat sneuvelen".

Dit is het eerste boek wat ik van Inge Ipenburg heb gelezen. Ik ken haar vooral van haar rol als Martine in Goede Tijden Slechte Tijden. Van deze serie ben ik geen fan, maar na het lezen van dit boek heeft deze actrice/auteur, mij aangenaam verrast. Het verhaal is vlot geschreven, met korte hoofdstukken en vooral aan het begin van het boek enkele flashbacks. Deze hebben als doel om de hoofdpersonen en hun eigenaardigheden beter te begrijpen. Het verhaal wordt afwisselend verteld door Timo, Merel, Karin, Jasper en later ook Daniël.

Ik vind het boek een aanrader en ben vast van plan om ook het eerste boek van Inge Ipenburg te lezen.