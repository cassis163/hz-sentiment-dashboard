Al sinds de eerste Cussler: Licht de Titanic! Verscheen (in Nederland dan), ben ik een
groot fan. Ook van alle verders spin-off’s die Cussler in samenwerking met vele anderen
schreef zoals: De Numa files en Dossier Oregon. Meestal bestempel ik de boeken van Cussler als futuristisch, omdat ze altijd ongeveer een jaar in de toekomst gesitueerd zijn. SF is het dus meestal niet, alhoewel er ook wel eens een technische vinding in voorkomt of een situatie die (nog) onbestaand is, zoals bijvoorbeeld Atlantis wel eens ontdekt is in een van de boeken. Dan breng ik het desbetreffende boek wel onder in de categorie SF. Er zitten maar weinig verschillen in de series Dirk Pitt en de Numa Files. Kurt Austin in de laatgenoemde reeks is welhaast een exacte kopie van Pitt en beiden hebben een sidekick, die enkel en alleen in naam maar van elkaar verschillen. Alleen is Dirk Pitt, directeur van de NUMA (National Underwater and Marine Agency), een creatie van Clive Cussler (en nu dan ook van zijn zoon Dirk) en Kurt Austin van Clive Cussler en (waarschijnlijk) Paul Kemprecos.
Trouwens… het lijkt er op dat de boeken in de spin-offs niet meer vertaald worden in het Nederlands. Bij de Numa files zijn de laatste twee boeken in de reeks nog niet vertaald. Bij Dossier Oregon zelfs de laatste vier boeken en om volledig te zijn… van Isaac Bell missen ook de laatste vier delen. Van Fargo zijn blijkbaar nog geen delen vertaald. Dus lijkt het erop dat we alleen nog maar van de boeken van Dirk Pitt kunnen genieten. Blij dat we die nog hebben in ieder geval. Het is toch ook nog de vraag hoe lang het nog duurt. Clive Cussler is al dik 85 jaar oud. Op de omslag staat dat hij de boeken nog steeds samen met zijn zoon schrijft, maar volgens mij schrijft alleen Dirk Cussler de boeken tegenwoordig. Misschien heeft Clive nog wel wat in de melk te brokkelen wat het verhaal betreft. Niet je zo zou kunnen zeggen wie wat schrijft of geschreven heeft. De verhalen zijn, zoals altijd, degelijk opgebouwd. Ze zijn voorzien van een forse portie actie, humor en speurwerk, want hoewel Pitt en Giordino ook in de boeken al dik over de zestig jaar moeten zijn, gaan ze er elke keer als vanouds tegenaan. Een kniesoor die zich eraan stoort.
Waar gaat dit deel over? Dat is zo maar niet in een, twee of drie gezegd. Het vertelt in ieder geval het verhaal van de Romanov’s in 1917 die wanhopig hun fortuin en macht over proberen te brengen naar het westen voordat de Russische revolutie uitbreekt en de gehele familie over de kling gejaagd wordt. Een deel van de goudschat is vermist. Een bommenwerper uit de Koude Oorlog die in de Zwarte Zee neergestort is en een van de eerste atoombommen aan boord had. Mysterieuze doden op de Zwarte Zee wijzen erop dat er nucleair materiaal is vrijgekomen. Het is dus een gecombineerde schatjacht en de jacht op de atoombom voordat die met catastrofale gevolgen tot ontploffing gebracht zal worden. Aan Dirk Pitt, zijn collega’s en familie de schone taak de schat en de bom te vinden voordat de gebeurtenissen tot een wereldwijde oorlog kan leiden.
Zoals gezegd… dolle pret en zeer doordachte en zeer wel mogelijke actie. Dit was deel 24 waarin Dirk Pitt de hoofdrol speelt. Wat mij betreft: Kom maar op met deel 25. Ik zit er alweer klaar voor.

Jos Lexmond