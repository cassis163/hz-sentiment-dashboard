Eve Wilson is een psychologe die onderzoek doet naar mensen die in de virtuele wereld een spel spelen en zich daarbij vaardigheden kunnen trainen die hen in de echte wereld verder kunnen helpen in bv. hun carriere of hun prive-leven. Zij evalueert de resultaten van de proefpersonen. Eve is in het verleden twee keer op gruwelijke wijze aangevallen en heeft de dood in de ogen gekeken. Zij is voor het leven getekend maar heeft nu jaren later toch haar weg in haar leven gevonden en kan zich redelijk succesvol handhaven in de maatschappij.

Er worden een aantal lichamen van vrouwen gevonden die zijn opgehangen en rechercheur Noah Webster ontdekt dat het hier gaat om moord en niet om zelfmoord. Zo zijn de oogleden van vrouwen met lijm bewerkt waardoor zij deze niet meer konden sluiten en moesten toezien wat de moordenaar met hen ging doen. Eve ontdekt dat de vermoorde vrouwen allemaal lid zijn van de groep mensen die zij in de virtuele wereld onderzoekt. Noah betrekt Eve bij het politieonderzoek en daarmee komt Eve opnieuw in groot gevaar. Zal zij de dood nog een keer in de ogen moeten kijken?

De dood in haar ogen is een spannende en goed geschreven misdaaroman van de Amerikaanse schrijfster Karen Rose. Zij hanteert een uiterst prettige schrijfstijl die maakt dat je het boek maar moeilijk opzij kunt leggen. Het verhaal is kundig in elkaar gezet en ook de beschrijving van wat er zich in de virtuele wereld afspeelt en hoe de techniek daarachter werkt, is begrijpelijk en helder. De hoofdpersonen worden goed en beeldend beschreven en de opbouw van de spanning is goed verzorgd en zakt in dit redelijke dikke boek nauwelijks in. Ook niet als je halverwege het boek al kunt raden wie de dader is.

Er zijn ook een aantal minpunten. Er ontwikkelt zich in het verhaal een relatie tussen Eve en Noah en dat gebeurt op een stroperige en broeierige manier. Daarnaast vallen er vooral in het tweede deel van het boek behoorlijk wat slachtoffers. Dit zijn voor mij kenmerken van de Amerikaanse misdaadliteratuur. Als je ervan houdt is het genieten en als je er niet van houdt sla je sommige bladzijden over.

De dood in haar ogen is een prima misdaadroman waarin Karen Rose bewijst haar professie goed te beheersen. Het verbaast mij niet dat zij er steeds weer in slaagt een grote groep lezers aan zich te binden.