Titel: Zwart Bloed (In mist gevangen)
Auteur: Shirley-Ann van Wingerden
Uitgeverij: Boekenbent
Publicatiedatum: 2011
Aantal bladzijdes: 319

De cover ziet er erg mysterieus uit. Een knappe man met op de achtergrond een paar dreigende, rooie ogen. Roept gelijk al wat spanning op. De achterflap ziet er ook aantrekkelijk uit, gruwelijke gebeurtenissen in Rotterdam, monsters bestaan, klinkt goed!

Shirley-Ann van Wingerden is een Nederlandse auteur uit Rotterdam. Naast het schrijven heeft ze nog twee passies: Muziek en schilderen. In 2011 debuteerde ze met het eerste deel in de horrorserie Zwart Bloed, In mist gevangen. In april 2013 is het tweede deel uitgekomen, Engel der Wrake. Familiegeheimen, het derde deel van deze serie kwam in 2015 uit.

Achterflap
Wie had dat ooit kunnen denken dat onschuldige dagdromerijen zouden kunnen leiden tot een serie gruwelijke gebeurtenissen in en rond Rotterdam. Anne in ieder geval niet! Vanaf het moment dat Anne de aantrekkelijke Dion de Winter ontmoet, verandert haar leven drastisch. Hoe komt het dat hij zoveel van haar weet? Wat wil hij van haar??

Zijn je dagdromen privé, of loert er iemand mee naar je diepste geheimen en verlangens? Monsters bestaan. Niet alleen in films of televisieseries. Ze zijn alleen niet zo makkelijk te herkennen, want ze zien er uit als jij en ik. Anne ondervindt dit aan den lijve in dit spannende verhaal 'In Mist Gevangen'.

Mening
In dit eerste deel van de Zwart Bloed-serie maken we kennis met Anne. Anne is een weinig succesvolle vrouw in het leven, woont alleen, niet heel veel vrienden. Anne wordt heel duidelijk in beeld gebracht, waardoor je goed een beeld kunt vormen van haar en haar leven. De overige personages, zoals Dion, blijven lang duister, ook al wordt het verhaal deels vanuit zijn oogpunt verteld. Wat ik mooi vond was de klik en de liefde die er was tussen Anne en Lotte, haar nichtje. Ondanks alles blijft Lotte haar tante steunen en probeert haar te redden.
In het begin moest ik erg wennen aan het idee dat het geen thriller was. Bij verschillende scenes in het begin van het boek dacht ik steeds: Dat kan toch helemaal niet?! En dan daarna: O nee, ik lees een horrorboek, geen ‘gewone’ thriller. Nadat ik de omschakeling in zijn geheel heb kunnen maken, heb ik genoten van het boek. Lekker spannend, leuke personages en goeie opbouw van het verhaal. Ik vind het boek een beetje vergelijkbaar met de serie Charmed, welke ik ook trouw heb gevolgd. Erg leuk om weer eens over heksen, warlocks en demonen te lezen in een andere vorm dan ik gewend was.

Fijn, spannend en bij vlagen gruwelijk verhaal. Veel herkenningspunten. Wat van mij nog wel wat meer had gemogen was iets meer verdieping vanuit de heksen/warlock kant, dus vanuit Helen en Margje. Dit werd nu niet heel veel en duidelijk belicht en dit had ik juist wel leuk gevonden.
De spanning werd goed opgebouwd en met vlagen werd je op het verkeerde been gezet. Het einde was niet erg verrassend, dit had ik in grote lijnen wel een beetje verwacht maar dit is op zich wel passend bij het soort verhaal.
In het begin had ik een beetje mijn twijfels over het boek, maar ik ben aangenaam verrast over de uitwerking en het verhaal an sich. Ik heb mij prima vermaakt met dit boek, leuk om tussendoor weer eens een uitstapje te maken naar een ander genre.

Voor de liefhebbers van Charmed en soortgelijke series is dit zeker een mustread. Een intrigerend en lekker spannend verhaal.

Spanning: 3,5
Plot: 3,5
Leesplezier: 4
Schrijfstijl: 3,5
Originaliteit: 3,5
Psychologie: 3,5

Hiermee behaalt Shirley-Ann 3,5 hele mooie sterren voor haar debuut in de serie Zwart Bloed, In mist gevangen.