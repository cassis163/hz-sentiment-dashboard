Ik moet eerlijk bekennen dat dit het eerste boek van Belinda is dat ik lees en het smaakt naar meer. Binnenkort hoop ik ook al haar vorige thrillers in mijn kast te hebben!
Belinda heeft een heel aangename schrijfstijl, die je eigenlijk heel erg aanzet om verder te blijven lezen. Als de schrijfstijl het niet doet, doet het verhaal het wel :)

Ik vind het allereerst trouwens heel leuk dat Belinda van Monique (Mincko) een échte dierenvriend gemaakt heeft. Iemand die niet tegen dierenleed kan en dit ook duidelijk zal laten merken. Chapeau! Zo zouden er meerdere mensen moeten zijn, zowel in het echte leven als op papier. (Misschien niet allemaal op dezelfde manier, maar goed…)

Ik vind het leuk dat Belinda echt actuele thema’s gebruikt in haar boeken, of thema’s die een tijdje terug heel erg actueel waren. Ik herkende sommige dingen nog vanuit het nieuws een paar jaar terug en dat geeft het verhaal meteen iets herkenbaars. De thema’s die aan bod komen, kloppen ook echt. Je merkt dat Belinda haar research echt heel uitvoerig heeft gedaan en dat siert haar.
“Nadeel” is wel dat je, juist door de herkenbaarheid van het verhaal, het gevoel krijgt veel dichter bij de daders en slachtoffers te staan, waardoor er meer dan eens kippenvel op mijn armen verscheen. Het zou je eigen familie maar zijn…
Het feit dat er actuele thema’s aan bod komen, maakt dat het verhaal niet meer zo’n “ver van mijn bed show” is en dat je je dus meteen in het verhaal verplaatst.

“Nepvlees” is een mooie aanwinst voor het thrillergenre en een voorbeeld voor veel thrillerauteurs. Ik ben WPG Uitgevers heel erg dankbaar dat zij me een exemplaar toestuurden.