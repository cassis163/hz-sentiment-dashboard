Een meisje leert weer van het leven te houden door een jongen die van plan is te sterven.
Theodore Finch is gefascineerd door de dood en wil een einde aan zijn leven maken, maar elke keer gebeurt er iets waardoor hij het toch niet doet.
Violet Merkey telt de dagen af tot haar diploma-uitreiking, zodat ze het bekrompen stadje waar ze opgroeit voorgoed achter zich kan laten en niet langer geconfronteerd hoeft te worden met de pijnlijke herinneringen aan haar gestorven zus.

Toen ik las dat Uitgeverij Moon ambassadeurs zocht voor het boek ‘Waar het licht is’, wist ik zeker dat ik daar aan mee wilde doen! Ik had al veel van het boek gehoord en het stond ook zeker op mijn ‘to-be-read’-lijstje. Ik was dan ook super blij toen ik uitgekozen werd en ik het boek mocht lezen en recenseren. Ik hou van contemporary boeken dus dit boek sluit mooi aan op mijn favoriete genre boeken.

De hoofdpersonen in het boek zijn Finch en Violet en elk hoofdstuk is weer afgewisseld vanuit hun perspectief. In het begin van het boek was ik niet meteen fan van Finch en Violet, maar later in het boek werd dat omgedraaid. Dat kwam waarschijnlijk omdat ik ze beter leerde kennen en omdat ik de band die de twee creëerde heel mooi vond.

Ik had gehoord dat dit boek je ook zeker aan het huilen maakt, dus ik had de tissues al voor de zekerheid naast mij gezet. Tijdens het lezen moest ik niet alleen huilen, maar soms ook lachen. Het boek is afwisselend, zowel vrolijk als duister wisselen zich soepel af en dat maakt het zo’n goed verhaal.

Jennifer Niven schrijft dit boek op een manier waardoor de woorden die ze schrijft je in je hart raken en diep ook. Tijdens het lezen heb ik plakkertjes gebruikt om bij elke quote die ik mooi of grappig vond ze te markeren met het plakkertje en ik heb er maar liefst 24 gebruikt. Hierbij drie van mijn favoriete quotes uit dit boek:

“En trouwens, in dat ogenblik dat onze auto zich door de vangrail boorde stierven mijn woorden ook.”

“Jij bent alle kleuren ineen, op volle sterkte.”

“Ik heb geleerd dat er goed bestaat in de wereld, als je maar ijverig genoeg zoekt. Ik heb geleerd dat niet iedereen teleurstellend is, ook ik niet, en dat een 383 meter hoge bult in de grond als je de juiste persoon naast je hebt staan, hoger kan lijken dan een klokkentoren.”

En precies zoals verwacht, behoort dit boek nu tot mijn favoriete boeken. Het bevat de perfecte elementen voor een goed boek en daarom geef ik het 5 sterren. Oh en Jennifer, bedankt voor het schrijven van dit waanzinnige boek.