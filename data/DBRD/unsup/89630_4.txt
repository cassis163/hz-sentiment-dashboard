Het derde deel uit een trilogie lezen zonder dat je de eerste twee delen gelezen hebt, is een risico. Ik heb het genomen en ben blij dat ik dat gedaan heb. Dit is echt een goede thriller en ik heb de eerste twee delen niet gemist.
Siri Bergman is vijf jaar na het overlijden van haar eerste man Stefan toe aan het opruimen van zijn spullen. Ze dacht dat ze over zijn dood heen was, maar kan het toch niet loslaten als ze tussen zijn spullen zaken vindt die ze niet thuis kan brengen. Ze ontdekt dat ze Stefan misschien wel veel minder goed kende dan ze dacht. Siri blijft zoeken naar de toedracht van zijn zelfmoord en van het verband met de onopgeloste moord op zijn jeugdvriend waarvan ze het bestaan niet eens wist. Ze bijt zich er zo in vast dat ze de grip op haar leven dreigt te verliezen.
Dit boek leest als een trein. De heerlijke schrijfstijl en continu aanwezige spanning maken dat je niet wilt stoppen. De karakters zijn sterk, geloofwaardig en goed uitgewerkt.
Voor je stierf is een psychologische thriller over de vraag of je kunt leven met iemand die je eigenlijk niet kent. Prachtig geschreven, een echte aanrader voor thrillerfans!