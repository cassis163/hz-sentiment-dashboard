Ik had (te) hoge verwachtingen bij dit boek, veel goeds over RJ Ellory gelezen en ik hoopte op een boek wat de thriller cliché's omzeilde. Daarvoor liet het verloop zich te makkelijk raden en was de uitwerking van het verhaal en het einde toch niet origineel genoeg. Daarnaast nam RJ Ellory soms wel erg de tijd om zijn verhaal te vertellen en weidde hij erg uit over de vele bijpersonages en haalde hij daarmee het tempo er soms flink uit. Daarnaast vond ik het gedrag van een aantal personages vrij moeilijk te verklaren. Zowel van de rechercheurs (die wel erg makkelijk in het verhaal van Earl geloofden en alles op Clay als dader zetten), als het gedrag van Baily nadat haar vader vermoord was, de rücksichtslose ommekeer (vooral tov zijn broertje) van Digger.

Wat me dan wel weer beviel was de rauwe harde bloederige road trip, al was ook dat op een gegeven moment ietwat voorspelbaar en eentonig. De opbouw, een groot deel van de road trip en de verschuivende perspectieven maakten het toch een goed boek maar helaas niet de topper waar ik op had gehoopt.