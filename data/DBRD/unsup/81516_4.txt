Toen ik over dit boek hoorde, was mijn interesse direct gewekt. Twee jaar geleden is mijn vader overleden aan de ziekte Alzheimer en ik heb van dichtbij meegemaakt wat deze ziekte met iemand doet. Zelf heb ik onlangs een aantal maanden pijnmedicatie geslikt met als bijwerkingen concentratieverlies en geheugenstoornissen. Inmiddels een ander middel aan het proberen want deze bijwerkingen maakte mij zeer onrustig. Vooral het geheugenverlies zat mij erg dwars. Kon zo wel een beetje aanvoelen hoe het is als je geheugen niet meer naar behoren werkt, en dat was behoorlijk beangstigend. Zelf moet ik sowieso al erg op mijn voeding letten in verband met een erfelijk verhoogd cholesterolgehalte. Het op mijn voeding letten heeft gedeeltelijk effect, dus ik geloof er wel in dat je door de juiste voeding je lichaam en geest zo lang mogelijk gezond kunt houden.

'Het krasse breindieet' begint met een inleiding waarin de auteur verteld wat hem ertoe heeft gebracht dit boek te gaan schrijven. Uit zijn persoonlijke ervaringen heeft de auteur geleerd dat er niets belangrijker is dan het leven van de geest. Er bestaat niets belangrijkers dan zo lang mogelijk lichamelijk en geestelijk in vorm en gezond blijven; er is niets kostbaarder dan de geest. Dit boek gaat over het leven van de geest – over zo goed en zo lang mogelijk leven en denken.

Daarna beginnen we met deel I: Mindspan – de basisprincipes. Dit deel van het boek geeft je die basisinformatie, onthult de ware aard en het effect van alzheimer en andere vormen van dementie, en laat je de overeenkomsten zien van de verschillende keukens van bepaalde groepen mensen die het langst en geestelijk gezondst leven. De informatie is helder en duidelijk en tussendoor worden er al verschillende adviezen gegeven waar je al mee kunt beginnen.

Deel II: De leiding nemen. In dit boekdeel zul je de lelijke feiten over hedendaagse koolhydraten ontdekken en hoe die tot onze schade worden gemanipuleerd. Je komt meer te weten over de beste en slechtste eiwit- en vetbronnen, met het eetpatroon van de mindspan-elite als gids. Ook leren we hier wederom dat genen niet alleen pech voor ons hoeven te betekenen maar dat we zelf ook enige controle kunnen uitoefenen.

Deel III: Alles onder controle met het krasse breindieet. In de vorige hoofdstukken is er veel geleerd over mindspan en dat bij het vormen van je eigenschappen je omgeving net zo belangrijk is als je genen en dat onze behoeften sterk veranderen naarmate we ouder worden. De gevaren in onze dagelijkse voeding zijn duidelijk geworden. In dit deel lees je hoe je het krasse breindieet in je eigen leven kunt inpassen. Je krijgt aanbevelingen wat je beter wel en beter niet kunt eten en drinken. Er worden suggesties gegeven van wat er eigenlijk altijd in je voorraadkast moet staan. Daarna krijgen we een heleboel recepten. Niet alle recepten spreken mij aan, maar toch staan er veel tussen die ik zeker op korte termijn ga proberen. Veel van de recepten zijn eenvoudig dus ook als je, net als ik, geen echte keukenprins(es) bent, dan kun je deze recepten maken.

Veel wist ik al over gezonde voeding, maar toch deed ik veel interessante ontdekkingen en kwam ik tijdens het lezen tot nieuwe inzichten. En eigenlijk is het hartstikke mooi dat je door je voeding aan te passen ervoor kunt zorgen dat je langer gezond van lichaam en geest blijft. Ik vind het proberen waard…jij ook?