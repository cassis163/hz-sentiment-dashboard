Boeken over boeken. Of over schrijvers, uitgevers, verkopers, verzamelaars en lezers van boeken. Daar wordt de ware boekenliefhebber toch het gelukkigst van. Want ze zijn de weg naar nog veel meer boeken. Een hoogtepunt in dit genre is 'Alleen de titel is nog niet af' van Karel ten Haaf. Een boek om heel blij van te worden.

Karel ten Haaf is behalve dichter van vrolijke, hilarische en soms ook ontroerende poëzie (o.a. de dikke bundel 'Meisjespijn') en schrijver van vrolijke, hilarische en soms ook ontroerende romans (o.a. 'Geen zomer meer' en 'Hemel en afscheid') ook een literair speurder van formaat. Op het boekenweblog Tzum schrijft hij zo nu en dan een column over zijn ontdekkingen in wat hij zelf noemt ‘de onbekende hoeken en gaten’ van de Nederlandse literatuur. In 'Alleen de titel is nog niet af' is een deel van die columns gebundeld.

Veel plaats is in de bundel ingeruimd voor Cornelis Bastiaan Vaandrager. Ten Haaf is liefhebber en kenner van diens werk. Hij duikt enige gedichten op die ontbreken in Vaandragers verzamelde poëzie en onderbouwt daarmee zijn stelling dat ‘verzamelde werken’ meestal niet compleet zijn. Ook in de verzamelde gedichten van b.v. Johnny van Doorn ontbreekt een en ander.

Ten Haaf wil steeds precies weten hoe iets zit. Als hij een aan Du Perron toegeschreven formulering niet in diens werk kan vinden, begint hij een grondig onderzoek. Hij mailt met deskundigen, schaft relevante boeken aan en rust niet voordat hij zeker weet dat Du Perron de formulering inderdaad gebruikt heeft en waar dan wel. Met eenzelfde enthousiasme verricht hij onderzoek naar de juiste formulering van een beroemde uitspraak van Jan Cremer.

Hiermee is nog lang niet alles over deze boeiende bundel gezegd. Het persoonsregister achterin het boek beslaat liefst twaalf pagina’s. Dat zijn heel wat bekende, minder bekende en onbekende schrijvers en dichters: Gerrit Achterberg, Sal Santen, Frans Kusters, A.L. Snijders, Jotie T’Hooft, Hans Verhagen, Peter Andriesse, Herbert Leupen, Enno Develing en heel veel anderen passeren de revue. Wellicht zit er in de lange lijst een enkele spookschrijver, want ook voor spookboeken en -schrijvers loopt Ten Haaf warm.

Wie onder leiding van een aangename en bekwame gids de platgetreden paden van de Nederlandse literatuur eens wil verlaten, mag 'Alleen de titel is nog niet af' niet missen. Het bevat voldoende leestips om je tijden niet te hoeven vervelen.