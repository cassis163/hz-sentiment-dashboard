‘Post IS’ vertelt het verhaal van een chantabele directeur van een Christelijke middelbare school die wordt gedwongen mee te werken aan de voorbereiding van een terreuraanslag met nucleair materiaal. Een islamitische terreur-cel slaagt erin de opdracht van een teruggekeerde IS-strijder nauwgezet uit te voeren. In dezelfde periode wordt er een aanslag in het Verenigd Koninkrijk opgezet. Wanneer de veiligheidsdiensten dit ontdekken, is het bijna te laat. Het gevolg is grote maatschappelijke ontreddering.

‘Post IS’ kent een tweetal verhaallijnen. Het verhaal van de aan porno en poker verslaafde schooldirecteur, Harmen van Schaik en het verhaal van de teruggekeerde IS-strijder, Said. Rechercheur Yuldrin is de verbindende schakel. Hij doet namelijk onderzoek naar een kinderpornozaak, maar wordt gelijktijdig door de AIVD ingezet in de opsporing naar een terreur-cel die een aanslag voorbereidt.

“Hij moest in contact zien te komen met de cel in het Noorden van Nederland en zijn opdracht van IS ontvouwen. Zijn grootste zorg was nu om uit handen van de politie te blijven en ongeschonden door de douane te komen.”

Juist de combinatie van twee uiterst actuele thema’s, die op het eerste oog niets met elkaar te maken hebben, maakt dit boek intrigerend. Knap aaneengesmeed door auteur Hannah Walsh. Ondanks het feit dat het wellicht wat bijzonder lijkt dat een schooldirecteur met zoveel gemak de media en de politiek naar zijn hand weet te zetten, is het verhaal nimmer ongeloofwaardig en dat mag de auteur in positieve zin worden aangerekend.

“Van Schaik boog zijn hoofd voorover en knikte. Zijn oude leven was voorgoed voorbij. Had hij maar eerder naar zijn Lize geluisterd en hulp gezocht. Nu was het te laat, veel te laat, de shit waarin hij was beland was geen pokerspel meer.”

Een boek over verborgen levens, geheimen en onthullingen, overgoten met een fijne dosis spanning. De personages weet Walsh prima te karakteriseren en haar schrijfstijl is vlot en beeldend. Een extra redactieronde voor een tweede druk zou het boek overigens wel ten goede komen.

Over de auteur
Hannah Elisabeth Walstra (pseudoniem: Hannah Elisa Walsh) wordt in 1958 in Friesland geboren. Ze volgt een docentenopleiding en kiest daarna voor de kunstacademie (schilderen en monumentale vormgeving). Als docente geeft ze les in (cultuur)geschiedenis, aardrijkskunde, persoonlijke en maatschappelijke vorming en esthetische vorming. Daarnaast ontwikkelt zij verschillende cursussen en workshops en exposeert met regelmaat in binnen- en buitenland. Walstra woonde en werkte in landen als Ierland, de Verenigde Staten en Frankrijk. Tegenwoordig is haar thuisbasis in Friesland of de Algarve, Portugal.

Uitvoering
Uitgeverij Aspekt
ISBN 9789463383998
Paperback, 194 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/