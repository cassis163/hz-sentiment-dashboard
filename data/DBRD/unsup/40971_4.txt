Mijmeren over ’betere’ tijden


Pure nostalgie, de mooiste herinneringen van de jaren 30 tot eind 70! van GT Rovers

’Vroeger was alles beter’ is een door iedereen vaak gebruikte zegswijze door mensen die het huidige leven te jachtig en soms onnavolgbaar vinden. Maar ergens schuilt er best een waarheid in. Daar waar het vandaag gaat over minderen en bezuinigen, begon de levensstandaard sinds de jaren 30 en zeker na Wereldoorlog II voor iedereen toe te nemen. Het boek Pure nostalgie brengt dit passend in beeld. Want dat is het voornamelijk: een mooi vormgegeven naslagwerk met boeiende, soms grappige, foto’s uit de oude doos.

Wat Pure nostalgie fijn om lezen maakt is het feit dat het kleine maar o zo belangrijke dingen uit het dagelijkse leven van onze grootouders, ouders en onszelf behandelt: de wasmachine, nylonkousen, speelgoed, maandverband, enz… Al deze uitvindingen hebben ons leven beter en makkelijker gemaakt.

GT Rovers is een Nederlandse schrijfster en ergens merk je het wel aan dit boek. De items van de jaren 30 en 40 die in beeld worden gebracht behoren voornamelijk tot het erfgoed van onze noorderburen. Na de Tweede Wereldoorlog lijkt de vooruitgang en de daarbijbehorende uitvindingen zowel in Vlaanderen als in Nederland eenzelfde lijn te volgen en is er zodoende een groter aha-ken-ik-nog-gevoel.

Iemand als ik, geboren in de jaren 70, kan niet nostalgisch terugblikken naar de jaren 30 tot en met 60. Maar dat maakt dit boek er niet minder boeiend op! Met plezier heb ik Pure nostalgie gelezen en met een glimlach naar de plaatjes gekeken en gedacht hoe wonderlijk die betere tijden toch moeten geweest zijn.