Mijn recensie van "Wonderland" - 4 sterren

De verhalenbundel “Wonderland” bestaat uit de volgende Young Adult kerstverhalen:

1. It's a match - Chinouk Thijssen
2. Een wonder - Anne Nicolai
3. Maria's kerstengel - Rianne Werring
4. Alf - Eva Moraal
5. De wensster - Jen Minkman
6. Mijn allerliefste - Deborah Elisabeth
7. Kerst'mis - Jennefer Mellink
8. Helse heenreis - Marijke F. Jansen
9. Droomband - Patty van Delft
10. Suikersneeuw - Vanessa Gerrits

"Wonderland" is een verhalenbundel met romantische Young Adult kerstverhalen van tien Nederlandse en Belgische schrijvers. In deze bundel komen verschillende genres aan bod, zoals fantasy, thriller, paranormaal, contemporary. Het is een verhalenbundel die elke YA-lezer zal aanspreken vanwege de diversiteit in genres. Het hoofdthema van de verhalen is de kerstgedachte. De prachtige cover geeft de sfeer van het boek al goed weer.

Het boek bevat mooie illustraties van Emmy van Ruyven. Elk nieuw verhaal bevat naast de titel ook een prachtige illustratie, die een detail uit het verhaal weergeeft.

1. It's a match - Chinouk Thijssen

Gaia zoekt een date voor het kerstfeest dat haar zus organiseert. Via Tinder heeft zij tot haar grote verbazing een match met een buitengewoon leuke jongen en het komt tot een afspraak. Gaia is echter niet een echt uitgaanstype en schakelt hulp van haar vriendinnen in. Het is een zeer romantisch verhaal dat langzamerhand overgaat naar een verhaal vol spanning en gevaar. Het einde vond ik niet geheel geloofwaardig overkomen. Ik denk dat dit verhaal beter tot zijn recht was gekomen in een langere vorm.

2. Een wonder - Anne Nicolai

Lynn oefent al een paar maanden met een theatergroep aan een kerststuk. Vlak voor het echte optreden meldt één speler zich af en er komt een vervanger. Als die niet op tijd is gaat Lynn op zoek naar hem. Ze vermoedt dat hij de locatie niet kan vinden. Ze vindt iemand in de kerk, vlak voor het altaar en Lynn gaat ervan uit dat dit de vervanger is en neemt hem mee naar de theatergroep zodat ze verder kunnen oefenen. Het valt Lynn op dat de jongen anders is. Er hangt iets geheimzinnigs om hem heen. Wat daarna volgt is een romantisch verhaal vol wonderen.

3. Maria's kerstengel - Rianne Werring

Zoals elk jaar rond kerst helpt Maria haar oom in de bakkerij zodat hij aan de bestellingen kan voldoen. Dit doet ze voordat ze naar school gaat. Als Maria klaar is, fietst ze met haar vriendin Selma naar school. Selma vraagt op een dag tijdens het fietsen of Maria al een date heeft voor het kerstbal, of ze Daan al heeft gevraagd. Maar Maria is daar te schuchter voor, ze is bang afgewezen te worden. Haar vriendin Selma heeft daar wel een oplossing voor. "Maria's kerstengel" is een prachtig liefdesverhaal met een einde om bij weg te zwijmelen.

4. Alf - Eva Moraal

Sigrid heeft geen zin om kerst te vieren bij haar ouders, die net gescheiden zijn. Sigrid besluit om kerst op haar manier door te brengen: boven de tearoom 't Zoethoudertje waar ze werkt hoort een appartement dat momenteel onbewoond is en daar wil Sigrid de gehele kerst alleen doorbrengen. Ze kan niet wachten tot het sluitingstijd is. Er is echter nog een klant in de tearoom, een jongen die wel vaker komt en op zijn gebruikelijke plek zit en aan het tekenen is. Bea, de eigenaresse van de tearoom, heeft al een aantal keren aan Sigrid laten doorschijnen dat ze de jongen wel wat vindt voor haar. Sigrid heeft daar echter geen behoefte aan, alhoewel hij iets heeft dat haar bevalt. Zodra het sluitingstijd is, gaat Sigrid snel naar het appartement boven de zaak om daar haar eigen kerst te vieren. Haar kerst zal echter compleet anders en minder eenzaam verlopen dan ze ooit had kunnen verwachten. Ik vond dit kerstverhaal heerlijk sprookjesachtig.

5. De wensster - Jen Minkman

Imre is al jaren gek op astronomie en is ook hobbyfotograaf. Haar studiegenoot Jonas nodigt haar uit om mee te gaan naar het Planetron in Dwingeloo waar op kerstavond een sterrenkijkavond is met aansluitend een fotografeersessie buiten vanwege een meteorenregen. Volgens haar zus Elise had Jonas haar uitgenodigd omdat hij een oogje zou hebben om Imre, maar dat kan Imre zich niet voorstellen. Eenmaal bij de sterrenwacht aangekomen bekruipt Imre langzaam het gevoel dat haar zus misschien wel eens gelijk zou kunnen hebben. Er is iets met Jonas dat anders voelt dan anders. Als ze eenmaal samen op pad zijn om buiten foto's van de sterrenhemel te maken, gebeurt er iets wonderbaarlijks.

Jen Minkman weet in dit verhaal romantiek en spanning goed te combineren. De schrijfster heeft mij wederom aangenaam verrast, dit lukt haar elke keer weer, of het nu in de vorm van een verhaal of van een boek is.

6. Mijn allerliefste - Deborah Elisabeth

Dit verhaal begint compleet anders dan de eerdere verhalen. Het is weliswaar kerst, maar het zijn zware tijden. Het is het jaar 2026 en Collin en zijn vriend Leroy vechten al ruim een jaar in een oorlog voor de vrijheid in Europa in een land hier ver vandaan. "Ik trek mijn wapen uit de kast en haal de veiligheidspin eraf. Ik ben in slechts tien seconden veranderd van een jongen met de wens naar thuis, naar een moordmachine." Zijn vriendin Annabelle heeft al maanden niets meer gehoord maar blijft brieven schrijven naar Collin. Er zal toch op een dag antwoord komen?

Na het lezen van dit verhaal moest ik echt even slikken. Debora Elisabeth heeft een prachtig kerstverhaal geschreven, maar dit verhaal heeft vanwege de tegenstelling van kerst/vrede en oorlog net even dat extra waardoor het erg speciaal is. Ik was oprecht ontroerd. Het is mijn favoriete verhaal uit de bundel.

7. Kerst'mis - Jennefer Mellink

Lotte kent haar biologische ouders niet. Haar pleegouders hebben haar liefdevol opgevoed en houden onvoorwaardelijk van haar. Toch heerst er een gevoel van gemis bij Lotte. Ze zou graag willen weten hoe het voelt om een biologische band met iemand te hebben. Het is haar grootste wens haar biologische ouders te ontmoeten. Jochem en Lotte besluiten om kerst te vieren op Texel. Aangekomen op het eiland maken ze een wandeling over het eiland en gaan nog wat drinken in een cafeetje. Daar ontmoeten ze Boy, een kennis van Jochem. Lotte schrikt van Boy, het voelt alsof hij boos is. Er hangt een donkere aura om hem heen. Jochem laat maar weinig los als Lotte naar hem vraagt. Na deze ontmoeting besluit Lotte alvast naar hun vakantiehuisje te gaan, Jochem zal later naar haar toe komen. Uren later is Jochem echter nog steeds niet thuis. Hij is via de telefoon niet bereikbaar en Lotte besluit hem te gaan zoeken. Ze kan hem echter nergens vinden en maakt zich steeds ongeruster. Ze heeft het gevoel dat hij in de problemen zit. Het verhaal wordt vanaf dat moment razend spannend. Wat is er gebeurd met Jochem en heeft Boy er iets mee te maken?

8. Helse heenreis - Marijke F. Jansen

Killian is gevlucht naar het strand. Hij is depressief en heeft hatelijke gedachten. Elke keer heeft hij tijdens kerst hoop op een goede afloop en elke keer wordt hij teleurgesteld. Dit jaar is het niet anders. Killian heeft hierdoor een grote hekel gekregen aan kerst. Terwijl hij rondloopt over het strand luistert hij naar het nummer Chop Suey. Als het is afgelopen, wil hij het nummer opnieuw aanzetten, maar dan hoort hij geschreeuw en voordat hij het weet, valt er vanuit de lucht een meisje bovenop hem. Het meisje is erg in de war. Ze weet niet wie ze is en waar ze vandaan komt. Het lijkt er op dat ze van een hoge duin is gevallen of misschien zelfs gesprongen. Het is haar ook een raadsel wat er gebeurd kan zijn. Ze maakt zich ongerust omdat ze haar geheugen kwijt is. Daarnaast ervaart en ziet ze vreemde dingen die ze niet kan verklaren.

Je krijgt tijdens het lezen stukje bij beetje te weten wat er aan de hand is: wat de reden is dat Killian alleen op het strand is en wie het meisje is. Hierdoor is het verhaal geheimzinnig en spannend. Dit ondanks het feit dat je van tevoren weet dat het een romantisch kerstverhaal zal zijn. De manier van schrijven intrigeert omdat je in het begin zo weinig weet van de personages en je niet direct ziet hoe het kerstverhaal zal gaan eindigen. Langzaam maar zeker krijgt het verhaal steeds meer vorm. De schrijfster weet je op deze manier volledig in het verhaal te trekken.

9. Droomband - Patty van Delft

Er is binnenkort een kerstbal voor zestien jaar en ouder, maar Julia heeft geen zin om er heen te gaan. Ten eerste heeft ze toch geen date en ten tweede houdt ze niet van jurken. Julia en haar beste vriendin Willemijn besluiten de regel dat je een date moet hebben aan hun laars te lappen en samen naar het kerstbal te gaan. Na school gaat Julia nog even de stad in. Haar tante Myrre komt op visite met kerst en Julia heeft nog geen cadeau voor haar. Haar tante Myrre is gek op zaken zoals astrologie en chakra's. Julia besluit een alternatief cadeau te kopen voor haar tante. In de stad vindt ze een klein winkeltje vol bijzondere spulletjes. De eigenaresse helpt Julia bij het vinden van een mooi cadeau voor haar tante. Julia ziet plotseling een mooie armband en ze besluit deze voor zichzelf te kopen. Volgens de verkoopster is het een speciale armband met speciale eigenschappen. Julia vertrekt na het afrekenen snel uit de winkel. Het vrouwtje uit de winkel gaf haar een raar en griezelig gevoel. Vanaf die nacht heeft Julia bijzondere dromen die ze niet kan verklaren.

Dit verhaal van Patty van Delft is heerlijk mysterieus en bijzonder spannend.

10. Suikersneeuw - Vanessa Gerrits

Sien werkt gedurende de hele kerstvakantie in de oliebollenkraam van haar familie. Het is dit jaar extra zwaar omdat haar vader is overleden, het is hun eerste jaar op de kerstmarkt zonder hem. Op rustige momenten leest Sien haar favoriete boek. Plotseling staat er een klant bij de kraam. Omdat ze aan het lezen was, had ze niet door dat haar moeder even weg was. Ze loopt naar voren en de klant blijkt een zeer aantrekkelijke Indische jongen te zijn. Sien is direct onder de indruk van hem.

Ik vind het een leuk en origineel idee van de schrijfster om delen uit het boek dat Sien leest daadwerkelijk in het verhaal op te nemen, maar de schrijfster doet nog meer. Sien beleeft haar ervaringen en ontmoetingen met de Indische jongen San alsof ze zelf een rol speelt in het romantische liefdesverhaal dat ze leest.

Ik heb erg genoten van de verhalenbundel. De verhalen zijn divers en romantisch, er komen verschillende genres aan bod met allemaal de kerstgedachte als bindende factor. Ik voelde mij tijdens het lezen al echt in een kerststemming. Ik hoop dat uitgeverij Dutch Venture Publishing volgend jaar wederom met zo’n initiatief komt. Ik geef “Wonderland” graag 4 sterren.