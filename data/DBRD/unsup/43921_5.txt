Een verhaal gebaseerd op historische bronnen. Het gaat over een onmogelijke liefde tussen de christelijke Vigdes en de Joodse David in de tijd van de kruistochten. Vigdes en David vluchten samen en het stel wordt achtervolgd door de ridders van haar vader. Naast dit verhaal vertelt Hertmans ook zijn eigen verhaal, want hij volgt eeuwen later hun vluchtroute en later de vlucht van Hamoutal (Joodse naam van Vigdes) De bekeerlinge is meer dan een verhaal over liefde en een krachtige vrouw. Het legt ook verbanden tussen heden en verleden. Bij het beschrijven van de kruistochten en de vluchtelingen, maak je automatisch de vergelijking met nu.

Hertmans schrijft heel beeldend en warm. Je ziet de plaatsen die hij bezoekt om iets te vinden van Hamoutal en David en voelt de warmte van Franse zon.

“‘Het is stikdonker om hen heen, het diepste uur van de nacht. De Grote Beer is van de hemelkoepel afgegleden. Ergens roept eenzaam een uil. Enkele sterren twinkelen vaag tussen de stil waaiende bladeren. Er beweegt iets, niet ver van haar vandaan, ze heeft het koud en rilt over haar hele lijf. Dan staat iemand wankelend boven haar, donker en wiegend. Dit is mijn dood, denkt ze. Ze hoort hijgen. Dan pas herkent ze David. Hij valt weer naast haar neer, ze grijpen elkaars handen, blijven zo liggen tot het ochtend wordt.”