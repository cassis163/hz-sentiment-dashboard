Zoutberg van Anne Neijzen gaat over de tachtigjarige Paul en over Oscar. Allebei nog één kans om schoon schip te maken. Paul met zijn zoon Rebus en Oscar met zijn jeugdvriend Paul. Het verhaal zit goed in elkaar: je voelt en leeft mee met de personages, doordat je in hun levens wordt meegesleurd. Dit komt door de speling met tijd. Paul als klein jongetje in de Tweede Wereldoorlog, Paul op bezoek samen met Rebus in zijn ouderlijk dorp en Paul in de gevangenis in Spanje. Deze speling maakt het verhaal interessant, maar soms ook een tikkeltje ingewikkeld, want van tevoren weet je niet vanuit welke perspectief je nu weer gaat lezen.

Het boek is tevens interessant, door de vragen die je gaat stellen. Wat is er gebeurd tussen Paul en Oscar in de oorlog? Waarom zit Paul in de gevangenis? En wat heeft verraad met dit verhaal te maken zoals op de achterkant wordt beschreven?

De cover bestaat uit een afbeelding met drie vissen en de titel ‘Zoutberg’ wat niet heel aantrekkelijk is. De tekst op de achterkant was een stuk aantrekkelijker, maar had niets te maken met de cover. In de loop van het verhaal kun je de titel uiteraard wel verklaren. Terwijl op het eerste gezicht dit boek het gevoel gaf dat het ‘een verplicht boek dat je voor Nederlands moest lezen’ zou zijn. Maar nee, de verhaallijn is Zoutberg verrast positief!

De schrijfster Anne Neijzen is geïnspireerd geraakt door haar eigen grootvader, die ansjovis importeerde uit Spanje totdat de Tweede Wereldoorlog uitbrak. De zoutfabriek, die ook in het boek voorkomt werd in de oorlog geconfisqueerd door de Duitsers waardoor zijn familie geen enkel ruilmiddel meer hadden.

Op het einde laat het boek weer los, want helaas viel dat ontzettend tegen. Het einde is abrupt en voelt zelfs een beetje afgeraffeld. Wat de motieven zijn voor het schrijven van dit einde blijven uiteraard een raadsel.

Concluderend is deze 205 pagina’s tellende roman zeker een aanrader voor mensen die eens wat anders willen lezen (dan bijv. een chicklit, thriller of new adult). Hoewel de cover en het einde twee minpunten waren, mag Anne Neijzen zeker trots zijn op haar debuutroman Zoutberg!