Ik heb dit boek gelezen voor de Hebban Leesclub. Waarvoor dank!

Ren Janina Ren is een roman over een Joods meisje in de Tweede Wereldoorlog. Ze is Pools en wanneer de Duitsers komen, zegt haar moeder dat ze moet rennen. Dat doet ze, maar waar kan ze terecht?

Ren Janina Ren is geen gemakkelijk boek om te lezen, waar je even rustig voor gaat zitten. Dit komt omdat het een waargebeurd verhaal is, waar behoorlijk wat heftige thema's in voorkomen. Het boek heeft een vrij rustige opbouw, In het begin leer je de hele familie kennen. Het boek is in het begin soms erg lastig te volgen. Dit komt vooral omdat je constant aan het bladeren bent naar de woordenlijst en de stamboom. Hierdoor kom je nooit echt in het verhaal en hierdoor kan het begin wat taai en moeizaam zijn.

De tweede helft is daarentegen boeiend en het is moeilijk om dan te stoppen met lezen. Het is hartverscheurend om te lezen wat Janina allemaal heeft moeten doorstaan. Het opent de ogen, en geeft je meer inzicht over de gruwelijkheden tijdens de Tweede Wereldoorlog. In het boek staan ook meerdere foto's van Janina en haar familie. Dit maakt het allemaal nog confronterender.

Een goed boek, dat zeker gelezen moet worden!