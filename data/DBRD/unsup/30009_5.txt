Zoals beide auteurs/koks zelf aangeven nemen ze je mee op een grote culinaire rondreis langs de mediterrané van Zuid-Europa naar de Maghreb en het Midden-Oosten.
Nadia en Merijn bieden met dit boek een totaalpakket aan hoe te starten met een mediterrane keuken. Vanaf de basisingrediënten, de smaakmakers tot het inmaken van fruit en groenten, schrijven ze gedetailleerd wat er sowieso niet in je keukenkast mag ontbreken.
Dit culinaire boek is opgedeeld in 3 grote delen: Maghreb, Midden-Oosten & Levant, Zuid-Europa.
Hierbij krijg je een aanbod van de meest verrukkelijke recepten aangeboden aan de hand van zeer duidelijke bereidingen afgewisseld met paginagrote foto’s waarbij je je reeds in de mediterrane waant.
Niet alleen de gerechten maken dit boek aantrekkelijk maar ook de informatie over de bevolking, de dorpen, de gebruiken en de cultuur zijn de extra’s die je op het punt brengen om (bijna) een ticket te boeken naar deze contreien.
Bij het schrijven van mijn recensie jeukten mijn vingers reeds om in de keuken aan de slag te gaan met een aantal recepten zoals verse ricotta met gemarineerde venkel en kappertjes of een groene bloemkoolcouscous met citrusrasp en pijnboompitjes. Of wat dacht je van mazzamurru? Klinkt onbekend maar mij is altijd gezegd dat onbekend daarom niet onbemind moet zijn.

Onder de mediterrane zon is een eet-reisboek bedoeld om te delen, maar dit boek ga ik toch stiekem verstoppen.

Onder de mediterrane zon, de lekkerste recepten van Nadia Zerouali en Merijn Tol, zijn reeds eerder verschenen in de boeken Arabia, Bismilla Arabia en Arabia bij je thuis. Maar dit terzijde is dit weer een prachtboek vol mooie foto’s, heerlijke gerechten van Marokko tot Catalonië, en als toemaatje een hoop geschied- en aardrijkskundige informatie.