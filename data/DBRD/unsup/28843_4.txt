Controle is de eerste roman van Esther van der Ham, maar daar merk ik niks van. Ze schrijft heel fijn, mooie zinnen. Het verhaal wordt verteld vanuit de hoofdpersoon Marjolein. Naarmate het verhaal vordert worden de verschillende personen uit het leven van Marjolein aan je “voorgesteld”. Het verhaal springt niet van de hak op de tak zoals een ander boek wat ik aan het lezen ben en maar even aan de kant heb gelegd ( Hex- Thomas Olde Heuvelt).

Er zit ook humor in het boek en ze omschrijft de dingen leuk. Zoals dit stukje: Monddood gemaakt neem ik een hap van mijn taart. Moeizaam kauwend slik ik het door. Een hap uit de zandbak zou me nog beter smaken dan dit baksel aangeboden door mijn moeder.
Dit stukje geeft ook meteen de moeilijke relatie weer die Marjolein heeft met haar moeder.

Verder wil ik niet te veel verraden over het verhaal. Het boek is een roman dus ik had niet verwacht dat het nog spannend werd, maar dat werd het wel.

Mooi boek, herkenbaar, spannend, goed.