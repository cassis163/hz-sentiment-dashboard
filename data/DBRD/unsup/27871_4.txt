In Dans van schaduwen besluit de extreem talentvolle danseres Vanessa in de voetsporen van haar zus te treden en gaat naar de New York Ballet Academie. Haar zus Margaret was gek op dansen, maar verdween op mysterieuze wijze tijdens haar verblijf op deze exclusieve school de NYBA. Terwijl iedereen in haar omgeving denkt dat Margaret dood is heeft Vanessa sterk het gevoel dat haar oudere zus nog leeft. Hoewel Vanessa een natuurtalent is op dansgebied is ze geen fan van het danswereldje. Haar talent blijft echter niet lang onopgemerkt, als eerstejaars wordt ze door de choreograaf Jozef uitgekozen voor de rol als Vuurvogel, een rol die normaalgesproken naar een leerling uit het laatste jaar zou gaan en laat het nu precies die rol zijn die haar zus zou gaan dansen als ze niet was verdwenenâ€¦..

Dans van schaduwen is een aangenaam Young Adult boek. De harde balletwereld waarin het verhaal zich afspeelt wordt regelmatig benoemd, maar had hier en daar wel wat meer tot uiting mogen komen. Het boek richt zich vooral op het bovennatuurlijke. Spannend dat wel! Vanaf de eerste bladzijde; mysterieus, vol spiritualiteit, duistere magie en een prille liefde. De personages blijven wat vlak, maar dit komt het mysterieuze karakter van het boek alleen maar ten goede. Deze fictieve Y.A.-roman laat zich dan ook vlot lezen. Ieder hoofdstuk sluit af met een open eind, het lijkt wel een Soap. Stoppen is geen optie. Als je een fan bent van fantasievolle verhalen en je niet af laat schrikken door demonen is dit zeker je boek.