Een Duitse advocate en een Zuid-Afrikaanse journalist vormen een nieuw en apart schrijversduo. Vier jaar geleden hebben Britta Böhler en Rodney Bolt elkaar via een gemeenschappelijke vriend leren kennen. Beide zijn al tien jaar woonachtig en werkzaam in Amsterdam. Toen ze besloten om onder de naam Britta Bolt thrillers te schrijven, lag het dus voor de hand dat de plot zich in de hoofdstad zou afspelen. Gebruikmakend van het motto van de stad  heldhaftig, vastberaden en barmhartig  werd er een trilogie bedacht, waarvan Heldhaftig het eerste deel is.

Het verhaal splitst zich in twee lijnen. De ene lijn focust zich op hoofdpersonage Pieter Posthumus; een man van middelbare leeftijd, vastbesloten, enorm nieuwsgiering en werkzaam in een apart vakgebied. Posthumus is medewerker bij het Team Uitvaarten van de Gemeente Amsterdam en houdt zich bezig met gevonden lijken waarvan de identiteit onbekend is. Op een dag worden er twee van dit soort anonieme lijken gevonden: een alleenstaande man die zich heeft opgehangen in zijn zolderkamer en een zwaar gehavend lijk van een Marokkaanse jongen in de Prinsengracht. Het onderzoek naar de identiteit van deze overledenen leidt Posthumus naar een verband tussen de twee doden. Als men de lijken heeft geïdentificeerd, blijkt dat de mannen niet zomaar aan hun einde zijn gekomen.
Aan de andere kant volgen we een afdeling binnen de AIVD, de Nederlandse inlichtingendienst. Zij zijn op het spoor van een mogelijke Marokkaanse terreurgroep die een aanslag lijkt te beramen. De diverse spanningen die zich voordoen tussen de leden van de afdeling komen het onderzoek niet ten goede. Vooral niet als de druk op het team wordt opgevoerd, wanneer er iemand binnen de terreurgroep wordt vermoord..

Er zijn twee elementen die dit boek tot een succes maken: de sfeer en de personages. Het is uitermate knap dat een Duitse strafrechtadvocate en een Zuid-Afrikaanse journalist de typische sfeer van Amsterdam, met haar karakteristieke inwoners, zo levensecht weet over te brengen. De omgeving, maar ook de koffiejuffrouw van de markt op het Waterlooplein, worden op een beeldende manier neergezet. Daarnaast hebben ze met Pieter Posthumus een eigengereide speurneus gecreëerd, die met zijn opmerkelijke beroep, zijn nieuwsgierigheid en zijn persoonlijke kwesties genoeg weet te boeien om de volgende twee delen ook aan te schaffen. Tel daarbij op dat het thema in het boek  de steeds groter wordende generatieverschillen in de Marokkaanse gemeenschap  enorm actueel is en er is een meer dan degelijke thriller geboren.

Het is zonde dat we iets te lang moeten wachten op de daadwerkelijke actie en bijbehorende spanning, maar dat neemt niet weg dat Britta Bolt een uitstekend debuutboek aflevert. Heldhaftig doet verlangen naar meer!