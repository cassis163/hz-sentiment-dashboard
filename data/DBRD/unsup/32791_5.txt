Waterscheerling van Rascha Peper

Zo blij dat er nog nieuwe (voor mij toch) dingen van Rascha verschijnen. Peper was een geweldige schrijfster, helemaal anders dan de anderen en een genot om te lezen. Jammer genoeg stierf ze veel te jong en genoot ze nooit de bekendheid die ze had moeten krijgen. Ik ben blij dat ik haar ooit in het echt heb mogen ontmoeten en iets van de magie die rond haar hing heb mogen voelen.

Waterscheerling is een verhaal geïnspireerd door het sprookje van Vrouw Holle en de mythe van Orpheus en Eurydice. Een klein maar bijzonder mooi boekje, qua inhoud en vormgeving. De tekeningen van Sylvia Weve maken dit boekje nog mooier en het verhaal nog sprankelender.

Het verhaal van Stella, die op haar achttiende verjaardag plots verdwijnt, en haar ontroostbare vriend Pirre, student astronomie naar het schijnt, is triest maar ook romantisch ontroerend.
Het is een tijdloos sprookje met een hedendaags kantje; eigenlijk hebben alle verhalen van Rascha een vleugje magie in zich. Haar verhalen spelen zich af in een wereld heel dicht bij de onze, maar net er naast. Een wereld die mooier, boeiender, echter is dan de onze. Het was fijn om 78 pagina’s lang in deze wereld te vertoeven…