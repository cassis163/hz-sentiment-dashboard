Met De helden van New York zet R.J. Ellory weer een meesterlijke thriller neer, en de man wordt alsmaar beter! Rechercheur Frank Parrish onderzoekt de dood van een jongeman die het zoveelste slachtoffer lijkt in een drugsoorlog. Als korte tijd later ook diens zus dood wordt aangetroffen, lijkt toeval niet meer te bestaan. In het daaropvolgende onderzoek worden de gruwelijkheden langzaam maar zeker bloot gelegd door Frank Parrish, die onbuigzaam zijn intuïtie volgt. Daarnaast probeert Parrish af te rekenen met zijn vaders verleden, één van de helden van New York, die de stad hebben gezuiverd van de maffia.

De helden van New York is een meesterlijk geschreven thriller, pakkend, verslavend en zeer prettig leesbaar. Het boek is opgedeeld in twee verhaallijnen waarin we rechercheur Parrish volgen, enerzijds het recht doen aan de misdaden die hebben plaatsgevonden tegen zijn slachtoffers, anderzijds het afrekenen met de kwellingen uit zijn verleden. Door het boek heen krijg je een helder beeld van de hoofdpersoon, zijn karakter, zijn gedachtenwereld en zijn relatie met zijn ex-vrouw en kinderen. Waar ik erg van heb genoten zijn de gesprekken tussen Parrish en zijn psychologe, die een ware aanvulling aan het verhaal geven. Ellory weet de gesprekken en dialogen schitterend weer te geven in dit boek.

Kortom een boek dat ten zeerste aan te bevelen is. Eenmaal ter hand genomen, is het niet meer weg te leggen. Vlot geschreven, boeiende setting, goed uitgelichte karakters, goed doordacht plot, doorspekt met spanning (soms rauw) en humor, geven de lezer van dit boek vele uurtjes leesplezier. Mijn hoop is dan ook zeer groot dat we rechercheur Parrish binnen niet al te lange tijd terug zullen zien in een nieuwe thriller!