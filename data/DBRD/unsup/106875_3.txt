Ik denk dat iedereen het er wel over eens is dat roken slecht is voor de gezondheid. Het staat al in blokletters op elk pakje sigaretten, en binnenkort zouden ook fotos van aangetaste longen het gebruik van de kankerstokjes moeten afraden. Niet dat het veel uithaalt: als ik er rokers uit mijn omgeving over aanspreek, krijg ik steevast het antwoord, je moet toch ergens van doodgaan. Of mijn tante heeft nooit gerookt, en die heeft ook kanker gekregen. Bullshit, natuurlijk, als ik dat zo cru mag stellen. De tabakindustrie mag dan nog jarenlang de nicotineverslaving in de hand gewerkt hebben, je kan niet ontkennen dat het de rokers zijn die nog steeds massaal sigaretten kopen en oproken. Daarom heb ik het ook moeilijk met de processen die steeds meer gevoerd worden tegen de Philip Morissen van deze wereld, vooral dan in de Verenigde Staten, waar de advocaat voor een doorsnee gezin thuishoort in hetzelfde rijtje als kapper, dokter en tandarts.

In Rookbom, de nieuwste thriller van Kyle Mills, is het zover. Er hangt de tabaksindustrie een miljardenclaim boven het hoofd van enkel longkankerpatiënten. Er wordt een zodanig hoge vergoeding geëist, dat de industrie die niet eens kan betalen. Meteen dreigt het faillissement. In de hoek gedreven besluiten de tabakproducenten dat de aanval de beste verdediging is. Ze stoppen de productie en nemen alle tabakwaren terug uit de winkels. Het duurt geen week of de sfeer slaat om: de aanklagers en de antirooklobby, die vroeger werden toegejuicht, worden nu uitgejouwd. De industrie is plotsklaps de verdediger van de Amerikaanse vrijheid. Middenin deze chaos staat Trevor Barnett, de woordvoerder van de sigarettenproducenten, die samen met Anne, een lid van de antirooklobby, de situatie moet zien recht te trekken.

Rookbom is meer een interessante denkoefening dan een thriller. Wat zou er gebeuren als de tabakproductie wegvalt? Spannende momenten zijn er nauwelijks. Een poging daartoe, een aanval op Trevor door Servische smokkelaars, komt zelfs wat geforceerd over en doet niet ter zake. Toch zorgt Mills voor aangename lectuur dankzij de uitstekend getypeerde anti-held Trevor, die tegen wil en dank de American Dream waarmaakt: van niets opklimmen in een miljardenbedrijf.