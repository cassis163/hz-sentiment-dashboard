Leda, Rylin, Calliope, Watt en Avery proberen allemaal hun leven weer op te pakken in New York. Avery is terug nadat ze in de zomer in Oxford heeft gestudeerd. Ze heeft een nieuwe vriend en het lijkt beter te gaan. Maar als ze eenmaal thuis is, blijkt het moeilijk te zijn om niet te verstrikt te raken in een web van geheimen…

The Towering Sky is het laatste deel in de ‘Thousandth Floor’ trilogie van Katharine McGee. Op het einde van het tweede deel, The Dazzling Heights, werd Mariel (de vriendin van de overleden Eris) in Dubai vermoord. Dit laatste deel speelt zich een aantal maanden na de moord af. Het politieonderzoek aangaande Mariels dood brengt heel wat zorgen voor de tieners met zich mee. Hoe ver gaan ze om hun geheimen verborgen te houden? En wie is eigenlijk verantwoordelijk voor Mariels dood?

Wederom lees je vanuit vijf verschillende perspectieven. Avery, Watt, Leda en Rylin volg je al vanaf het eerste deel en in het vorige deel is daar Calliope aan toegevoegd. Het duurt even voordat je weer goed alle informatie over alle personages duidelijk hebt, zeker als het al weer een poosje geleden is als je de eerdere delen hebt gelezen. Wat waren ook alweer alle geheimen? Wie had met wie en waarom was dat ook alweer uitgegaan? Iedereen heeft zo zijn eigen geheimen en de relaties tussen de personages zijn soms wat ingewikkeld.

Het boek is opgebouwd uit korte hoofdstukken en leest daardoor heel snel. De personages worstelen grotendeels met dezelfde problemen als in de vorige delen. Leda maakt in de hele trilogie de meeste ontwikkeling door. Ze is manipulatief maar ook zij heeft een kwetsbare kant. Ze gaat sinds Dubai naar een therapeut en hoopt niet weer in haar oude gedragspatroon te vervallen.

‘I’m caught in this vicious cycle of hurt, and I want to break away from it, but I don’t know how!’

Net zoals de eerdere delen zit het verhaal vol plottwisten. Sommige zijn voorspelbaar, andere weten toch nog te verrassen. Jammer is dat er niet veel nieuwe dingen gebeuren. Eigenlijk hebben alle personages dezelfde problemen en gaan ze vrijwel allemaal met dezelfde personen om. Daardoor voelde het soms wel als meer van hetzelfde. Toch blijf je doorlezen omdat je de personages inmiddels goed kent en je wilt weten hoe het verhaal eindigt voor iedereen.

The Towering Sky zit vol met drama, intrige, geheimen en liefde. Het verhaal is meer van hetzelfde, maar wel op een aangename manier. Katharine McGee heeft een mooie afsluiting geschreven van een leuke trilogie.