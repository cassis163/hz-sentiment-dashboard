Doodskleur is het alweer het vierde boek rondom het seriepersonage Amos Decker. De cover is zeer passend bij de waarnemingen van Decker die in kleuren denkt sinds zijn hersenbeschadiging. Op de achterkant een uitgebreide inleiding tot het verhaal en ook al gaat het slechte om een inleidende samenvatting toch kan er waarschijnlijk met minder woorden nog meer nieuwsgierigheid worden gekweekt. Hoofdpersonages Decker en Jamison zijn lid van het FBI-team, maar fungeren enigszins solo in dit deel. Mede door de plaatsing van het verhaal binnen de context van een bezoek aan familie van Jamison weet Baldacci gelijk een situatie te creÃ«ren waarin hij van Decker een andere kant zichtbaarder kan maken. De stoere, zelfverzekerde en nuchtere Decker wordt geconfronteerd met zijn kwetsbare kant waarmee er ook ruimte komt om het personage te laten groeien. Toch lukt dit Baldacci maar mondjesmaat en geeft het slechts een kleine blik op de mogelijkheden die er nog zijn om Amos Decker persoonlijke groei te laten doormaken. Alex Jamison blijft herkenbaar en onvermoeibaar in haar strijd om Decker wat sociale zaken aan te leren, al is het niet meer dan logisch dat zij met regelmaat, zeer waarschijnlijk samen met de lezer, zuchtend haar ogen even sluit. Het plot waar zij deze keer in verzeild raken zit goed in elkaar en kent, zoals het een echte Baldacci betaamd, geen losse eindjes. Het is weliswaar erg toevallig dat de twee nu net in het huis verblijven naast hetgeen waar zich de eerste problemen afspelen, maar de manier waarop ze erbij betrokken worden is wel passen voor zowel Decker als Jamison. De intelligente en analytische denkwijzes van Decker komen wederom goed tot zijn recht en met het onthullen van minuscule puzzelstukjes weet Baldacci de lezer lang in spanning te houden. Vergeleken met het eerste boek in de serie, waarin je als lezer ook nog enorm verrast wordt door de fameuze Decker, wordt Doodskleur iets meer een dertien in een dozijn boek maar dat laat niet onverlet dat het een boek is dat zeker voor een flink aantal uren leesplezier zorgt.