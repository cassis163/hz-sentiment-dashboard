Een jong Nederlands stel vertrekt per trein naar het zuidelijke Palermo. Ingrid en haar vriend zijn onbezonnen en naïef. Zo spreken ze geen woord Italiaans, zijn vergeten dat je zitplaatsen moet boeken in de trein en komen dan ook na een uitputtende treinreis van bijna twee dagen aan in Sicilië. De reis is een ware veldslag waarin angst, hoop en uitputting in elkaar overlopen.

Eenmaal aangekomen hebben ze nauwelijks tijd om tot rust te komen, want al snel worden ze door leeftijdsgenoten op sleeptouw genomen. De levendige Sandro en zijn vriendin Katia nemen de twee onder hun hoede en laten ze kennismaken met een heel ander soort Palermo; een levendig en bruisend stadje. Hierdoor leren ze een heel ander soort Sicilië kennen.

Hun typische Hollandse gebruiken staan in schril contrast met het vrije en losse leven in zuidelijk Italië. De ruwe vissers, de levendige jongeren en dat alles onder een drukkende warmte dat je dwingt om een stapje terug te doen. Ze worden opgenomen in de sociale kring van Sandro en hij wordt dan ook steeds meer iemand tegen wie ze allebei opkijken. Hun kijk op de wereld is veranderd en ze weten nog niet welke invloed Palermo de kijk op hun leven zal veranderen.

Snijder weet op haarfijne wijze een prachtig beeld van Sicilië te scheppen. De broeierige warmte, niet alleen de warme van het klimaat, maar ook door de seksuele spanningen tussen de jongeren. De zilte zee en de ruwe vissers met hun bijzondere delicatessen en gebruiken. Het slurpen van een zee-egel en het zuipen van een enorme hoeveelheid liters bier. Maar ook de hechte familiebanden, het nachtleven en het leven van het leven zoals het is. Retour Palermo is een geschreven verhaal dat je tijdens en na het lezen haarfijn op je netvlies ziet verschijnen.

Het Nederlandse stel maakt kennis met hun leeftijdsgenoten en er gaat een compleet andere wereld voor hun open. Sandro is haast een plaatselijke beroemdheid en ook Ingrid en haar vriend adoreren deze plaatselijke charmante en charismatische jongeman. De verhoudingen tussen hen onderling veranderen en de tieners gaan zich steeds meer vormen naar volwassenen.

Retour Palermo is een verhaal over een cultuurclash, prille liefde, tegenstrijdigheden en het gevoel ergens erbij willen horen. Het is een boek dat je doet verlangen om verbaasd te worden door mensen anders dan jij en om het leven te leven buiten de kaders die gesteld zijn.

Dit boek kocht ik bij de uitverkoop van de bibliotheek Enschede. Een mooie kans om auteurs te ontdekken waar je nog niets van gelezen hebt. Soms valt het mee, soms valt het tegen. Retour Palermo is zo’n boek waarvan je blij bent dat je het gekocht hebt.