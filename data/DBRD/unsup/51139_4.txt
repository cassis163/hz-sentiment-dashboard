Ik ben geen fan van de Van In reeks en de reden daarvan is dat ik me zo gruwelijk erger aan het drankgebruik van Van In. Die man is gewoon een alcoholist. Los daarvan is het lang geleden dat ik nog eens een boek van Pieter Aspe gelezen had en dit boek is met veel bombardie aangekondigd. Het moet gezegd worden: het is razend spannend. Daarnaast ook wel gruwelijk want de man die aankondigt om de naamgenoten Van In en Versavel te villen en te spiesen beschrijft tot in de details wat hij met de slachtoffers gaat doen. Ondertussen speelt er ook nog de thuissituatie van Van In, een van zijn zoontjes heeft leukemie. Ik veronderstel wanneer ik alle delen gelezen zou hebben, dit meer gekaderd zou zijn. Nu viel ik daar een beetje in. Van In is dus sowieso zichzelf niet, heeft minder geduld en wil geen emoties laten zien. Het einde van het boek kwam er erg snel en ik vond de aanwijzing die maakte dat men de zaak toch kon oplossen een beetje simplistisch. Desalnietemin een spannend boek, pageturner die op twee dagen uit was.