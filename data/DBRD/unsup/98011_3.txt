Na drie autobiografische romans, de laatste met de prachtige titel Dagboek van een hufter, besloot Patrick van Rhijn het over een andere boeg te gooien. Met Big Sister Live leverde hij een echte Young Adult-thriller af, door de uitgeverij bestempeld met de veelbelovende kreet "Reality Thriller".
"Reality" is natuurlijk een directe verwijzing naar het televisieformat "Big Brother" dat centraal staat in het boek, hoewel hierin kunstig omgedoopt tot "Big Sister Live", wat dan weer de titel van de thriller is. Het maakt de cirkel mooi rond.
Voormalig feestbeest en ex-MTV producer Patrick van Rhijn kruipt in Big Sister Live in de huid, en vooral in het hoofd, van de zestienjarige Bambi, die net op het punt staat om te horen of ze haar Havo-diploma heeft gehaald. Met de vakantie voor de deur en een pot herrie met haar moeder erachter, besluit Bambi zich, in een licht aangeschoten bui en aangespoord door haar beste vriendinnen, aan te melden voor de talentenjacht "Big Sister Live". Tot haar grote verbijstering ontvangt zij kort daarna ook echt een uitnodiging voor een auditieronde. Roem en rijkdom zijn binnen handbereik, maar voor het zover is, moet ze nog wel even haar moeder van zich af zien te schudden. Dat is een fluitje van een cent, want moeder heeft het veel te druk met zichzelf en werkt zich een slag in de rondte om haar gezin te kunnen onderhouden. Bambi's vader besloot namelijk een aantal jaren eerder, na een tragische gebeurtenis, zijn gezin te verlaten en lijkt sindsdien van de aardbodem verdwenen.
"Big Sister Live" blijkt dus alles te zijn behalve een spin-off van John de Mols succesprogramma. Bambi belandt met een aantal andere meiden van haar leeftijd in de "villa" en ontdekt al snel dat daar hele rare dingen gebeuren voor en achter de vele camera's waarmee het huis is volgehangen.
Van Rhijn verdient een dikke voldoende voor zijn eerste uitstapje naar het Young Adult-speelveld. Zijn hoofdpersonage overtuigt, al zijn haar keuzes niet altijd even begrijpelijk. Maar dit zit het verhaal niet echt in de weg. De ballingschap van de tienermeiden ver weg van de bewoonde wereld, de onzekerheid die dat met zich meebrengt en vooral het competitie-element worden levensecht neergezet. Het levert bloedstollend spannende sc√®nes op. Door de afwisseling met de kleine mysteries die Van Rhijn in het verhaal heeft verwerkt, is Big Sister Live een verrassende YA-thriller geworden, en bovenal een goed geschreven roman.
Wat wel als gemis ervaren kan worden is het eendimensionale van het verhaal. De auteur heeft ervoor gekozen het verhaal alleen vanuit de hoofdpersoon te vertellen (en te beleven). Hierdoor blijft het allemaal wel wat vlak en komen een aantal gebeurtenissen iets minder goed uit de verf. Big Sister Live zal hoe dan ook een flinke doelgroep aanspreken en is een veelbelovende start van Patrick van Rhijn als Young Adult-auteur.