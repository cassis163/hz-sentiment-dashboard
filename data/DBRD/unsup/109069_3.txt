Laura is een tienermeisje in de jaren '80 en ze was stervende. Er was (nog) geen remedie voor haar ziekte. Dus besloot haar familie een wanhopige laatste daad te doen en het vertrouwen te leggen in de handen van wetenschappers. Laura wordt bevroren in de hoop dat ooit een medicijn gevonden zal worden om haar te kunnen genezen.
Na ruim 40 jaar wordt Laura uit haar slaap gehaald en is zij genezen verklaard. Haar ouders en broertje leven niet meer en niemand uit haar jeugd is nog hetzelfde. De wereld is veranderd en Laura moet zich hieraan aanpassen. Kan ze een nieuwe plek kunnen vinden om thuis te horen? Kan ze een nieuw leven opbouwen terwijl ze het mysterie oplost van wat nu werkelijk met haar, maar ook met haar broertje is gebeurt.

Beauty sleep wordt neergezet als een spannende young adult thriller. Hier ben ik het helaas niet helemaal eens. Dat het een young adult boek is zal ik absoluut niet tegenspreken. De schrijfstijl en personages voldoen hier zeker aan. Er zit daarnaast absoluut een element van mysterie in, maar deze is voor de ervaren lezer zeer voorspelbaar en niet vernieuwend.'
De opbouw van het boek zit goed in elkaar. De situatie wordt nauwkeurig uiteen gezet en je leert alle personages goed kennen. Het perspectief verschiet van Laura naar Shem, een dakloze jongen van een jaar of 18 die iets met het verhaal te maken lijkt te hebben. Pas halverwege komen de verhalen van Laura en Shem ook daadwerkelijk samen.
Vanaf het begin had ik al heel erg het gevoel dat niets is zoals het lijkt en dus zit je ook wel echt te wachten op wanneer het misgaat en wanneer je nu werkelijk doorhebt wat er aan de hand is. Dit was voor mij helaas al heel snel in het verhaal.
Het is goed geschreven en leest heel prettig weg. Dit zorgt wel voor wat pluspunten aan het verhaal.