Ook ik kan Adriaan van Dis alleen maar bijtreden: "Lees dit bloody boek!". Het is hard en rauw, allesbehalve feel good, maar het is heel goed.

Het is zeker geen makkelijk te verteren boek, maar toch bevat het ook humor en luchtigheid. Behalve in 1 hoofdstuk, de memoires van de vader, dat is erg zwaar. Alles wordt heel cru beschreven en die oorlog blijft maar duren en duren.

Voor Belgen is de geschiedenis van Nederlands Indië en Indonesië niet zo bekend (ik heb er af en toe het internet moeten bijhalen), maar wat een wrede periode die beschreven wordt!

Dit boek toont heel goed hoe 'onmenselijk' mensen zich kunnen gedragen in een oorlog. In elke oorlog en aan elke kant. Het toont ook hoe een oorlog blijft woeden, ettelijke jaren en generaties na afloop ervan. Ja, eigenlijk moet iedereen dit lezen.