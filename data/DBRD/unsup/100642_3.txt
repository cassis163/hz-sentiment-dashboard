Geheimen en vriendschap, daar draait het om in De Vijfde Brief van Nicola Moriarty. Het boek vertelt het verhaal over een vriendschap die al op de middelbare school begon tussen Joni en haar vriendinnen Deb, Eden en Trina. Joni was destijds degene die de vier meiden tot een vriendinnenclub heeft gemaakt, en is nu ook degene die probeert de vriendschap in stand te houden, al dan niet op een wat manipulatieve wijze. Want Joni heeft er last van dat, zoals het zo vaak in het leven gaat, de vriendschap wat verwatert omdat ieder een eigen weg gaat in het leven. Om het contact tussen de vier in stand te houden organiseert Joni elk jaar een week waarin de vriendinnen met elkaar op vakantie gaan, zonder mannen en kinderen. Dit jaar heeft ze een manier bedacht waarop ze denkt dat de vriendinnen weer met elkaar in contact komen: ze laat de vriendinnen een anonieme brief aan elkaar schrijven waarin ze een geheim vertellen. Duidelijk is dat dit niet het door haar gewenste resultaat oplevert. Niet alleen blijkt heel duidelijk uit de brieven dat er veel in het leven van de anderen speelt waar niemand weet van heeft, ook ontdekt Joni een vijfde brief met een zoâ€™ n verontrustende inhoud dat ze perse te weten wil komen wie die brief heeft geschreven en waar de haat vandaan komt die uit die brief spreekt. Ze speelt op haar manier detective, maar maakt daarbij nogal wat verkeerde aannames.

De covertekst van De Vijfde Brief belooft een spannend verhaal, maar het boek maakt dit niet helemaal waar. Het verhaal wordt verwarrend verteld vanuit verschillende gezichtspunten, de meeste geheimen uit de brieven zijn niet zo spannend als vooraf gedacht en het plot uit de vijfde brief is vergezocht. Desalniettemin is De Vijfde Brief een prima boek als je op zoek bent naar een makkelijk te lezen feel goed roman.