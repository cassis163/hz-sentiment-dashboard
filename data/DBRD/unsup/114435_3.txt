Frans van Deijl is Nederlander en journalist van opleiding. In die hoedanigheid werkte hij onder andere voor Elsevier, Het Parool en RTL Nieuws. Sinds enkele jaren is hij ook auteur, zo schrijft hij bijvoorbeeld voor het Haarlems Dagblad en bracht hij al enkele romans uit. ‘Weekendje oorlog’ is de eerste thriller van zijn hand.

Vier Nederlandse vrienden beslissen om een weekendje zonder de vrouwen naar Normandië te trekken om de sfeer van WOII op te snuiven. Ze zijn vooral gefascineerd door D-Day en willen ter plaatse enkele steile klippen gaan beklimmen. Wat kan er misgaan, ze hebben zich thuis in Nederland goed voorbereid in de klimschool en hebben in Frankrijk geen vijanden die op de loer liggen. De realiteit zal er natuurlijk helemaal anders uitzien dan ze zich hadden voorgesteld …

Het verhaal wordt verteld door Gijs, de nestor van de groep. Daardoor komt hij als enige van de vier vrij goed uit de verf, de andere personages blijven eerder op de vlakte. De gebeurtenissen worden volkomen chronologisch gepresenteerd, waardoor je geregeld het gevoel hebt een verslag te lezen en geen thriller. Er wordt niet naar een climax toegewerkt, de daders zijn vrijwel meteen bekend en hun motieven blijven tot het einde toe vrij vaag en onderbelicht. Het laatste stuk van het boek voegt nog weinig toe.

‘Een weekendje oorlog’ is een mengeling van avonturenroman, thriller en psychologisch drama. Het thrilleraspect wordt niet genoeg uitgewerkt, wel wordt duidelijk wat schuldgevoel met een mens doet.

Van Deijl hanteert een licht verteerbare schrijfstijl, de manier waarop hij een verhaal op papier zet, is bijzonder goed. Er worden in het begin van het boek weliswaar enkele minder voor de hand liggende woorden en uitdrukkingen gebruikt, maar het is een verademing om een boek te lezen zonder de nodige taal- of spelfouten.

Leesplezier 3, Spanning 2, Originaliteit 3, Schrijfstijl 4, Plot 3