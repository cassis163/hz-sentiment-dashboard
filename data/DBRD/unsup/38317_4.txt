Pia Kirchhof staat op het punt om op huwelijksreis te gaan met haar man als het team waarvan zij deel uitmaakt geconfronteerd wordt met een aantal moorden die gepleegd worden door een sniper. Omdat het team ernstig is uitgedund vanwege vakantie en ziekte besluit Pia te blijven en te helpen met het pakken van de sniper. Dat wordt nog niet zo makkelijk, omdat de slachtoffers in eerste instantie volkomen random gekozen lijken. Pia en Olivier van Bodenstein bijten zich vast om de zaak tot een goed einde te brengen.
Nele Neuhaus heeft al meerdere boeken over Pia en Olivier en hun team geschreven. Het zijn losstaande verhalen, maar het is leuk om meegenomen te worden in de levens van de hoofdpersonen. Haar stijl is heel typerend. Ze schrijft kabbelend, een soort van traag, maar weet de lezer toch geboeid te houden tot het einde. De spanning wordt goed opgevoerd en uiteindelijk komen alle verhaallijnen bij elkaar. Weer een mooi en spannend boek van Neuhaus, met een nieuw en verrassend thema.