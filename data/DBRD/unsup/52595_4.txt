Je bent tegen of voor Mart Smeets. Een tussenweg kan haast niet. Dat is wat ik nogal eens hoor. Als ik die keuze dan zou moeten maken ben ik volmondig VOOR de misschien soms wat arrogant overkomende Mart Smeets. So-wie-so had hij mij al gewonnen vanwege zijn kennis en kundigheid op het gebied van sportverslaggeving, maar als schrijver ben ik hem eveneens gaan waarderen. Ik zie hem dan ook niet als een sportverslaggever die toevallig zijn ervaringen opschrijft, maar als sportverslaggever én schrijver. Zijn boeken lezen vlot weg, zonder simpel en eenvoudig over te komen. En ook bij het boek "De Lancefactor" lees ik weer een Mart Smeets die zich uitstekend informeert voor hij iets aan het papier toevertrouwt, en iemand die eerlijk is! Geen sensaties of aannames omdat dat "gevreten" wordt door het publiek, maar uitgaan van wat hij weet en kan bewijzen.

En wat ik fijn vind: het zijn boeken die niet in één adem uitgelezen hoeven te worden. Na ieder hoofdstuk kun je het boek wegleggen - voor kortere of langere tijd - zonder dat je de draad kwijt raakt. En voor mij - iemand die soms drie, vier boeken tegelijkertijd leest - is dat erg lekker. Naast veel andere boeken die ik nog graag wil lezen heb ik nog een stuk of 6 "Mart Smeets-jes" liggen en kom de winter dan ook wel door.