‘Voltooid’ is de tweede thriller van Mariska Overman. Voltooid is de opvolger van ‘Hoofdzaak’ waarin hoofdpersoon Isabel Dieudonné geïntroduceerd wordt. Mariska Overman runt samen met haar echtgenoot Bureau MORBidee, een communicatiebureau dat de dood bespreekbaar maakt. Zij schrijft blogs en columns over de dood en rouw. Vanuit deze invalshoek begrijp je waarom Isabel neergezet wordt als de sympathieke en zorgzame vrouw die er in het mortuarium voor zorgt dat de overledenen er zo goed mogelijk uitzien wanneer de familie geconfronteerd wordt met een verongelukte of vermoorde dierbare. In ‘Voltooid’ vindt je in de eerste hoofdstukken verwijzingen over het eerste boek, aan te raden is ‘Hoofdzaak’ eerst te lezen. Hierdoor snap je de ontwikkelingen van de hoofdpersoon Isabel en collega’s Peter, Menno en nieuwkomer Damon ook beter. Naast de moorden die gepleegd worden en die de nodige vragen oproepen, wordt het thema ‘voltooid leven’ opgevoerd. Het vraagstuk euthanasie wordt van meerdere kanten uiterst respectvol belicht. Voor mij was het boek niet echt spannend, maar door de onderwerpen die naar voren kwamen is het een zeer prettig leesbaar boek met onder anderen emotie, angst, ongeduld en vertwijfeling. Over de plot is nagedacht en de losse eindjes worden op het eind goed verklaard. Ik zou zeggen op naar deel 3.