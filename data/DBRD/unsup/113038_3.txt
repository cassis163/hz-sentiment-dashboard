Gedreven door haar jarenlange ervaring bij de politie besloot Jobien Berkouwer haar oude idee te verwezenlijken met het schrijven van Zomermeisjes. In het dankwoord bedankt zij vele oud-collega`s voor hun steun, anekdotes, het meelezen en tips. Na vijftien jaar bij de politie te hebben gewerkt is Jobien Berkouwer voor zichzelf begonnen en werkt als profiler en adviseur voor bedrijven en particulieren.

Lot van Dijk, rechercheur uit Amsterdam, moet na het voltooien van de politieacademie aan de slag in Twente, ver weg van het haar zo geliefde Amsterdam. Als bagage draagt zij al de nodige vooroordelen met zich mee over Twente en de mensen, maar ze weten haar op bepaalde aspecten zeer te verbazen. Neemt niet weg dat Lot als een olifant in een porseleinkast dendert en hier en daar mensen flink op de teentjes trapt. Collega Jan weet haar op haar kookpunt te krijgen met de opmerking dat vrouwen achter het aanrecht horen...

Tijdens een nachtdienst van Lot wordt er in een verlaten zouthuisje in het bos het lichaam van een tienermeisje gevonden. Aangezien Lot is aangenomen als profiler probeert zij een profiel van de dader te bepalen. Als snel komt zij tot de conclusie dat het meisje het slachtoffer moet zijn van een seriemoordenaar. Lot`s collega`s vinden haar te hard van stapel lopen en nemen haar niet serieus - totdat er nog een meisje wordt gevonden.

Het oogpunt in Zomermeisjes wisselt, de meerderheid van de hoofdstukken is Lot aan het woord, maar ook de uiteindelijke dader wordt gevolgd tijdens verschillende cruciale momenten in zijn leven. Dit geeft de dader een gezicht en inzicht in zijn gedachten en emoties. Het verraadt echter niet wie hij is. De rol van de dader in het heden is heel summier, als lezer ben je niet van hem bewust en komt de ontmaskering iets teveel uit de lucht vallen. Na het dichtslaan van Zomermeisjes is er op een aantal vragen helaas geen antwoord.

De aversie van Amsterdamse Lot tegen Twente en wederzijds is zeer stereotype en gelukkig komen beide partijen er al snel achter dat het niet zo zwart-wit is als het lijkt. De verschillen brengen de nodige humor in het verhaal. Jobien Berkouwer heeft geen Twents detail over het hoofd gezien, er worden lokale drankjes gedronken en het riviertje De Dinkel slingert door het boek. Met Lot heeft zijn een een amusant persoon gecreÃ«erd, haar gedrevenheid en koppigheid brengen regelmatig een lach op je gezicht.

Jobien Berkouwer weet veel van de procedures bij de politie en verwerkt hier ook het nodige van in het verhaal. Mede door het laten corrigeren van collega`s door Lot. Toch zit er een anekdote teveel in het verhaal als Leo en Lot op weg zijn naar het laatste adres. Het zal zeker een waargebeurde ervaring zijn, maar had makkelijk weggelaten kunnen worden in het boek.

Zomermeisjes is met de nodige vaart geschreven en leest makkelijk weg. De hoofdstukken zijn kort en bondig. De zinnen zijn helder en duidelijk, ook al worden er soms aardig wat details in verwerkt..