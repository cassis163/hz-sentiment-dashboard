Rebecca Bloomwood (Shopaholic serie) meet your match: Isabel Bookbinder. Isabel is grappig, over the top, struisvogel pur sang, onhandig en lijkt bindingsangst te hebben. Niet echt handig voor een weddingplanner. Haar huwelijken, althans degene die ze moet organiseren, lopen dan ook totaal anders dan op het eerste gezicht wenselijk is. Maar door haar doorzettingsvermogen en toch ook wel een bepaalde blindheid voor haar eigen tekortkomingen weet zij zich toch uit iedere hachelijke situatie te redden en geloof me die situaties komen er genoeg voor in het leven van Isabel. Is het niet op het zakelijke vlak dan wel in de privésfeer. Zakelijk gezien heeft Isabel weer eens een carrièreswitch gemaakt maar deze keer weet ze het zeker, ze wil weddingplanner worden. Daarvoor heeft zij een betere baan opgegeven en mag ze nu als hulpje van een neurotische weddingplanner het vak leren. Alleen de onorthodoxe ideeën van Isabel vinden geen gehoor bij haar nieuwe baas. Dus gaat zij op geheel eigenwijze aan de gang met alle gevolgen van dien. Op het persoonlijke vlak loopt ook niet alles vlotjes en dreigt haar relatie met haar vriend Will, als ze gaan samenwonen, al op de klippen te lopen voordat ze dan ook maar haar verhuisdozen heeft uitgepakt.

McQueen heeft een vlotte schrijfstijl en een heerlijk gevoel voor humor. Alles passeert de revue, onmogelijke situaties, alle soorten misverstanden, ongepaste verliefdheden, ouders die je niet begrijpen, saaie familieleden, een bemoeizieke moeder, een veeleisende vader, vriendinnen die elkaar door dik en dun steunen, romantiek met een knipoog en ambities en dito dromen die geen grenzen kennen. Holly McQueen heeft een nieuwe chicklit heldin geschapen, genaamd Isabel Bookbinder. Het lijkt me heerlijk om nog meer avonturen met Isabel in de hoofdrol te lezen, of dat de bedoeling is weet ik niet maar ik hoop het van harte.