Ik won de roman ‘Huis van eb en vloed’ van Sarah Maine. Het blijkt Sarah Maine haar debuutroman te zijn. Ze publiceerde eerder wel al veel non-fictie.
Centraal in deze roman staat een huis, “Bhalla House”, gelegen op de prachtige Hebriden. Een huis dat Harriet erft na het overlijden van haar ouders. Harriet twijfelt over de bestemming van het huis: houden, verkopen, of met de grond mee participeren in de bouw van een luxe hotel. Maar eerst brengt ze een bezoek aan het eiland en het huis. Al snel blijkt dat het huis, net als zijn verschillende bewoners zo zijn geheimen met zich meedraagt. Via dagboeken, brieven, schilderijen leren we de geschiedenis van Harriet’s familie en de eilandbewoners kennen.
Het boek bestaat dan ook uit twee verhaallijnen. We leren niet alleen het leven van Harriet kennen, maar ook dat van de jonge vrouw Beatrice en haar oudere echtgenoot, de kunstenaar Theodoor Blake, de bewoners van “Bhalla House” in de vroege jaren van de twintigste eeuw.
Eerlijk is eerlijk, het heeft wat tijd nodig gehad eer ik aan de schrijfstijl kon wennen. Het taalgebruik was me wat wollig, wat teveel van het goede. Sommige zinnen moest ik meermaals lezen. De zinsbouw wrong soms wat naar mijn gevoel. Maar eens de twee verhaallijnen zich ontvouwden was de taal geen probleem meer. Het leek wel of ik met een tijdmachine terecht kwam op het eiland, het huis, en als een onzichtbare aanwezige, Beatrice haar leven leidde. Echt, het verhaal van Beatrice en haar echtgenoot zou een prachtige film opleveren. De afwisseling met de verhaallijn van Harriet bracht me terug in het heden. Thema’s als macht, angst, depressie, geldbejag, blijken van alle tijden te zijn… besef je bij het lezen van deze roman. Sarah Maine weet op een prachtige, rijke manier haar personages, hun kleding, leefgewoonten en hun omgeving neer te zetten. Helemaal op dreef is ze bij haar natuurbeschrijvingen.
Huis van Eb en vloed is een roman die iedere romanticus zal aanspreken! Het boek moet het hebben van het verhaal en de beeldende manier waarop het is geschreven.