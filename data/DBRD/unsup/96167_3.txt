Shemara Jasmine is blogger en auteur. In 2013 stond ze op de shortlist voor de Coffee Company Book Award. ‘Volle overgave’ is het tweede deel van de Bootcamp trilogie, uitgegeven door uitgeverij Xander.  

Emma heeft haar oude vriend James teruggevonden en ze hebben opnieuw een relatie. James is ondertussen een superster en heeft hordes fans achter zich aanlopen. James wil dolgraag dat Emma meegaat tijdens zijn tour, maar Emma heeft net promotie gemaakt en wilt haar baan liever niet op het spel zetten. Op haar werk gaat het echter ook niet allemaal lekker. Gelukkig ontmoet Emma haar neef Alex op een familiefeest, bij wie ze haar hart kan luchten. Moet ze ingaan op het aanbod van James? Of voor haar carrière gaan?  

Net als in het eerste deel van de Bootcamp trilogie, zit ook dit deel vol humoristische gebeurtenissen en is alles behoorlijk over de top. Het leest gemakkelijk weg en je hoeft tijdens het lezen absoluut niet na te denken. Een prima boek dus na een drukke dag.  

In dit deel kon ik me wat beter inleven in Emma. De dingen die haar aan worden gedaan op haar werk, zorgen ervoor dat ik Emma leuker vond dan dat ik haar in het eerste deel vond. Wel moet gezegd worden dat ze soms best iets meer voor zichzelf mag opkomen. Ze accepteert een hoop van de mensen in haar omgeving, waarbij ik denk: kom op, zég eens iets.    

In dit boek zijn de koosnaampjes opnieuw erg vervelend. En er is een extra koosnaam bijgekomen: James noemt Emma om de haverklap ‘zijn muze’. Toen Alex in beeld kwam haalde ik opgelucht adem: eindelijk eens een personage dat zich niet zo idioot gedraagt en om de haverklap hetzelfde zegt.  

Het boek zou zelfstandig te lezen kunnen zijn, maar toch wordt er geregeld verwezen naar gebeurtenissen die eerder plaatsvonden. Het is dan ook beter om eerst het tweede deel te lezen, zodat je tenminste het verhaal beter begrijpt.  

Volle overgave eindigt met een behoorlijk open einde en dat heeft de schrijver goed aangepakt. Zo word je vanzelf nieuwsgierig naar het derde en laatste deel van de Bootcamp trilogie. Ik ben vooral heel nieuwsgierig of Emma in het volgende boek eindelijk eens meer voor zichzelf op durft te komen.  

Volle overgave is een boek dat makkelijk wegleest en ideaal is als je even niet wilt nadenken en lekker in een boek wilt duiken.