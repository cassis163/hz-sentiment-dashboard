Dit avontuurlijke verhaal voor de jeugd las ik in één ruk uit, heerlijk! Het boek verschijnt pas 22 oktober, maar ik mocht het alvast lezen van de uitgeverij.
De 11-jarige Ravian hoort al jaren de Legende van de Vuurvogel verteld worden in zijn dorp, eens in de 100 jaar laat de Vuurvogel een veer vallen daar waar voorspoed hard nodig is. De vorige keer dat de veer gevonden werd is nu 100 jaar geleden… Ravian vindt de veer, wat betekent dat hij nu met de veer een barre tocht moet afleggen naar de Gele Steen, hoog in de bergen. Maar hij is thuis zo hard nodig en hij is doodsbang. Waarom moest hij hem vinden?
Toch vertrekt hij stiekem midden in de nacht. Voor zijn doodzieke zusje, voor zijn moeder die er alleen voor staat sinds zijn vader stierf en voor zijn dorp, waar de mensen het zwaar hebben. Wat volgt is een reis door het bos, over een meer en door de bergen. Een zware reis, vol obstakels…
Wat een moedige jongen is Ravian. En wat is hij sterk. Ik heb bewondering voor hem! Je beleeft het avontuur echt met hem mee en je hoopt heel hard op een goede afloop. Een hoofdpersoon die echt tot leven komt, altijd fijn!
De legende van de Vuurvogel heeft een fijne combinatie van spanning, magie en moed in zich.
Het verhaal leest heerlijk weg en boeit je van begin tot eind. Niet alleen leuk voor kinderen vanaf een jaar of 10, maar ook zeker voor volwassenen!