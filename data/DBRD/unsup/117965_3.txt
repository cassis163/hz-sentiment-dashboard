Achter gesloten deuren is de debuutroman van de Frans-Ierse schrijfster B.A Paris. Op 11 oktober is het boek in de winkel verkrijgbaar en gezien de publiciteit zijn de verwachtingen hoog. Toch staat je een kleine teleurstelling te wachten. Het is een onderhoudende thriller en daarmee een geslaagde debuutroman maar het blaast je zeker niet van je sokken.

Grace is getrouwd met Jack Angel, een geslaagde advocaat die gespecialiseerd is in vrouwenmisbruik. En daar is hij heel goed in! Hij streeft naar perfectie en natuurlijk is ook zijn huwelijk perfect. Evenals zijn huis, zijn perfecte omgangsmanieren en hoffelijkheid naar anderen. Je zou kunnen zeggen dat hij zijn naam eer aan doet. Toch is het niet allemaal rozengeur en maneschijn in Huize Angel. Grace zegt wel erg vaak haar afspraken af en je kunt haar nooit alleen spreken. En is het normaal dat gehuwden nooit ruzie hebben?

Alle ingrediënten voor een spannende roman zijn aanwezig en mondjesmaat komt de lezer achter de waarheid van dit sprookjeshuwelijk. Grace vertelt haar verhaal door heen en weer te springen tussen heden en verleden. Dit houdt de spanning erin en dat is ook wel noodzakelijk omdat het grootste deel van het verhaal nogal voorspelbaar is. De laatste vijftig pagina’s wordt het door wat onverwachte wendingen interessanter en dat frist het geheel behoorlijk op. Grace blijkt toch nog wat opgestoken te hebben van haar huwelijk met Jack en wendt deze kennis ten eigen voordele aan. Toch hangt het einde wel erg van de toevalligheden aan elkaar. Dat is wel fijn voor je gevoel van rechtvaardigheid maar toch ook een tikkeltje ongeloofwaardig.

Het aantal personages in het boek is beperkt. Naast Grace en Jack speelt zusje Millie een rol. Millie heeft het syndroom van Down en zorgt met haar enthousiasme voor een snufje vertedering. Jack roept vanaf het eerste moment al weerzin op . Eerst is hij te goed om waar te zijn en daarna is hij ronduit afschuwelijk. Grace komt bij tijd en wijle naïef over en dat duurt gezien haar omstandigheden af en toe een beetje te lang. Je raakt er een beetje ongeduldig door. Het spel tussen beiden houdt je een tijd lang bij de les maar de verhouding blijft te lang hetzelfde waardoor de verveling toeslaat.

Het beperkte aantal personages gekoppeld aan de eenvoudige schrijfstijl en een simpele plot zorgt ervoor dat het boek leest als een speer. Echte spanning ontbreekt maar het is wel onderhoudend. Meer dan drie sterren is het echter niet waard.