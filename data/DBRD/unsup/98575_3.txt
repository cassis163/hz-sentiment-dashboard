Dankzij Miranda Hillers heb ik dit allereerste deel van de Blingg serie, die inmiddels al vier delen bevat, kunnen lezen. Ik lees graag YA maar ben niet zozeer bekend met New Adult werk. Wat dat betreft blijft er gelukkig altijd heel veel nieuws te ontdekken in de boekenwereld. Erg fijn voor een mega boekenwurm zoals ik.

Het verhaal gaat vooral over Sophie. Die samen met haar zus Gwen een hippe kledingzaak, genaamd Blingg, runt. Zij heeft haar jonge leven goed op orde, geniet van haar werk, het stappen en allerlei lekkere (vooral ook mannelijke) hapjes. Sophie is iemand die nooit verliefd wordt, althans dat is wat ze denkt. Dan loopt ze Frederick tegen het mooie lijf. Is hij wellicht de ware? Kan zij dit aan? En kan hij haar beste vriend Rens wel aan, met wie ze nogal een diepe band heeft?

Het verhaal gaat gelijk behoorlijk steamy van start. Wat dat betreft is het echt een New Adult boek, een sub categorie van het Young Adult genre. Voor mijn smaak bevat het verhaal iets te veel herhaling. Daarmee bedoel ik dezelfde soort ruzies, gesprekken, seksscenes en andersoortige gebeurtenissen. Maar misschien past dat wel in het leven van een jonge vrouw die nog volop op ontdekkingstocht is? En heeft het juist daardoor een geloofwaardigheidsgehalte, zeker voor een jongere doelgroep. ‘Het geeft niet’ is een gemakkelijk leesbaar tussendoortje, wat ik zeker met plezier gelezen heb. Het boek is in een luchtige schrijfstijl geschreven waardoor het vlot leest. De karakters, zoals onder andere Sophie en Frederick, worden duidelijk beschreven en hebben eigenheid. Tevens hebben zij nogal wat geheimen, die mij als lezer zijnde vasthield gedurende het gehele verhaal. Het einde heeft mij dan ook nieuwsgierig gemaakt naar het vervolg in Blingg 2. Komen de geheimen ooit boven tafel en overwint de liefde?

Ik geef dit boek 3 sterren.

Spanning: 6
Plot: 6
Leesplezier: 7.5
Schrijfstijl: 7
Originaliteit: 6,5
Psychologie: 5,5