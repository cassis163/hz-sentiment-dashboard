Dochter Emmy heeft een misdrijf begaan waar moeder Paula mee moet zien te dealen. Vertelt ze het aan haar man of gaat ze het zelf oplossen? Kan het zo zijn dat deze situatie in het heden is ontstaan door de voorspelling van dokter Adami? En wat is er zo onheilspellend aan die Schoppenvrouw?
In eerste instantie doet deze roman mij sterk denken aan Het Diner van Herman Koch maar verandert al snel in een wervelende terugblik op het leven van Paula. Met een ingenieuze sprong in de tijd weet Mensje van Keulen ons mee te nemen naar Paulaâ€™s jeugd en haar korte doch enerverende contact met klasgenote Charlie en de mysterieuze dokter Adami. Deze dokter doet haar een voorspelling waar ze later met spijt aan terug zal denken....

Mensje van Keulen weet door de korte, soms wat fragmentarische schetsen van de jeugd van Paula een wereld van spanning op te bouwen, dat nog versterkt wordt doordat het in de ik-persoon is geschreven. Hoewel de spanningsopbouw van de roman zeer goed was, boeide het verhaal mij minder dan haar manier van schrijven. Haar stijl in dit boek is intiem en daardoor zeer indringend.
Mijn eerste ontmoeting met deze auteur is mij niet tegengevallen: ik heb ervan genoten!