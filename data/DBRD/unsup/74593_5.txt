In Schaduwkinderen volgen we Jules Declerck, officier van Justitie, in haar strijd tegen het kwaad, in de hoop een terroristische aanslag op eerste kerstdag te kunnen voorkomen. Helaas zeer realistisch tegenwoordig. Dat Linda Jansma grondig research heeft gedaan voor dit boek is duidelijk merkbaar. Op geen enkel punt komt het verhaal ongeloofwaardig over. Het leest vlot, de spanning wordt goed opgebouwd. Behalve de strijd tegen het terrorisme, is Jules nog steeds bezig met wat haar in het verleden als jong meisje is overkomen. Haar broer Remi heeft haar vader vermoord en haar moeder is daarna spoorloos verdwenen, Jules achterlatend bij een oom en tante. Jaren later komt haar broer dan eindelijk vrij en Jules is vast van plan hem op te zoeken om erachter te komen wat er die fatale nacht heeft plaatsgevonden.

Schaduwkinderen is het eerste deel van de trilogie 'Cirkel van het kwaad'. Ik ben heel benieuwd naar wat komen gaat, want na het lezen van Schaduwkinderen zijn mijn verwachtingen hoog gespannen!