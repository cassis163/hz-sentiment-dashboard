"Dwangmatig zet ze door, maar het helpt niet. Als haar mantra van getallen niet meer helpt, wat moet ze dan? Dan is ze uitgeteld."

Wanneer zuivelbedrijf Latté in juni een dreigbrief ontvangt, waarin tweehonderdduizend euro wordt geëist, wordt dit in eerste instantie niet serieus genomen en afgedaan als een grap. De afperser voegt daad bij het woord, vervuild de Latté perzikyoghurt met spijkers en niet lang daarna valt het eerste slachtoffer.

"Ze brengt de lepel weer naar haar mond en begint te kokhalzen. De beker yoghurt valt uit haar handen en belandt omgekeerd op de badmat."

Pas wanneer er door consumenten melding wordt gemaakt en er een tweede dreigbrief volgt, met daarin de dreiging tot het overgaan van hardere maatregelen; het vergiftigen van Latté producten, wanneer men niet met het geëiste geld over de brug komt. Besluit directeur Boon de politie in te schakelen.

"Wat is er? Ben je weer misselijk? Jezus, je loopt helemaal paars aan. Claudia’s ogen puilen bijna uit hun kassen en ze grijpt naar haar keel. Ze hoest en maakt een piepend geluid. Een straaltje bloed loopt uit haar mond. Haar bewegingen worden steeds wilder en ze glijdt onder water."

Boon wil koste wat kost voorkomen dat de goede naam van zijn bedrijf besmet raakt en wil de afpersingszaak uit de publiciteit houden. Hiermee plaatst hij het bedrijfsbelang boven de volksgezondheid en zet de levens van onschuldige mensen op het spel.

Brigadier Tess Westerhout en haar partner Vincent krijgen deze zaak onder hun hoede. Aan hun de zware taak om nog meer slachtoffers en een landelijk probleem te voorkomen, terwijl de klok doortikt.

"De zenuwen gieren nog harder door haar lijf en zelfs haar smaakpapillen zijn van slag. Een smaak zo bitter als gal ligt op haar tong."

De afperser is het menens, hij gaat volledig voor het ticket naar een beter leven en gaat hiervoor verder dan ooit tevoren. Wie niet horen wil…

"Sommige mensen verdienen geen tweede kans omdat ze het niet waard zijn."

Op zoek naar de spin in het web, is de vraag opereert de afperser alleen of leidt de zaak ze naar een reeks eerdere afpersingen van een paar jaar geleden. Waarvan de leider zijn straf uit zit in de gevangenis. Heeft hij zijn oude hobby weer opgepakt?

"Het is onderdeel van het spel. Er sterven wel meer onschuldige mensen op de wereld die op het verkeerde moment op de verkeerde plek waren. Daar kan hij geen verantwoordelijkheid voor nemen. Hij moet voor zichzelf zorgen, want een ander doet het niet."

Lukt het Tess om de Toetjesterrorist op tijd te stoppen?

"Ik zal jullie krijgen, stelletje hufters. Ik heb voor jullie ook een toetje. Heel lang achter slot en grendel. Eat that."

Deze week verscheen alweer het vijfde boek van de van origine Brabantse auteur Kim Moelands. Kim heeft inmiddels twee autobiografieën; Ademloos en Grenzeloos en drie thrillers op haar naam staan; Weerloos, Verdieping X en haar allernieuwste boek De vrouw in de spiegel. Ik ben groot fan van Verdieping X, dit boek heb ik in razend snel tempo uitgelezen, echt een fantastisch boek. En heb dan ook lang uitgekeken naar een nieuw boek van Kim. Dankzij de blogtournee van A.W. Bruna mocht ik De vrouw in de spiegel al lezen voor het in de winkels lag en heb dat dan ook met veel plezier gedaan.

Zowel de cover als de titel van De vrouw in de spiegel passen uitstekend bij het verhaal. De spijkers en witte veer zijn belangrijke details die in het verhaal terug komen. De originele titel heeft een diepere betekenis.

De vrouw in de spiegel bestaat uit 79 hoofdstukken geschreven in meerdere perspectieven, vanuit hoofdpersonages brigadier Tess Westerhout, huisvrouw Elisabeth, priester Antoine van Gerven en de dader en dan is er ook nog een geheimzinnig personage wat zich laat horen in cursieve stukken tekst.
Kim Moelands trapt af met een waanzinnige en spannende proloog, die je gelijk mee het boek in sleurt en sluit af met een epiloog, die de deur naar een vervolg open zet.

Kim Moelands heeft een fijne, spannende, humoristische schrijfstijl. Beeldend ook, alsof je naar een aflevering van een serie, weliswaar in boekvorm, aan het kijken bent. Vanaf de eerste bladzijde pakt ze uit en gooit een heleboel verhaallijnen uit, waarvan je een bepaald vermoeden hebt welke richting het verhaal heen gaat, maar wat uiteindelijk dan toch weer allemaal net iets anders in elkaar steekt, waar gaat dit verhaal heen en wat hebben al deze mensen met elkaar te maken? Langzaamaan bouwt Moelands het verhaal en de spanning op, je bent voortdurend op je hoede want je weet dat er iets staat te gebeuren. Ze introduceert personage na personage en werkt toe naar de spannende ontknoping. De vrouw in de spiegel heeft een fantastisch plot met verrassende wending, waarin uiteindelijk alle lijntjes samen komen.

Kim Moelands liet zich voor De vrouw in de spiegel inspireren door de waargebeurde Campina zaak uit 2003. Moelands heeft hiermee een actuele realistische thriller weten neer te zetten. Het is ronduit beangstigend dat iemand dit daadwerkelijk kan doen en de volksgezondheid ernstig in gevaar kan brengen. Maar ook de heftige thematiek als een falend rechtssysteem en de verregaande gevolgen van gebeurtenissen die van invloed zijn op een heel mensenleven. De vrouw in de spiegel is het eerste deel van een serie rondom brigadier Tess Westerhout. Een boek wat indruk heeft gemaakt en me bij gaat blijven. Wanneer ik nu iets hoor of zie over vanille vla en perzik yoghurt dan moet ik gelijk aan De vrouw in de spiegel denken en kijk met hele andere ogen naar een pak vanille vla.

Kim Moelands introduceert veel sterke karakters in haar verhaal. De vrouw in de spiegel draait voornamelijk om hoofdpersonages Tess Westerhout, Elisabeth en hun gezinnen. Kauwgomverslaafde brigadier Tess Westerhout, een doorgewinterde agente die voortdurend overhoop ligt met haar eigen gevoelens. Tess heeft ondanks haar drukke bestaan een goede relatie met haar man Marc, ze voelen elkaar feilloos aan en zijn heel gelukkig samen. Ze maakt zich zorgen om haar vijftienjarige zoon Kevin, die volledig opgaat in zijn eigen puberwereld. Besteed ze wel genoeg aandacht aan hem of gaat ze teveel op in het werk waar ze zo van houdt? Samen met haar collega Vincent, Tess is haar eigen ongeduldige zelf en Vincent is de rust zelve die zich door niemand laat opjagen, ze vullen elkaar perfect aan en vormen een sterk team. Tess en Vincent worden op de afpersingszaak van zuivelbedrijf Latté gezet. De vijfenzestigplusser Antoine van Gerven, gepensioneerd priester en beste vriend van Tess’ moeder heeft al veel meegemaakt in zijn leven en houdt van Tess alsof het zijn eigen dochter is. Elisabeth gaat gebukt onder een kil huwelijk met haar man Jaap. Samen zijn ze de ouders van de achttienjarige ontevreden Mathijs. Elisabeth staat heel negatief in het leven en heeft het gevoel alsof de hele wereld zich tegen haar keert. Directeur Boon van zuivelbedrijf Latté, een walgelijke egoïstische man die het bedrijfsbelang boven de volksgezondheid plaatst. En dan inspecteur Lammers met zijn Granny Smith appeltjes en dooie orchidee tak.

Kim heeft haar personages herkenbaar en goed uitgewerkt neergezet. Je leeft je als lezer in, in het verhaal en de karakters. De woede en vernedering van Elisabeth zijn voelbaar, bij mij wekte ze irritatie op, mens stel je niet aan, er zijn mensen die het veel slechter hebben dan jij, tenminste dat dacht ik. Moelands schetst een realistisch beeld van de teldrang die met het verhaal verweven is. Ik voelde plaatsvervangende woede en walging omtrent bepaalde personages in het verhaal. En wie is de persoon uit de cursieve stukken tekst?

De vrouw in de spiegel, geïnspireerd door een waargebeurde zaak, actueel en realistisch, beangstigend en spannend, weet Tess de toetjesterrorist op tijd te stoppen? Aanrader!