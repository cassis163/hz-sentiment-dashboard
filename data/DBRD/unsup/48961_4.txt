Het verdwenen paard is het derde deel uit de Droompaarden-serie van Gertrud Jetten. Hoofdpersoon Emma is dol op paarden en in haar vrije tijd is ze altijd op de manege te vinden. Net als veel andere paardenmeisjes spaart ze paardenbeeldjes. Met deze beeldjes is wat bijzonders aan de hand. Wanneer Emma er heel lang naar kijkt en zich goed concentreert kan zij naar een andere wereld reizen, een wereld waarin de beeldjes tot leven komen. Ze heeft al twee keer een geweldig avontuur beleefd, zo heeft ze  meegedaan aan een paardenshow en gelogeerd op een shetlanderboerderij. Emma staat op het punt om met haar ouders op zonvakantie naar Italië te gaan. Veel zin heeft ze hier niet in. Ze zou veel liever met paard en wagen door Engeland trekken. Wanneer haar vader haar trakteert op een Tinkerbeeldje (een zigeunerpaard),  hoopt ze dat haar droom werkelijkheid wordt.

Het lukt Emma en haar vriendin Teuntje inderdaad om naar Engeland af te reizen. Ze worden hartelijk verwelkomd door Ayleen van Traveller Tours. Ayleen neemt de meisjes mee naar de Green Meadows Horse Fair. Hier ontmoeten zij een waarzegster, wordt het paard van Ayeen gestolen en raakt Emma vermist. Zou de droomreis van de vriendinnen dit keer in een nachtmerrie eindigen?

De Droompaarden-serie telt inmiddels vijf delen die los van elkaar kunnen worden gelezen. Paardenmeisjes vanaf een jaar of acht kunnen de boeken prima zelf lezen. De serie leest ook prettig voor. Het verdwenen paard bestaat uit twintig korte hoofdstukken, waarmee je al (voor)lezend zo’n tien minuten zoet bent. Mocht het je niet lukken om net als Emma en Teuntje met een paardenbeeldje naar een andere wereld af te reizen, is het aan te raden dit boek voor het slapen gaan (voor) te lezen. Wedden dat je in je dromen alsnog naar de paardenmarkt gaat? Het kijken van dit filmpje zal hier zeker bij helpen!

Het boek ziet er goed verzorgd uit. Op de vrolijk gekleurde cover pronkt een grote stoere Tinker. In de boekhandel valt de serie, tussen al die andere paardenboeken, op doordat er een leeslintje met een schattig bedeltje uit de boeken steekt. De zwart-wit illustraties aan het begin van elk hoofdstuk zijn gemaakt door Ina Halleman. De illustraties verbeelden het onderwerp van de hoofdstukken. De bloemetjes die de diverse hoofdstukken sieren en de kleine grijze paardjes waarop de bladzijdenummers staan, geven het boek een gezellige uitstraling. Verder is het boek gedrukt op spierwit papier en is er veel ruimte om de zinnen heen. Dit alles maakt het boek ook aantrekkelijk voor kinderen die moeite met lezen hebben.

Leuk aan de serie is dat in elk deel een ander paardenras centraal staat en dat je tussen de regeltjes door van alles over het desbetreffende ras te weten komt. Verder zullen heel veel meisjes zichzelf in Emma herkennen. Gertrud Jetten en Ina Hallemans laten in deze serie de dromen van al deze meisjes tot leven komen!

In juni 2015 is het vijfde deel uit de serie verschenen, Vertrouwen in je paard. In dit deel koopt Emma een Appaloosabeeldje en komt zij terecht op een boerderij in Hollywood.