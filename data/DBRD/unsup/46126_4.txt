In de serie van Dennis Lehane over Patrick Kenzie en Angela Gennaro is Tenger en blond vooralsnog het laatste deel. Na dit boek besloot de auteur zich toe te gaan leggen op zelfstandige thrillers en met het uitstekend verfilmde Mystic River en het ijzingwekkende Gesloten kamer bewees hij ook daarmee zijn zeldzame klasse. Op zich is het echter doodzonde dat er mogelijk een einde is gekomen aan de reeks over de privé-detectives die, samen met hun goede en zeer gewelddadige vriend Bubba, heel wat uitzichtloze zaken wisten op te lossen. Aan de andere kant is er ook wel wat te zeggen voor auteurs die durven te stoppen op het hoogtepunt van een serie en weigeren af te glijden naar een lager niveau. Op zich bestond dat risico echter nog lang niet voor Dennis Lehane, want de kwaliteit van zijn boeken nam nog altijd toe. Maar de al behoorlijk uitgewerkte relatie tussen Kenzie en Gennaro zou mogelijk wel een obstakel kunnen worden en was daardoor misschien wel indirect de reden voor Lehane om naar nieuwe uitdagingen te zoeken.

Van alle delen in de serie is Tenger en blond absoluut de meest gewelddadige te noemen, waarin een genadeloze psychopaat zijn slachtoffers ertoe aanzet zichzelf te vernietigen. Patrick Kenzie komt de man op het spoor als hij de zelfmoord onderzoekt van een voormalige cliënte en ontdekt dat ze in de laatste zes maanden van haar leven wel heel veel tegenslagen heeft moeten verwerken. Maar daarmee plaatst hij zichzelf tevens onder de aandacht van de moordenaar en blijkt niemand in zijn directe omgeving nog veilig te zijn. Samen met Angela Gennaro en Bubba neemt Kenzie echter de uitdaging aan en weet hij steeds meer over de mysterieuze man te ontdekken. Meer dan ooit tevoren moeten de vrienden uit Boston samenwerken en met name Bubba blijkt een rots in de branding te zijn en over meer kwaliteiten te beschikken dan Kenzie ooit voor mogelijk had gehouden. Wat voor rol spelen de ouders van de jonge vrouw die zelfmoord heeft gepleegd? Waar is haar al lang geleden verdwenen stiefbroer gebleven? En waarom heeft de moordenaar juist zijn oog op deze familie laten vallen? Allemaal vragen die Patrick Kenzie moet zien op te lossen voordat hij ook maar in de buurt van de psychopaat kan komen.

Dennis Lehane is er weer uitstekend in geslaagd om de spanning tot op het eind van het verhaal vast te houden en het tempo constant op te voeren. Het boek zit vol met donkere en vaak wat sarcastische humor, wat een goed tegengewicht vormt voor de werkelijk keiharde actie. Martelingen, moordaanslagen, intimidatie, bedreigingen en brute represailles wisselen elkaar af en het lijkt onmogelijk dat Kenzie en Gennaro hier ongeschonden uit gaan komen. De ontknoping is een ontploffing van nieuw geweld en hoewel het in de laatste paginas niet allemaal vlekkeloos lijkt te zijn uitgewerkt, is het wel een voorbeeld van hartverwarmende en onvoorwaardelijke vriendschap. Tenger en blond is mogelijk het laatste boek van Dennis Lehane over de twee privé-detectives, maar met vijf uitstekende delen hebben ze wel het hart van heel veel liefhebbers van intense, rauwe en vooral zeer sfeervolle thrillers gewonnen.