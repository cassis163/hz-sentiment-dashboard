Het verhaal bestaat uit drie delen.
Deel 1: Zizzel vertelt hoe ze Jitzak heeft ontmoet. Deel 2: Jitzak laat zijn gedachten de vrije loop. Deel 3: Zizzel ontmoet Atnat.

Maar in alle drie de delen speelt de Jitzak de hoofdrol. Gebruikt hij zijn charme, Joods geloof, zijn ziektes en zware leven om bij de vrouwen in de gratie te komen en blijven. Lees ik hoe deze man (vooruit) denkt, (niet) voelt en wat zijn bedoeling is.

Zizzel heeft een paar relaties achter de rug en geen vertrouwen meer in de toekomst, totdat ze via de datingsite Maxi Jitzak voorbij ziet komen. Haar vriendin Coco vindt het een engerd, maar Zizzel is verkocht. Ze valt voor deze charmante man, barstensvol humor, eerlijk sprekend over zijn situatie, verleden en zijn kinderen.

Daarna gaat het snel. Zizzel is geraakt door Jitzak zijn verleden, stapelverliefd en ze gaan samenwonen in haar huis. Hij draagt haar op handen, zingt liedjes voor haar, overstelpt haar met bloemen en reisjes. Zizzel is eindelijk weer gelukkig en bloeit op tot de vrouw die ze was voor haar eerdere relaties.

“En mij wiegde hij in slaap, wanneer ik in bed lag, door eindeloos liedjes te zingen”.

Na bijna drie jaar te hebben samengewoond komt Zizzel erachter, dat Jitzak ook een relatie heeft met Atnat.

Jitzak vertelt ook Atnat over zijn verleden. Precies hetzelfde verhaal als wat Zizzel te horen heeft gekregen. Wederom met zijn charmes en overweldigende liefde naar Atnat toe, gaat ook zij voor de bijl. Blij dat er weer liefde en aandacht in haar leven is na haar scheiding. Ze is stapelverliefd op deze beminnelijke man met zijn fijne houding en manieren, maar wil voorlopig nog niet samenwonen. Atnat is dan nog niet op de hoogte van het bestaan van Zizzel.

Jitzak weet dat Zizzel op de hoogte is van het bestaan van Atnat en toch blijft hij haar bezoeken en overladen met cadeaus, telefoontjes en e-mails. Probeert steeds meer van haar gedaan te krijgen en als dit niet gaat zoals hij wil, heeft hij zo zijn eigen methodes. Ook Atnat komt na drie maanden achter Jitzak zijn werkelijke aard en bedoelingen.

Jitzak gaat erg ver om zijn doel te bereiken en speelt zelfs de vrouwen tegen elkaar uit. Probeert ze te vervreemden van hun kinderen en vrienden. Zizzel is er klaar mee en neemt contact op met Atnat. Deze gelooft Zizzel in eerste instantie niet. Na diverse telefoontjes en e-mail contact komen ze nader tot elkaar en smeden een plan. Ze draaien de rollen om, ondanks alle tegenwerking die ze ondervinden.

“Langzaamaan wennen we aan elkaar, van haar kraakstem ben ik niet meer afkerig, hoewel haar geluid keer op keer doet denken aan zijn wurgende klauwen.”

Liefde maakt blind is hier zeer duidelijk van toepassing. Beide vrouwen zijn niet dom, maar verlangen wel naar liefde en aandacht en dit ontvangen ze van Jitzak.

Lukt het Zizzel en Atnat om los te komen van Jitzak en op welke manier?

Het verhaal leest niet gemakkelijk, mede doordat er een langdurig e-mail contact is tussen de vrouwen en Jitzak, die de Nederlandse taal niet echt onder de knie heeft qua zinsopbouw en woordgebruik. Punten laat hij vaker achterwege, daarentegen bedient hij zich van veel uitroeptekens. Hij probeert de mails de ene keer zakelijk, dan weer dreigend te houden om vervolgens weer om te slaan naar zijn beminnelijke “Ik”. Daarbij wordt het verhaal van Jitzak over zijn verleden in feite meerdere keren verteld, omdat hij dit zowel tegen Zizzel als Atnat vertelt en de vrouwen zijn verleden samen ook nog eens onder de loep nemen.

De karakters van Jitzak en de vrouwen worden goed uitgediept. Ook de beschreven omstandigheden en situaties geven een goed beeld van alle drie. Daardoor kon ik mij prima inleven en meevoelen. Er komen nogal wat Joodse uitdrukkingen en woorden in het boek voor, maar als je de betekenis niet weet of weet te achterhalen, doet dit niks af aan het verhaal. De hoofdstukken zijn kort. Het boek bevat een stukje psychologie door de gedachtegang van Jitzak te interpreteren en de visie die de vrouwen hierop hebben te verstaan. Het plot is goed, de spanning en schrijfstijl iets minder.

Het is een realistisch verhaal waarvan ik hoop dat het vrouwen in dezelfde situatie wakker schudt en hun het steuntje in de rug geeft dat nodig is om te breken met hun uitzichtloze relatie.

“Het is te groots, we kunnen het zelf niet bevatten.”