Axel is net verhuisd naar Antwerpen. Op school ontmoet hij Annelore. Hij is meteen stapelgek op haar. Wanneer ook Annelore hem opmerkt, duurt het niet lang voordat ze een relatie krijgen. De vrienden van Annelore hebben hun twijfels bij Axel, maar Annelore verdedigt Axel door dik en dun. Maar dan gebeuren er enkele dingen. Zouden de vrienden van Annelore dan toch gelijk hebben? En waarom is Axel verhuisd naar Antwerpen?

Het boek heeft 26 hoofdstukken. Aan het begin van elk hoofdstuk is Axel aan het woord. Beetje bij beetje kom je meer te weten over Axel en zijn geschiedenis. Waarom is hij naar Antwerpen verhuisd? Nadien is Annelore aan het woord. Hier gebruikt Anja Feliers de ik-persoon waardoor het gemakkelijker wordt om je te identificeren met het hoofdpersonage. Toch volg je niet klakkeloos de gedachten van Annelore. Als lezer kom je sneller te weten wat er gebeurd is met Axel.

Anja Feliers staat bekend voor haar gevoelige schrijfstijl. Ze kan gevoelens heel goed neerschrijven. Dit merk je in dit boek ook. Emoties komen heel vaak aan bod. Verder is er een afwisseling van dialogen en gedachten. Weliswaar komen de gedachten meer naar voor. Dit is ook nodig om die emoties over te brengen op de lezer.

Al bij al is het een prima boek, maar ik ben er niet zo enthousiast over. Toch ben ik nog steeds benieuwd naar haar boek dat dit najaar verschijnt... :-)