Halsoverkop is de debuutroman van Aline van Wijnen. Met het verhaal won zij de Vriendin schrijfwedstrijd.

Het boek vertelt het verhaal van Nicole: single en verslaafd aan boeken! In haar kleine flatje brengt ze uren door samen met haar boeken of met haar vriendinnen Lora en Krista een wijntje. Nicole is echter niet heel gelukkig in het leven, terwijl haar vriendinnen plannen maken voor de toekomst, blijft zij alleen achter op de bank met Paulo (Coelho) en Dan (Brown). Ze werkt in een kledingwinkel wat niet echt haar droombaan is en ook die leuke man wil maar niet voorbijkomen. Of toch wel?
Als ze op een dag in haar lunchpauze aan het lezen is op ‘haar plantenbak’ in de stad, ziet ze daar een leuke man die ook een boek aan het lezen is. Een knappe man, die ook houdt van lezen, dat is te mooi om waar te zijn! Ze blijft dromen over deze man, maar durft hem niet aan te spreken, zeker niet als ze erachter komt dat hij eigenlijk getrouwd is. Deze man moet ze maar snel uit haar hoofd zetten, maar waarom blijft ze hem dan toch overal tegen komen?

Halsoverkop is een heerlijke feel good roman, welke je makkelijk wegleest. In het boek komen enorm veel boeken en schrijvers aan de orde, omdat Nicole gek is op boeken. Halsoverkop telt slechts 224 pagina’s, maar bestrijkt een periode van ongeveer 1,5 jaar. Hierdoor wordt weleens een stuk tijd overgeslagen, wat ik erg jammer vind omdat ik hier dan graag nog iets meer over wilde weten. Het feit dat de gebeurtenissen elkaar snel opvolgen, dekt dan wel goed de titel ‘Halsoverkop.’ Nicole stort zich halsoverkop in een avontuur, waarvan zij van tevoren niet wist dat het in zo’n stroomversnelling zou komen. De onverwachte wending in het verhaal, op driekwart van het boek, maakt deze chicklit toch even anders dan anders. Hier laat Aline zien dat zij, naast een luchtig feel good verhaal schrijven, ook emotioneel de diepte in kan gaan. Hier moest ik toch even een traantje wegpinken. Al met al een leuk debuut en zal zeker nog meer boeken van Aline gaan lezen! 3*