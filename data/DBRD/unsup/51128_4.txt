De voorkant van het boek is fleurig en geeft echt een zomers gevoel. Ik krijg direct zin om naar Portugal op vakantie te gaan. Toch voelen de kleuren wat onnatuurlijk en dat is ook een beetje een voorbode voor het boek.

Het boek gaat over Merijn, een jonge man die naar Lissabon reist om zijn vriendin te verrassen die daar op vakantie is. Helaas pakt de verrassing iets anders uit dan gehoopt en hij blijft alleen achter in Portugal om zijn leven en zijn volgende stappen eens te overdenken. Als hij een jonge Portugese vrouw ontmoet weet hij nog niet dat zij zijn leven en zijn houding in het leven drastisch zal veranderen.

Ik heb het boek, bijna, in één ruk uitgelezen. De personages werden goed uitgewerkt en ik kon met echt met ze verbinden. Nu ik dit schrijf, een aantal dagen nadat ik het boek heb dichtgeslagen, moet ik nog steeds af en toe aan Merijn, Chantal, Carolina en Jaron denken.
Toch schrijf ik hierboven dat de kleuren wat onnatuurlijk overkomen en dat dat een voorbode is voor het boek. Dit heeft te maken met de erg grote persoonlijkheidsverandering die Merijn aan het begin van het boek ondergaat. Dit voelde wat onnatuurlijk en te gehaast.

Een boek waarin veel herkenbaars behandeld wordt, een boek met een lach en een traan. Zeker een aanrader voor lezers die houden van een echte feelgood.