Dit is een reactie die meer in de "ik"vorm wordt geschreven, omdat ik hiermee mijn eigen mening en ervaring wil meegeven.

Een proloog die de lezer triggert en heel nieuwsgierig maakt naar het verhaal, een bitsige inspecteur die aankondigt op oorlogspad te zijn door hetgeen hij verneemt, dit zet de toon van het verhaal. Louis Fransen, partner van inspecteur Johan Pieters vertrekt binnen een maand met pensioen en hierdoor krijgt Johan een nieuwe partner toegewezen namelijk "Hoofdinspecteur Sophie D'hondt". Hiermee is Johan absoluut niet opgezet, want wat moet hij met een partner die volgens hem nog nooit van de dienst recherche heeft gehoord? Hij hoopt dan ook dat ze heel vlug haar overplaatsing aanvraagt want met "juffrouw de recht-van-de-schoolbanken-afkomende-hoofdinspecteur", zoals hij haar noemt, kan hij, naar zijn mening, niet samenwerken. Veel tijd om te mopperen is er niet want er is opeens een moordzaak op te lossen.

Het verhaal wordt vlot geschreven en zit echt wel goed in elkaar. Soms had ik het gevoel teveel informatie voorgekauwd te krijgen, maar al gauw bleek, dat dit meer een inleiding was tot wat kwam. Hiermee wordt de schrijfstijl van Tom Bergs duidelijk en ik vind, dat hij hierin verder moet. Het is eens een andere manier om een verhaal neer te schrijven en het neemt niets weg van de spanning, in tegenstelling tot wat je in eerste instantie wel denkt tijdens het lezen, maar niets is minder waar. De titel 'Dubbelleven' is dan ook heel goed gevonden, want dit slaat niet alleen op het verhaal zelf, maar ook op de manier waarop het verhaal wordt gebracht. Een echte thriller kan ik het niet noemen, maar wel een heel goed en spannend politieverhaal. Ik kon het boek in elk geval heel moeilijk wegleggen. Ook denk ik te mogen zeggen, dat er toch wel fijne spitsvondigheden verwerkt zijn. Meermaals dacht ik een fout te zien in het verhaal, maar telkens bleek dat de auteur mij op het verkeerde been had gezet. Graag zou ik een voorbeeld willen geven, maar tegenover de mensen die het boek nog willen lezen, kan dit niet want ik vind spoilers ook niet leuk.

Als dit een debuut is, wel dan verwacht ik van Tom Bergs zeker nog tal van boeken, daar zit nog meer in en als hij zelf meegroeit met zijn verhalen dan hebben we zeker nog heel wat de verwachten. Het was best wel spannend en ook de personages worden voldoende uitgediept. Zijn volgende boek ga ik dan ook zeker lezen. Hij is het 'ons lezers' verplicht een vervolg te schrijven, want ook ik wil graag weten hoe het Johan en Sophie verder vergaat, maar wat is dat met L... ? Desondanks de moordzaak is opgelost, gaf dit mij "een open einde gevoel" wat volgens mij aantoont dat een vervolg onvermijdelijk is en er nog heel wat te verwachten is van deze auteur!

De cover kan ik alleen maar loven. Desondanks het een stille omslag lijkt, zit er heel wat in verwerkt. Daarom wil ik ook Raymond Zachariasse prijzen voor zijn ontwerp. Hier wordt aangetoond, dat een agressieve foto echt niet hoeft en het met integer, subtiele en mysterieuze spitsvondigheden veel kan mooier zijn.

Van mij krijgt dit boek over de ganse lijn de welverdiende 4 sterren.