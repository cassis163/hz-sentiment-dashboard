Van Hebban kreeg ik de kans om de nieuwste thriller ‘Belofte maakt schuld’ van Sarah Pinborough als e-book te lezen (dank Hebban!).

Bijna elk opgevoerd personage draagt een geheim met zich mee. Wie ben je, wat wil je echt en wat laat je daarvan aan anderen zien? In hoeverre heeft het verleden invloed op je handelen van vandaag? Als lezer kom je langzaam achter de verschillende geheimen en de impact daarvan op hun eigenaar. Vanaf het begin af aan ben je aan het puzzelen: hoe zit het nu? De eerste plottwist zag ik zeker niet aankomen. De tweede ook niet. Pinborough stuurt je knap een bepaalde richting op en verandert daarmee de hele puzzel weer. Goed gedaan, dat trekt de aandacht. Dat is ook wel nodig, want het verhaal wordt af en toe wat langdradig. Jammer is wel dat ik daarna snel doorhad aan wie je dan wel moest denken (dat was niet zo moeilijk om eerlijk te zijn, de hints waren overduidelijk).

Is er een moment geweest dat ik echt op het puntje van mijn stoel zat zoals je hoopt dat gebeurt bij het lezen van een thriller? Helaas, nee dat niet. Wel was ik af en toe geschokt door bepaalde gebeurtenissen. Daar werd ik echt boos en misselijk van. Helaas geen gebeurtenissen die in het echte leven niet voorkomen…

Het einde inclusief epiloog was iets te perfect, er hadden meer kartelrandjes mogen blijven zitten. Aan de andere kant gun je dat de personages wel.

Storend waren het aantal fouten in de tekst zelf (dus niet in de verhaallijn!). Het redigeren kon zorgvuldiger.

Al met al was het verhaal wat langdradig, maar vermakelijk met soms een schokkende uitschieter.