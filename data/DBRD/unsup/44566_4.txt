Amber Alton brengt samen met haar familie de zomers door in het landhuis Pencraw Hall, ook wel liefkozend ‘Back Rabbit Hall genoemd (in de schemering lopen er veel konijnen door de tuin en als de zon ondergaat zie je alleen de silhouetten van de konijnen). De familie Alton beleeft heerlijke zomers in Cornwall, totdat de vrouw des huizes en moeder van Amber, Toby, Barney en Kitty een ernstig ongeluk krijgt. Het ongeluk zorgt ervoor dat alles verandert op Black Rabbit Hall, wat grote invloed heeft op de levens van Amber en haar broers en zusje.

De tweede verhaallijn in het boek draait om Lorna en speelt 30 jaar later, samen met haar verloofde Jon is zij op zoek naar een trouwlocatie. Tijdens hun zoektocht komen ze bij Black Rabbit Hall terecht. Inmiddels is het landhuis vervallen, maar Lorna is direct verliefd op het landhuis en wil niets liever dan trouwen in dit mooie huis. Haar verloofde is helaas minder enthousiast, maar toch wil Lorna het huis een kans geven. De eigenaresse van het landhuis nodigt Lorna uit om een weekend in het huis te verblijven om te kijken hoe het haar bevalt. Tijdens dit weekend stuit Lorna op een boom met daarin een gekerfde tekst, gedreven door deze tekst gaat Lorna op zoek naar de geschiedenis van Black Rabbit Hall en komt zo achter de familiemysteries van de familie Alton.

Eve Chase heeft een mooie roman geschreven, waarin de twee verhaallijnen om en om aan bod komen. De verhaallijnen zitten ingenieus in elkaar en zorgen dat de lezer na elk hoofdstuk met vragen blijft zitten, waardoor het moeilijk is het boek weg te leggen. Het huis op de heuvel bevat cliché’s over families die in de mooiste huizen wonen met de bijbehorende mysteries, maar Eve Chase weet de personages van Amber en Lorna tot leven te wekken, waardoor het een meeslepende roman is geworden. Wanneer een boek twee verhaallijnen bevat dan verwacht je dat de verhalen uiteindelijk verbonden worden. Gedurende het lezen ben je steeds op zoek naar de verbinding tussen de twee verhalen, waardoor je door het boek heen vliegt. Langzaam wordt de binding tussen de twee verhalen duidelijk en aan het eind van het boek worden de verhaallijnen bij elkaar gebracht. Dit samenbrengen van de verhalen heeft de schrijfster mooi en geloofwaardig gedaan.

Het huis op de heuvel is een schitterende roman, die vanwege de prachtig vormgegeven kaft niet alleen mooi is om in de kast te hebben staan, maar vanwege het meeslepende verhaal ook geweldig is om te lezen!