Nathalie Pagie (1974) debuteerde in 2013 met ‘De Toneelclub’, daarna verschenen in een rap tempo ‘De Campus’ en de bestsellers ‘Paradijsvogels’, ‘Casa Familia’, ‘Rio Grande’ en ‘IJsengel’. Nathalie won voor ‘Casa Familia’ en ‘IJsengel’ de ThrillZone Award voor Beste Nederlandse Thriller. In april 2019 verscheen ‘De Trip’, het vierde deel in de Tara & Diego-reeks. De avonturen spelen zich af op locaties die ze zelf goed kent. Naast schrijven is reizen dan ook een van haar passies. Nathalie woont met haar gezin in Breda.

In ‘De Trip’ neemt Nathalie ons deze keer mee naar Hawaï. Tara en Diego, beiden journalist, zijn op Kauai, Hawaï, neergestreken om voor de krant de tv-opnames van het extreme adventure-programma De Trip te volgen. Wanneer één van de Nederlandse kandidaten uitvalt wordt Diego gevraagd om in te springen. Tara reist af naar Big Island, één van de andere eilanden. Ze is een commune op het spoor met aan het hoofd de excentrieke Cassandra. Cassandra lijkt meer te weten over het verleden van Tara, een verleden dat haar nog steeds erg bezig houdt. Gaandeweg ontdekt Tara dat er meer aan de hand is met Cassandra. Op Big Island dreigt de Mauna Loa-vulkaan tot een uitbarsting te komen. Veel van de eilanders verlaten het eiland voordat de vulkaan uitbarst. Tara krijgt hulp van Diego en samen beginnen ze een race tegen de klok om de waarheid te achterhalen.

‘De Trip’ is het vierde deel in de Tara & Diego-reeks, en wat voor een. De hoofdpersonages, Tara en Diego, blijven interessant om te volgen. Stukje bij beetje ontdekken ze zichzelf. Wat opvalt is de bijna foutloze schrijfstijl, hiervoor verdient de auteur zeker mijn complimenten. Het verhaal is beeldend geschreven, je waant je echt op Hawaï. Pagie loodst de lezer met vlotte pen door haar spannende en soms lugubere verhalen heen. Hiermee heeft ze zich een geheel eigen stijl aangemeten. De spanning wordt langzaam opgebouwd naarmate het verhaal vordert. Nadat het verhaal van de wedstrijd De Trip wordt losgelaten komt de vaart er pas echt in. Met de dreiging van de vulkaan op de achtergrond blijft het boek je aandacht vasthouden. Ook deze keer heeft de auteur weer voor onverwachte wendingen gezorgd. Wendingen die je niet ziet aankomen en zorgen voor een verrassend eind.
Met dit deel zijn we nog lang niet klaar met de serie rond Tara en Diego…er is duidelijk weer een open eind. De auteur heeft ons beloofd dat er nog een deel volgt, en waarschijnlijk nog meerdere.

‘De Trip’ is een spectaculaire thriller die je vanaf het begin niet meer loslaat en zorgt voor vele uurtjes leesplezier.


Auteur: Nathalie Pagie
Titel: De Trip
Uitgever: Boekerij
Jaar van uitgifte: 2019
ISBN: 9789022584989