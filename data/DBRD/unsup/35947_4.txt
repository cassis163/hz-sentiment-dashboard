De Australische Zana Fraillon schrijft boeken voor kinderen en young adults. Ze heeft al verschillende boeken op haar naam staan, maar De wereld achter het hek is haar meest gekende.
De wereld achter het hek gaat over Subhi, die in een vluchtelingenkamp woont en daar ook geboren is. Het is alles wat hij kent, het kamp is zijn hele wereld. Maar op een nacht komt hij in contact met ‘buiten’, hij ziet een meisje aan de andere kant van het hek. Ze draagt een dagboek van haar overleden moeder bij zich, maar ze kan het niet lezen. Ze vraagt aan Subhi of hij haar kan helpen en dat is het begin van een sterke vriendschap, die grenzen overschrijdt.
De wereld achter het hek heeft alles in huis om een klassieker te worden. Het verhaal van Subhi is het verhaal van miljoenen mensen. De vluchtelingenproblematiek is heel actueel en we zien, lezen en horen er vaak over in het nieuws en in de krant. Maar, wat er vaak niet aan bod komt, is het persoonlijke verhaal van al die mensen. En dat is wat Fraillon laat zien in dit boek. Het is een fictief verhaal, maar gebaseerd op waargebeurde feiten.
Het verhaal van Subhi is heel heftig, zeker als je weet dat het er in het echt zo aan toegaat. Dat maakt dit boek zo sterk, de combinatie van een goed geschreven verhaal met de harde realiteit. De wereld achter het hek verbreedt je wereldbeeld en neemt je voorbij de feiten. Het verhaal toont je de mens achter de vluchteling, die vandaag de dag vaak vergeten wordt.
Er zijn twee vertelperspectieven in het boek, dat van Subhi en dat van Jimmie, het meisje met het dagboek. Je beleeft het grootste deel van het verhaal door de ogen van Subhi, omdat hij het hoofdpersonage is. Doordat Subhi nog jong is, zorgt dat voor een meer positieve kijk op een harde wereld. Hij begrijpt nog niet alles en daardoor ziet hij de dingen vaak niet zo negatief in, zoals zijn oudere zus wel doet.
Die jeugdige naïviteit maakt het verhaal beter, omdat het hoop met zich meebrengt en ervoor zorgt dat de thematiek niet te zwaar wordt. Dat wil echter niet zeggen dat het niet duidelijk wordt hoe slecht het leven in een vluchtelingenkamp kan zijn. De harde realiteit dringt zeker door en omdat je deze meemaakt door de ogen van de jonge Subhi, raakt het nog dieper.
Doordat je alles door de ogen van jonge mensen ziet, wordt het leven in een vluchtelingenkamp erg duidelijk weergegeven. Omdat Subhi niets heeft om het leven in het kamp mee te vergelijken, maakt dat het verhaal nog interessanter. Het hoofdpersonage is echt iemand van wie je gaat houden, alsof het om je eigen broer gaat. Dit maakt de leesbeleving intenser, want voor je broer wil je natuurlijk het beste. En het leven in een vluchtelingenkamp is allesbehalve het beste.
De wereld achter het hek is een must-read. Iedereen zou dit boek moeten lezen. Net zoals The Hate U Give van Angie Thomas zou het op de verplichte boekenlijsten van scholen moeten komen. Zana Fraillon toont je het leven in een vluchtelingenkamp doorheen de ogen van een vluchteling, een minder gekend standpunt. Het boek is goed door de combinatie van enorm veel positieve elementen: het is actueel, het is persoonlijk, het is intens, het raakt, het is echt. Het is belangrijk om te weten wat er gebeurt in de wereld waarin we leven en dit boek geeft een dieper inzicht in wat we dagelijks zo vaak zien in het nieuws: vluchtelingen.
Als je het boek The Hate U Give goed vond dan is de kans groot dat je ook van dit boek zal genieten. Omdat beide boeken over actuele onderwerpen gaan en ze je de persoonlijke kant van een verhaal tonen en zo je visie verbreden.