Charlotte de Monchy – Eens gegeven

Titel: Eens gegeven
Auteur: Charlotte de Monchy
Uitgeverij: Boekerij
Publicatiedatum: december 2017
Aantal blz: 334

Cover
De cover laat een groot landhuis zien op veel grond. Op de voorgrond een boom waarin een man en een vrouw zitten. Je ziet hun benen bungelen. De titel in een speels lettertype, de naam van de schrijfster in een iets strakkere variant. De vrolijke kleuren maken deze cover tot een echte chicklit cover in mijn ogen.

Auteur
Charlotte de Monchy (1979) studeerde Communicatiewetenschap aan de UvA. Na haar goed ontvangen debuutroman Zes maanden zonder verscheen in januari 2016 haar tweede boek Enkeltje Ierland. Ze woont met haar gezin op Bali.

Achterflap/samenvatting
In Felines leven is er ruimte voor verbetering: ze woont antikraak in een krakkemikkig voormalig hotel, samen met een bonte verzameling huisgenoten op wie ze zeer gesteld is maar die geen van allen geld hebben om iets aan hun huisvesting te verbeteren. Op papier heeft Feline een droombaan: kunsttaxateur bij de Amsterdamsche Veiling. Helaas geeft haar baas alle interessante klussen aan zijn zoon en laat hij de stomme karweitjes aan Feline over.

Als Feline een keer iets voor haar baas moet ophalen, eindigt dat uitstapje geheel onverwachts in een wilde nacht met de knappe Teun, die werkt als bankier in de Londense City. Het kitscherige schilderijtje dat hij haar ten afscheid voor de grap cadeau geeft, blijkt een tweede, veel waardevoller schilderij te verbergen: een onontdekte Breitner, iets wat Teun duidelijk niet wist. Als ze het verkoopt, kan Feline het geld héél goed gebruiken om het huis op te knappen. En ze ziet Teun toch nooit meer, dat weet ze zeker. Tot een Engelse zakenbank de Amsterdamsche Veiling inhuurt om voor zijn nieuw te openen Nederlandse vestiging een kunstcollectie samen te stellen. En de bankier die het project leidt, wil alleen werken met Feline…

Mijn mening
Een goede chicklit is voor mij een combinatie van een flinke dosis romantiek, veel humor en gekke situaties en vooral niet nadenken. Dus verstand op nul en lekker lezen. Eens gegeven bevat dit allemaal. Het verhaal draait om één vraag, een gewetensvraag: is het echt ‘eens gegeven, blijft gegeven’?

Feline sprintte weg alsof haar leven ervan afhing. Het tapijt voelde heerlijk zacht onder haar voeten, zoals ze had verwacht. Teun rende naast haar. Het moeilijkste was om niet in lachen uit te barsten. Ze moest dit winnen.

Sophie Kinsella is wat mij betreft de koningin van de chicklit, maar ze heeft een waardige concurrent gekregen in Charlotte de Monchy. Dit was mijn eerste boek van haar, maar het smaakt echt naar meer. Ik heb dit boek in één dag uitgelezen. De schrijfster schrijft met een vaart alsof het ter plekke gebeurt. Gewoon lekker het hier en nu. Af en toe lekker over the top, maar dat hoort bij een chicklit, lekker uitvergroten. Eens gegeven is een boek dat je met een glimlach blijft lezen tot het uit is.

Eens gegeven krijgt van mij 4 sterren. En de schrijfster wordt toegevoegd aan mijn favorieten lijstje.

Leontine