Gelezen in de ‘week van het vergeten boek’. En wat heb ik er een spijt van dat ik dit boek niet eerder heb opgepakt; in één woord waanzinnig!

Het verhaal laat zich moeilijk omschrijven zonder spoilers weg te geven. Hoofdpersonen zijn Siem Sigerius, rector magnificus van Tubantia, de Universiteit van Twente, zijn dochter Joni en haar vriend Aaron. Het verhaal draait om hun ogenschijnlijk gelukkige, onbezorgde en normale leven in Enschede, voor en na de vuurwerkramp.

Het verhaal wordt afwisselend door de drie hoofdpersonen verteld en speelt zich in een periode van enige jaren af. Het heden wordt afgewisseld met flashbacks en het is verbazend knap dat je, hoewel je soms niet direct weet wie er aan het woord is, nooit de draad kwijtraakt.

Het boek is spannend, dramatisch, humoristisch en meeslepend en is bijzonder beeldend geschreven, vol intriges, emoties, relaties, machtsspelletjes en geheimen. Je wordt echt vanaf de eerste pagina’s meegezogen in het verhaal.

Door het boek heen worden er soms kleine tipjes van sluiers opgelicht die later in het verhaal worden uitgelicht en ook hier ben je nooit de weg kwijt.