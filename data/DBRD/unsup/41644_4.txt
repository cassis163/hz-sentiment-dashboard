In 'De spion' schetst Coelho het portret van Mata Hari, en de tijd waarin zij leefde. Dit doet hij met respect voor haar doorzettingsvermogen om voor vrijheid in haar leven te vechten. Coelho weet in dit boek een goed beeld van haar leven te geven en toch de mystiek rond haar persoon te behouden. Hij gebruikt hiervoor een brief-vorm. De eerste brief is een brief van Mata Hari aan haar dochter, die wel wat persoonlijker had mogen zijn, maar waarin haar levensverhaal in grote lijnen goed wordt weergegeven. De tweede brief is een brief gericht aan Mata Hari, geschreven door haar advocaat. Coelho weet het verhaal heel goed te plaatsen in de tijd waarin het zich afspeelde. Mata Hari was een vrouw die vocht voor haar recht op vrijheid, in een tijd waarbij dit recht voor vrouwen nog niet vanzelfsprekend was. Iedereen kent de dramatische afloop van het verhaal. Dit is dan ook geen boek waarbij je een spannend plot kunt verwachten. Wat je wel kunt verwachten is een kijk op het leven van Mata Hari, waarin feiten en fictie op knappe wijze door elkaar verweven zijn. Het mooie is dat je na het lezen van dit boek meer weet over haar leven, maar dat er nog genoeg ruimte over blijft om je eigen invulling te geven.