In Bezorgde Burgers van Steven de Jong maken we kennis met hoofdpersoon Samuel. Samuel werkt als communicatiemedewerker bij een hip bureau: "Puntjes op de i" en houdt zich daar ter nauwer nood staande. Hij kampt met eenzaamheid en angsten en zet deze steeds meer om in woede gericht op de maatschappij en op al diegenen die er wel in slagen om aan alle geschreven en ongeschreven normen te voldoen.

Waar hij zijn woede eerst nog kan kanaliseren in het schrijven van boze lezersbrieven, escaleert dit steeds verder en radicaliseert Samuel tot op het punt van een totale meltdown. Als hij hierdoor in therapie moet, is dit het startsein voor een verdere desintegratie van zijn persoonlijkheid. Om zich staande te houden ontwikkelt Samuel enkele alter-ego's, die elk met een eigen bizar coping mechanisme proberen te overleven.

Het boek leest als een rollercoaster, omdat je als lezer meegezogen wordt in de hersenspinsels van een persoon die duidelijk steeds verder de trappers verliest. Toch zijn de zaken waar Samuel tegenaan loopt heel herkenbaar en kun je als lezer toch in grote mate meevoelen met de hoofdpersoon. Alleen is zijn manier om hier vervolgens op te reageren wel erg radicaal.

Het is in de basis een donker verhaal, maar dit is wel gekruid met cynische humor waardoor het geheel verteerbaar blijft. Na het lezen van het boek, werkt de boodschap door in je hoofd (in hoeverre conformeer ik me aan de ander?) en kijk je met vernieuwd mededogen naar de vreemde eend in de bijt.