Jean-Christophe Grangé geeft ook nu weer blijk van originaliteit en creativiteit. En verrassend was het ook nu weer, zowel het verhaal als de plotwendingen.
Het boek is opgebouwd aan de hand van twee verhalen. Vooreerst is er het verhaal van Anna Heymes. Hoe verder je in het boek komt, hoe vreemder haar verhaal wordt en je slaagt er maar niet in om het te ontraadselen, net zoals Anna trouwens. Het wordt alsmaar gekker en dit zorgt ervoor dat je aan het boek gekluisterd blijft. Je vraagt je af waar de auteur in hemelsnaam naartoe wil met dit verhaal.
En dan is er daar inspecteur Paul. Hij slaagt erin om het onderzoek op een onbekende vermoorde vrouw naar zich toe te trekken. Een gruwelijk vermoord trouwens, Grangé is niet vies van wat horror en afgrijselijke daden. Hij ontdekt dat de vrouw Turkse is en dat ze niet de eerste gelijkaardig vermoorde vrouw is, er zijn er haar nog twee voorafgegaan. En zodoende gaat hij te rade bij een oudere op rust gestelde politieagent Jean-Louis Schiffer die welbekend is in de Turkse wijk van Parijs maar die geen onbesproken reputatie heeft, integendeel. Ze vormen een vreemd duo. Ze slagen er elk in om stukken van de puzzel te ontraadselen. En ook dit klinkt vreemd.
Grangé heeft onderzoek gedaan naar de plot die hij geconstrueerd heeft. De Grijze Wolven is een bestaande extreemrechtse Turkse groepering die geen geweld schuwt, meer nog, het lijkt hun enige bestaansreden. En zo word je historische kennis ook weer wat bijgespijkerd.
Het wolvenrijk is een super spannend verhaal in crescendo stijl, blinkt uit in originaliteit en verrassende plotwendingen zijn schering en inslag. De gruwelijke insteek helpt hier ook een handje. Jean-Christophe Grangé is waarachtig een topschrijver.
Even melden dat het boek in 2005 verfilmd is onder de oorspronkelijke titel van het boek L'Empire des Loups.