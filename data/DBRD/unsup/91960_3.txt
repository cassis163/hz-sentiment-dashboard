‘De Kleuren van Magie’ - V.E. Schwab




Genre: Fantasy Roman
Uitgeverij: Boekerij
ISBN: 9789022584934
Uitvoering: Paperback
Aantal pagina’s: 416
Verschijningsdatum: januari 2019

Met dank aan Uitgeverij Boekerij voor het recensie-exemplaar.

Inhoud
De meeste mensen kennen maar één Londen. Toch zijn er vier. Een is zwart en voor altijd afgesloten, een is wit, een is grijs en een is rood. En wanneer je genoeg magie bezit, kun je reizen van de ene naar de andere. Maar neem niets mee, dat is levensgevaarlijk. En dat wordt het.

Mijn mening
Al maanden voordat dit boek uit zou komen, had ik er als recensent mijn zinnen op gezet. Een trilogie vol magie. Zo stond het in mijn geheugen gegrift. Ik was dan ook blij toen het boek op mijn deurmat viel. Wat ik persoonlijk jammer vind, is dat de oorspronkelijke omslag is gesneuveld. Deze hoofdzakelijk witte omslag is ook mooi maar de zwarte was net iets magischer.

Het boek heeft de ondertitel ‘Deel 1 uit de Schemering-trilogie’. Ik verwacht een epos van omvang, een nieuwe Lord of the Rings, met raakvlakken met de Harry Potter-serie. Een jonge Amerikaanse auteur van net dertig, die voor dit boek in The Guardian al is uitgeroepen tot een van de beste Fantasy-boeken van het zojuist begonnen jaar. Geen kaart met onherbergzame uithoeken, geen lange lijst met personages. Slechts één zin vooraf:
Voor iedereen die droomt van vreemdere werelden. En we kunnen beginnen.

Het boek is onderverdeeld in veertien getitelde hoofdstukken, die per hoofdstuk meerdere genummerde paragrafen kent. Op de voorzijde van het boek staat ‘Roman’. Geen verwijzing naar ‘Fantasy’. Ook de eerste hoofdstukken lezen als een roman. Er is magie en de auteur presenteert het als een gegeven, als een doodgewoon feit. Ze weet de vier totaal verschillende werelden zo ‘basic’ neer te zetten alsof het een reisbrochure betreft. En zo geloofwaardig dat het echt lijkt. En zo ontstaat er iets magisch. Ik zit te wachten op de ‘Fantasy’ terwijl ik er al middenin zit. De auteur heeft een scherp oog voor detail van decor en voor de dialogen die vlot lopen. De keerzijde zijn de gebeurtenissen, die elkaar niet echt in een snel tempo opvolgen. Alle grote onderdelen en kleine radertjes van het verhaal passen als een uurwerk naadloos in elkaar. En toch loopt dat uurwerk soms niet en staat het stil bij het zoveelste moment waarop hoofdpersonage Kell zijn magie moet aanspreken. En daar waar ik denk: ‘Zo maak ik er ook een trilogie van’, pakt Kell mij vast om niet meer los te laten. Om mij, pas nadat ik het boek heb dichtgeslagen, wezenloos kijkend achter te laten.

Eindoordeel
Het boek verhaalt over vier lagen in Londen waar verschillende hoeveelheden magie heersen. Ook het boek zelf hanteert magie. Magie omdat het echt lijkt. En magie in verschillende lagen omdat het tempo sterk wisselt. Ik zit soms op het puntje van mijn stoel en soms heb ik moeite om verder te lezen.
Dat klinkt kritisch maar door de magie die er heerst, heb ik dat niet zo ervaren. Londen, welke laag dan ook, is een prettige plek om als lezer te zijn. Ik voel mij er thuis en de personages zijn uitstekend gezelschap. Het einde van dit eerste deel heeft mij verrast.

Ik heb mijn zinnen nu ook gezet op het tweede en derde deel van de Schemering-trilogie omdat ik de magie mis, nu hij verbroken is nadat ik het boek heb uitgelezen. En omdat er nog vele open eindjes zijn. En toch ook weer helemaal niet. De kleuren van Magie hebben effect gehad op mij als lezer. Ik geef het boek drie magische sterren.

Peter van Bavel - recensent De Perfecte Buren

Mijn persoonlijke songtekst
‘The streets are dark and quiet at London, after midnight.
Listen...
The silence is the master of darkness, and London can sleep tonight,
protected by the master.
London... London...
You scream the largest portion of the day
London... London...
Rest your lungs, tomorrow's on its way.

(Willie Nelson - London)