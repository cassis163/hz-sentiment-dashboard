Met 'de kelder' heeft Brian Freeman een verhaal neergezet dat je werkelijk in een keer uit wilt lezen. Een prachtig boeiend verhaal, dat heel makkelijk wegleest, en je tijdens het lezen eigenlijk maar twee dingen af laat vragen: waar is ze en leeft ze nog?

Het verhaal begint als het rustige stadje Grand Rapids opgeschrikt wordt als dr. Marcus Glenn bij de politie melding doet van de ontvoering van zijn elf maanden oude dochtertje Callie. De zoektocht naar het kleine meisje wordt door de politie hoog opgenomen en geleid door Serena en Stride. Zij zijn naast hun politiewerkzaamheden een stel en Stride is nog herstellende van een bijna-dood-ervaring. Om dit te kunnen verwerken trekt hij zich regelmatig terug in een afgelegen blokhut. Serena merkt dat er tussen hen beide een kloof begint te vormen, alleen dit mag hun werk niet in de weg staan.

Naast hun zoektocht naar Callie is de politie tegelijkertijd op zoek naar een seriemoordenaar die recentelijk een drietal vrouwen van het leven beroofd heeft. Voor wat betreft de ontvoering van de kleine Callie is haar ietwat arrogante en weinig geinteresseerde vader, dr. Marcus Glenn, voor de politie als snel verdachte numero uno. Alleen of deze verdenking nou wel zo terecht is.... En wie is toch die onbekende seriemoordenaar? Zouden beide zaken wellicht iets met elkaar te maken hebben?

Twee verhaalllijnen die elkaar tegen het einde van het boek op een wel zeer verrassende wijze treffen. Maar of het team in staat is Callie te vinden en of ze dit lukt terwijl ze nog in leven is....ik laat het aan jou over dit uit te zoeken.

Al met al een fantastisch verhaal waarbij verschillende emoties tijdens het lezen geprikkeld worden. Als je van spannende en meeslepende verhalen houdt, is 'de kelder' een echt 5 sterren boek! Het volgende boek van Brian Freeman is in ieder geval al besteld.