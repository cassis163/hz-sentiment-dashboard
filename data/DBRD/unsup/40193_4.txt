Met enig scepsis ben ik aan dit boek begonnen. Ik was bang in een verhaal uit de middeleeuwen verstrikt te raken. Het tegendeel was gelukkig waar. Ondanks dat het verhaal toch voor een groot gedeelte een lange tijd geleden plaatsvindt, heeft het verhaal me op een zeer positieve wijze verbaasd.
De hoofdpersoon, Will Piper, werkt al jarenlang bij de FBI en is zijn laatste dagen aan het aftellen voordat hij na 20 jaar bij de FBI met vervroegd pensioen mag. Geheel tegen zijn verwachting in krijgt hij toch nog een grote zaak toebedeeld. Zijn taak is om samen met zijn collega Nancy uit te zoeken wie de zogenaamde 'doemsdag'-killer is en, minstens zo belangrijk, hoe hem te stoppen. Deze killer verstuurt verschillende mensen een blanco kaart met daarop alleen een datum en een afbeelding van een lijkkist. Als de desbetreffende mensen inderdaad op de op de kaart aangegeven datum overlijden gaan alle alarmbellen rinkelen. Een prachtig verhaal ontpopt zich. Zeker als Will Piper de killer bijna te pakken lijkt te hebben en hij plotseling ook een hoofdverdachte wordt is de spanning in het boek om te snijden.
Het verhaal is opgebouwd uit drie verhaallijnen die ieder in een bepaalde op elkaar volgende periode plaatsvinden en ieder hun eigen plot kennen. Het gedeelte waarin de hoofdpersoon actief is speelt in het heden. Voor deze zaak wordt binnen de FBI alles op alles gezet en al snel stuit Will Piper op het bestaan van een bibliotheek met daarin boeken waarin is vastgelegd wanneer men geboren wordt maar ook wanneer men komt te overlijden. Deze data loopt echter maar tot 9 februari 2027. De verdenkingen vliegen alle kanten uit als de moorden gelinkt worden aan wat er heeft plaatsgevonden in Area 51. Vragen die tijdens het lezen voortdurend door je hoofd gaan zijn: Wie is deze koelbloedige killer? Wie heeft de mysterieuze boeken geschreven?

Erg goed, met recht 4 sterren!