Een kerstpakket is de aanleiding van de ontmoeting tussen Laura en Simon in de familieroman van Cathy Halmans (pseudoniem). Met Het Kerstpakket is de auteur een ander genre ingedoken, nadat zij eerder drie misdaadromans schreef.

Winter in Nederland, vlak voor de kerstdagen. Een dik pak sneeuw zorgt ervoor dat de trein uit Amersfoort het station van Apeldoorn niet meer haalt en dat de stroom uitvalt. Laura en Simon raken dankzij het kerstpakket van Simon met elkaar aan de praat. Hij biedt haar de fleecedeken uit zijn pakket aan om warm te worden. Wat begint als een voorzichtige kennismaking, mondt uit in gesprek waarin ze hun verleden, gedachten en gevoelens met elkaar delen. Voor beiden is dit een openbaring na een aantal stukgelopen relaties. Zowel Simon als Laura dragen figuurlijk hun eigen bagage mee.

Middels flashbacks kom je als lezer meer te weten over de achtergronden van Laura en Simon. Laura heeft een dominante moeder, zus én vriendin. Alles wat ze doet, wordt bepaald door anderen. Heeft zij zelf nog wel iets te zeggen over haar leven? In de liefde is ze ook al niet gelukkig en de ware is nog niet op haar pad gekomen. Simon is net aan de kant gezet door zijn vriendin. Zijn huis is hij kwijt, want dat heeft zijn ex samen met de hele inboedel ingepikt. Tot overmaat van ramp is hij door een reorganisatie ook zijn baan kwijt. Simon heeft een zeer goede band met zijn zus Sarah. Ze hebben een Franse moeder en een Nederlandse vader. Na een tijd in Frankrijk te hebben gewoond, verhuist het gezin naar Apeldoorn. Het is geen gelukkige jeugd en een dramatische gebeurtenis in hun puberteit zet de verhoudingen tussen Simon en zijn moeder op scherp. Oud zeer dat een normale relatie met zijn moeder tot op heden in de weg zit.

Als de twee uiteindelijk toch in Apeldoorn aankomen, is Simon op de plaats van bestemming. Laura daarentegen kan door de hevige sneeuwval niet verder reizen naar haar woonplaats Almelo. Simon biedt haar een slaapplaats aan en Laura accepteert deze maar al te graag. Beiden willen ze de magie van deze avond vasthouden. Uiteindelijk treft het noodlot hen en wordt hun vriendschap dusdanig op de proef gesteld, dat het nog maar de vraag is of ze wel bij elkaar horen.

Halmans heeft in Het kerstpakket de ontmoeting tussen Laura en Simon een hele alledaagse setting gegeven. Wie kent niet de vertragingen op het spoor of is er weleens slachtoffer van geworden? Saamhorigheid en een praatje met een medepassagier ontstaan dan gemakkelijk. Het gevoel dat dit je zelf zou kunnen overkomen, is heel wel aanwezig. Als tegenhanger van de oppervlakkigheid die op de loer ligt, kampen beide hoofdpersonen met een verleden. Dit geeft enige diepgang aan het verhaal en verklaart hun gevoelens en gedragingen. Pas wanneer beiden in het reine kunnen komen met hun verleden is er ruimte voor de toekomst en de liefde is dan ook niet zomaar beklonken.

Een steeds terugkerend element in het verhaal is muziek. In veel scènes wordt er naar muziek geluisterd wanneer gedachten moeten worden verzet. Achterin het boek is hiervan een playlist opgenomen. Halmans schrijft in gevatte bewoordingen en bedient zich van de nodige beeldspraak, waardoor een glimlach je soms ontlokt wordt. En hoewel het einde van het boek een aardig hoog ‘eind goed al goed-gehalte’ heeft, is dit een verhaal om warm van te worden zo vlak voor de kerstdagen.