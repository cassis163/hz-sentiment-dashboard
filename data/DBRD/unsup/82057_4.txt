De Roodborst is het eerste deel in de Oslo-trilogie, met politiecommissaris Harry Hole in de hoofdrol. Een zeer goed geconstrueerd verhaal met als enig minpunt dat het in het begin een hele opgave is om alle personen te leren kennen, en de schakelingen naar de diverse locaties allemaal uit elkaar te houden. Maar bijt je even door de zure appel heen, wordt de lezer beloond met een geweldig goed geschreven verhaal, dat zich in heden en verleden afspeelt. Enerzijds komen de verschrikkingen in de loopgraven aan het Russische front in de Tweede Wereldoorlog aan de orde, anderzijds speelt het verhaal zich in de toekomst af, waarbij een oorlogstrauma in het heden veel leed kan veroorzaken. Hole krijgt de zware taak een zeldzaam Märklin-geweer, waar een moord mee is gepleegd, op te sporen. Langzaam maar zeker komt hij in een wereld vol intriges, neo-nazis en moord. Op een vernuftige manier weet Nesbo de spanning op te bouwen in De Roodborst en de lezer met het verhaal in zijn greep te houden. Het is zeker niet één van de makkelijkste boeken, het duurt even voordat je in het verhaal zit, maar als je eenmaal een duidelijk beeld hebt van de gebeurtenissen uit het verleden gaat het boek met veel vaart op weg en beginnen de puzzelstukjes langzaam maar zeker op hun plek te vallen. De karakters en de levens van de hoofdpersonen worden daarnaast uitstekend belicht, waardoor je een band opbouwt met de diverse personages, die allemaal de nodige problemen in hun dagelijkse leven en hun liefdesleven hebben. Dit maakt het boek tot één van de betere Scandinavische thrillers, en zorgde ervoor dat Nesbo internationale bekendheid kreeg.