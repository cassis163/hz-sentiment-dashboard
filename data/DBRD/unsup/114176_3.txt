Johan Deseyn debuteerde begin jaren negentig met enkele korte verhalen in de literaire bladen Cerberus en de SF-gids. In 1999 publiceerde hij zijn eerste volwaardige roman, De Erfenis. Johan Deseyn werd genomineerd voor diverse literaire prijzen waaronder De Diamanten Kogel, De Gouden Strop en de Hercule Poirotprijs. Zijn werk wordt terecht vergeleken met dat van Stephen King en Dean Koontz. Johan Deseyn levert het bewijs dat ook in het Nederlandse taalgebied zeer goede fantasy- en horrorverhalen worden geschreven. Daemonium is zijn nieuwste boek waarin hij ons meeneemt naar een wereld vol demonen en schimmen.
Wanneer een mens sterft gaat zijn geest niet dood. Zijn geest wordt immers opgenomen in het rijk van demonen en schimmen, Daemonium genaamd. Daemonium is tevens de naam van een geheim genootschap dat geleid wordt door de gigantisch rijke Solomon Mulligan. Solomon is de zoveelste mannelijke persoon in lijn in de familiestamboom van de Mulligans die in staat is demonen en schimmen op te roepen en hen taken op te leggen in de gewone wereld. Zo stelt Daemonium zich ten dienste van de superrijken die graag hun vijanden uitgeschakeld zien worden zonder dat daar ooit enig spoor van zal gevonden worden.
Thess Mulligan, het achtentwintigjarige nichtje van Solomon, bezit als eerste vrouw in de familie ook de kracht om te communiceren met de demonen. Zij heeft de eigenschap geërfd van haar vader die enkele jaren geleden samen met zijn vrouw omkwam in een zware brand in de ouderlijke woning van Thess. Sindsdien heeft Thess eigenlijk nog maar één persoon die ze vertrouwt en bij wie ze terecht kan met haar vragen over de eigenschap die ze bezit: haar oma Ruth. Maar Ruth mag haar geen antwoorden geven, zij is immers gebonden door de geheimen van Daemonium, en praten is gevaarlijk. Ruth beseft maar al te goed wat het is om geboren te worden in een familie als de Mulligans, en ongevraagd een dergelijke capaciteit te moeten dragen.
Op een dag zoekt een schim Thess bij haar thuis op met een onheilspellende boodschap. De schim komt haar waarschuwen dat er is iets op til is in de wereld van Daemonium, iets waar zij in hoge mate bij betrokken is. "Wees op je hoede" is de boodschap. Voor Thess is dit de aanleiding om eindelijk de antwoorden te zoeken op al haar vragen en haar familiegeschiedenis te ontrafelen, met of zonder de hulp van oma Ruth.
Het boek start met enkele flashbacks die qua timing telkens gelinkt zijn aan een belangrijke dramatische gebeurtenis in de wereldgeschiedenis, zoals de terreuraanslagen in Madrid en de moordpartij op de Columbine Highschool in de V.S. Alvast een originele manier om een tijdsbeeld te scheppen. Deseyn laat ons kennismaken met de charmante, jonge, ietwat teruggetrokken Thess Mulligan die hij samen met haar oom Solomon mooi uitwerkt in het verhaal. Toch zijn twee hoofdpersonages in dit boek iets te weinig. Jammer, want er waren meer dan genoeg mogelijkheden om ook de andere leden van het Daemoniumgenootschap dieper uit te werken. Vooral de rol van de collega van Thess, de garagist Louie Lemchen, had wat meer kleur mogen krijgen.
Mede dankzij Deseyns vloeiende schrijfstijl laat het boek zich vlot lezen, en het verhaal op zich is typisch voor het genre: alledaagse zaken die plotseling omkeren in bovennatuurlijke verschijnselen, en vice versa. Al is Daemonium een fantasyboek, de verhaallijn op zich blijft toch redelijk binnen de perken van de geloofwaardigheid. Maar toch, dat demonen en schimmen bestaan, daar is Daemonium het bewijs van, en Deseyn weet dit op een uiterst spannende manier aan de man de brengen.