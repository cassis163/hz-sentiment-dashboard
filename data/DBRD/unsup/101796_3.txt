Als het gaat over de markt, wat is dan het eerste waar we aan denken?
De financiële markt? De markt om de hoek die eens per week opgebouwd wordt? De groente- en fruitveiling of misschien wel de arbeidsmarkt of de huizenmarkt?
Eigenlijk komen ze allemaal aan bod in dit boek.

Het is schrikken wanneer je dit boek leest. De rente, de hoogte, het dalen, de lange termijn, dat wordt in achterkamertjes bekonkelfoesd. Wisselkoersen bepalen, ook dat doen de bankiers zelf, dan kunnen ze snel nog wat geld wisselen aan een lage koers om daarna te verkopen aan een hoge koers die ze nota bene zelf vastgelegd hebben. Schaamte, dat kennen ze niet. Wilt u geld lenen, nog meer, dat kan allemaal, dat mensen het nadien niet meer kunnen terugbetalen, daar maalt de bank niet om, ze nemen de goederen of huizen wel in beslag. Het is eigenlijk om ziek van te worden als je leest hoe een handvol insiders de markten bepalen.
Is er slecht nieuws, ongeacht waarover, regeringscrisis, natuurramp, terroristische aanslag, het eerste waar men het over heeft is de impact op de financiële markt. Het menselijk aspect is ver weg.
Doen de overheden dan niets? Ja, ze doen gretig mee in dit spel.

Een slager mag zijn eigen vlees niet keuren, dat vinden we niet meer dan normaal, dat moet een onafhankelijke instelling doen. Waarom is er dan zo weinig tot geen onafhankelijke controle op de banken, zelfs na het barsten van de zeepbel in 2008 lijkt er nauwelijks iets veranderd.

Schokkende onthullingen moet ik zeggen. Is mijn geld nog wel veilig op de bank? Wat is het alternatief, terug naar ruilhandel?