Eet mij is een heel interessant, prettig leesbaar boek over obesitas, diëten, gezonde voeding, ongezonde voeding en de verleidingen waar we mee te maken krijgen als het om eten gaat. De auteurs hebben er veel aan gedaan om het onderwerp zo breed mogelijk te benaderen. Zo komen onze vooroordelen over dikke mensen aan de orde, die niet altijd blijken te kloppen. Enkele zaken blijken zeer belangrijk te zijn bij het ontwikkelen van obesitas, zoals de invloed van de omgeving op je eetpatroon, de buurt waar je woont heeft hier invloed op. Maar dik zijn blijkt ook vaak genetisch bepaald, een belangrijk punt dat vaak onder tafel wordt geschoven. Heeft lijnen dan eigenlijk wel effect? Ook je inkomen is van grote invloed op het wel of niet kunnen aanschaffen van gezonde maaltijden. Verder blijkt dat we makkelijk te conditioneren zijn, de gewoonte van een zak chips bij een bepaald tv-programma is snel aangeleerd. Zelf deed mij dit meteen denken aan een collega die me vertelde dat ze tijdens een saunabezoek altijd taart neemt, “dat hoort er nu eenmaal bij”. Dat geeft wel te denken. In het boek worden allerlei onderzoeken aangehaald. Desondanks is het geen theoretisch en saai boek geworden, maar boeiend en af en toe zelfs verbazingwekkend. Het boek eindigt met wat leuke tips en ideeën. Tijdens het lezen heb ik al met veel mensen over dit boek gesproken, iedereen heeft zo zijn of haar eigen ideeën over dik zijn. Een interessant gespreksonderwerp en je komt beslagen ten ijs als je Eet mij hebt gelezen.