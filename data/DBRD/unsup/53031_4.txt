(S)experimenteren is een non-fictie boek over seks, relaties en seksualiteit. In het boek schrijft Marith over alle bijzondere verhalen die zij hoort tijdens haar werk en de mensen die zij ontmoet. Met een open blik en interesse beweegt zij zich op een heel ander vlak van seksualiteit: bijzondere fetisjen. Daarnaast beschrijft zij haar leven en de drang om te ontdekken. Wanneer zij een relatievorm uitprobeert, verandert haar leven in een wervelwind van experimenten en gevoelens, tot er een spannende twist in het verhaal komt.
Direct op de eerste bladzijde van het boek wordt de lezer een bijzondere situatie voorgeschoteld. Dit geeft een spannend effect, doordat je heel getriggerd raakt en nieuwsgierig wordt. Hierna volgt een sprong terug in de tijd voor meer uitleg. Door de dialogen en beschrijvingen van haar gedachtegang sleurt Marith de lezer direct mee in het boek en haar vraagstuk.
Dit vraagstuk beantwoordt zij samen met alle bijrollen die een belangrijke bijdrage leveren in het boek. Verder is Marith de hoofdpersoon van het verhaal en speelt haar vriend een dominerende rol in het boek.
Waar het boek tot in details van verschillende fetisjen en ervaringen treedt, is het absoluut niet ordinair te noemen. De schrijfstijl is vlot en er zit af en toe een plat woord tussen, maar een beetje open-minded lezer vindt dit absoluut niet storend.

(S)experimenteren krijgt een score van vier sterren. Het is een fijn te lezen boek vol spannende (op meer manieren te interpreteren!) wendingen en wijze lessen. Met een tint humor en een luchtige schrijfstijl kan het niet anders dan dat de lezer getriggerd wordt tot het einde door te lezen!