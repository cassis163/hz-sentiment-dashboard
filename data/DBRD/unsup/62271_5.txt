En dan is het uit... En dan zit je daar, met je gezicht nog nat van de tranen. De schrijfster laat je sprakeloos achter met een wervelwind van emoties en gedachten. Mila krijgt het behoorlijk voor haar kiezen in dit eerste boek uit de trilogie van Gaby Rasters.
De schrijfster zuigt je helemaal mee naar binnen in de wereld van Mila, Lucien, Chris en Sebastiaan. De gevoelens, behoeften en gedachten van Mila zijn erg herkenbaar, en hoewel je zelf misschien andere beslissingen zou nemen als je in haar schoenen zou staan, kan iedereen zich wel in haar verplaatsen. De onvrede over de huidige relatie, maar er wel voor vechten tot het uiterste. Tegelijkertijd het opzoeken van spanning en de behoefte aan erkenning en waardering. Ik vond het een heerlijk boek om te lezen. Ondanks de soms rare streken die de hoofdpersonen uithalen, kunnen ze stuk voor stuk rekenen op de sympathie van de lezer. Sebastiaan lijkt in eerste instantie een enorme flirt en vrouwenverslinder, maar blijkt toch hondstrouw aan zijn eigen vrouw. En hoewel Lucien in het begin weinig sympathiek overkomt, laat hij zich op enig moment van zijn kwetsbaarste kant zien en kun je niets anders dan medelijden met hem hebben.
Gaby laat zien dat ze veel mensenkennis heeft en inzicht in de psyche. Knap geschreven, vooral voor een debuut!
Ik kan niet wachten tot ik deel 2 en 3 in handen heb...