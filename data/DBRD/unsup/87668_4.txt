Chaos is een feelgood boek, waarin een redelijk zwaar thema als basis is gebruikt. Het is het verhaal van Lara die na een relatie van 11 jaar wordt geconfronteerd met het feit dat haar man homo is. Voor haar betekent dat een gevoel van bedrog en vooral onzekerheid.

Het is gegoten in een feelgood verhaal, waarbij Lara voor zichzelf kiest en weer openstaat voor anderen. Dan leert ze Marius kennen. Hij komt ook uit een ongelijke relatie en is bang om zich opnieuw te binden. Het is mooi om te zien hoe deze mensen voorzichtig samen een balans weten te vinden in nieuwe liefde met de bagage die ze hebben uit de voorgaande relatie.

Lara is een sterke vrouw, ze heeft een leuke baan en een goed leven met goede vriendinnen. Rutger krijgt niet zoveel verhaal in dit boek, maar ook al is hij de oorzaak, het is niet zijn verhaal. Marius is de man die Lara nodig heeft. De man die haar weer vrouw laat voelen.
De karakters van Lara en Marius zijn mooi uitgewerkt met hun onzekerheden en de wil om weer door te gaan

Het boek behandeld een thema dat nieuw is als thema in een boek. Wat als een van de twee mensen in een relatie uit de kast komt, wat betekent dat voor de ander? Het is een taboe, er wordt niet over gesproken, laat staan dat er over wordt geschreven. Toch blijken er veel lang bestaande relaties om verkeerde redenen te zijn ontstaan. Relaties die al jarenlang bestaan breken nu open. De keuze om uit te komen voor de werkelijke geaardheid kan nu makkelijker dan 10 of 20 jaar geleden. Maar het heeft grote consequenties voor de partner die wel 'eerlijk' in de relatie was gestapt.

Elsbeth de Jager heeft een fijne schrijfstijl, Het is helder en duidelijk, niet te moeilijk en met veel dialogen, waardoor de karakters gaan leven en goed zijn te volgen.

Het is een boek vol hoop en liefde met ruimte voor begrip voor de mensen die in een situatie terecht komen waar ze niet voor hebben gekozen, maar waar ze wel mee moeten leren omgaan.