Nikolas woont samen met zijn vader Joël in een mini huisje in Finland. Als zijn vader op een dag meegevraagd wordt door een jager op een missie om Elfhelm (het elfendorp) te gaan zoeken, beslist zijn vader mee te gaan. Het is een hele zware en gevaarlijke tocht, Nikolas blijft daarom achter. Zijn gemene tante Carlotta komt in de tijd dat zijn vader op reis is op hem passen. Nikolas besluit als het niet meer uit te houden is met zijn tante, dat hij zijn vader moet gaan zoeken. Zal Nikolas zijn vader kunnen vinden?

Nikolas is een heel aandoenlijke jongen die het absoluut niet gemakkelijk heeft in het leven. Ondanks dat zijn leven zwaar is, is hij een doorzetter met het hart op de goede plaats. Natuurlijk heeft hij ook zijn zware, rottige en verdrietige momenten en die stukjes doen ook echt iets met je. Echt alle emoties komen voorbij (all the feels). Je voelt tijdens het verhaal echt een soort van onmacht en oneerlijkheid. Toch staat Nikolas altijd voor iedereen klaar en is hij een lieve jongen. Doordat je het verhaal leest vanuit zijn persoon en je leest wat hij denkt en voelt, kun je je enorm goed inleven in hem. Ook al is zijn verhaal vaak verdrietig en hartverscheurend, zet het je wel met beide voeten op de grond. Het dringt tot je door dat geluk niet altijd vanzelfsprekend is.

“Een jongen met de naam kerstmis” laat je nadenken over dingen waar je normaal misschien niet zo snel bij stil staat. Het zit vol met vele mooie boodschappen en het is een verhaal waar je iets van kan leren. Dit verhaal is zowel voor jong als voor oud een aanrader om te lezen!

De schrijfstijl van auteur Matt Haig is ondanks dat er best heftige onderwerpen voorbij komen toch luchtig en grappig. Eenmaal begonnen in “Een jongen met de naam kerstmis” vlieg je vlot door de hoofdstukken heen en is het moeilijk aan de kant te leggen. Je wilt heel graag weten hoe het allemaal afloopt voor Nikolas. Je gunt hem zo ontzettend een fijn en geluk leven toe. De hoofdstukken zijn niet erg lang, wat het fijn maakt om het verhaal voor te lezen of samen te lezen met kinderen. Door de mooie zwarte pen schetsen is er ook genoeg te bekijken, wat natuurlijk gewoon geweldig is.

Je hebt vast weleens iemand horen zeggen: “De wereld van tegenwoordig is niet eerlijk”.. en toch zijn er veel mensen van mening dat wie goed doet, goed ontmoet! En dit boek is daar nou precies een perfect voorbeeld van. Elke ouder, opa, oma, tiener, kind, iedereen zou dit hoopvolle, hartverwarmende en prachtige verhaal moeten lezen, elke kerst weer opnieuw!