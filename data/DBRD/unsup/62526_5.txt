Het boek Cakeology van Juliet Sear met foto’s van Helen Cathcart en vertaald door Mariëlle Steinpatz is een prachtig boek voor een heel speciale doelgroep. De recepten voor het bakken van de taarten of cupcakes staan er zeker in, maar het  decoreren ervan is hoofdzaak. Wat allemaal nodig is als bakgerei en decoratiegerei is uitgebreid beschreven. Voor een beginner op dit gebied heel behulpzaam. Er zijn vervolgens 24 projecten opgenomen. Bij ieder project is aangegeven of het geschikt is voor een beginner, een gevorderde of ervaren decorateur. Na de projecten volgt een hoofdstuk ‘Basisbeginselen’ (technisch jargon, taarten bereiden, cakes doorsnijden etc.) en vervolgens het hoofdstuk ‘Recepten’ (nodig om de projecten te kunnen uitvoeren).

Voor deze recensie is een project voor een beginner gekozen. Per project zijn meerdere recepten beschreven. Voor dit project zijn dat het recept voor het bakken van vanille cupcakes, een recept voor de karamelsiroop waarmee de cupcakes bestreken en geïnjecteerd moeten worden en een recept voor de botercrème die gebruikt wordt, waarvan meerdere varianten zijn opgenomen. Het maken van de decoraties is in de projectbeschrijving opgenomen. En zoals in onderstaand recept is te zien, kan een project eigenlijk niet goed worden beschreven zonder de bijbehorende foto’s.  

De foto’s zijn van verschillende aard. Soms wordt het eindproduct getoond, vaak zijn het stap-voor-stapfoto’s of foto’s van gebruikte materialen of ingrediënten. Ook is er gedacht aan silhouetten voor bijvoorbeeld insectenvleugels, het hondenkoekje, de kitscherige kerstkoekjes of de lieve hartenkoekjes, allemaal beschreven projecten.

Strandcupcakes met zoute karamel.

Keukengerei:
siliconenmallen in de vorm van schelpen en zeedieren (zie pag. 224 voor verkooppunten)
penselen
bord om als palet te gebruiken
grote spuitzak met een open sterspuitmond

De cupcakes:
12 – 16 vanillecupcakes met karamel (zie variatie op pag. 204)

Ingrediënten: poedersuiker om te bestuiven witte of ivoorkleurige, lichtblauwe en lichtlila rolfondant, 80 g van elke kleur kleurpoeder (dust) om details aan te geven (ik heb oranje, rood, geel, blauw, zwart, paars en groen gebruikt voor de vissen, schelpen, zeepaardjes en octopussen, maar je kunt ook andere kleuren kiezen)
rejuvenator spirit
circa 600 g zoute karamel-botercrème (zie pag. 218)
2 eetl. karamel (kwalitatief goede karamel uit de winkel of zie pag. 219 voor een recept) gele fijne tafelsuiker, voor het zandeffect schilfers zeezout

01.  Maak eerst de decoraties. (Je kunt ze een paar weken van tevoren maken, in een taartdoos zijn ze lang houdbaar.) Bestuif de schone siliconenmallen met poedersuiker en schudt het teveel af. Bestuif een werkvlak met poedersuiker en kneed hierop de rolfondant. (Ik heb ivoorwit gebruikt voor de schelpen, blauw voor de zeepaardjes en lila voor de octopus.) Breek een stukje af en druk dit stevig in de hoeken van de mal tot deze helemaal gevuld is. Til de mal op, keer hem om en druk de vorm eruit (zie foto 01 op pag. 101). Als de vorm blijft plakken vouw je de mal naar buiten (zie pag. 74 voor een beschrijving van het gebruik van een siliconenvorm). Herhaal dit tot al je decoraties klaar zijn. Laat ze minstens 24 uur drogen voor je ze versiert met kleurpoeder.

02.  Voeg de details toe aan de decoraties met behulp van kleurpoeder (zie foto 02 op pag. 101). De kleuren blijven beter plakken in de inkepingen als je die bestuift met je kwast, maar je kunt ook eetbare verf maken (voor de vis heb ik rejuvenator spirit en oranje poeder gebruikt voor de strepen en zwarte verf voor de contouren en ogen). Ze zijn eenvoudig te maken en ze zien er samen leuk uit. De schelpen zijn makkelijk: bestuif de bolle schelpen en de randen.

03.  Bedek de cupcakes met botercrème. Spuit de botercrème van bovenaf langs de rand van het cupcakebakje en spuit hem dan in een cirkelbeweging naar het midden. Besprenkel de botercrème met wat karamelsaus (gebruik het liefst een spuitzak, zie foto 03 op pag. 101). Bestrooi de cupcakes met gele tafelsuiker (eetbaar zand) en schilfers zeezout (zie foto 04).

04.  Versier de smakelijke hapjes met de schelpen en zeedieren om ze af te maken. Geniet ervan!

Voor een gekozen project gemaakt kan worden, moeten verschillende stappen worden gezet. Bij bovenstaand project wordt goed aangegeven welke stappen dat zijn en waar ze te vinden zijn in het boek. Eerst decoraties maken. Dan cakes bakken, met een directe verwijzing naar het recept. Bij dit recept zijn verschillende sirooprecepten gegeven en luidt het advies: maak eerst de siroop, bak dan de cakes. Hetzelfde geldt voor de botercrème waarbij het recept voor de zoute karamelsaus direct is beschreven. Het lijkt ingewikkeld met de verschillende verwijzingen, maar het blijkt heel duidelijk. Het is noodzakelijk de beschrijving van het project goed door te lezen en daarna de verschillende onderdelen te bestuderen en in volgorde te maken. Een zeer compleet boek dat ondanks de ingewikkeldheid van de projecten, met stap-voor-stap gedetailleerde recepten en perfecte verwijzingen heel precies aangeeft in welke volgorde gewerkt moet worden om een mooi resultaat te behalen.

Veel werk, maar goed te doen voor een beginner. Voor de liefhebbers een heerlijk boek. Het aanschaffen van benodigde spullen is gemakkelijk via de verkooppunten achterin het boek. En eerst alle keukenladen doorzoeken om te zien wat je allemaal al in huis hebt, is de moeite waard.