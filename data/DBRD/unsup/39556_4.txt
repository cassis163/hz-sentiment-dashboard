Het was een koude zondag, die zevende februari 2013 in Amsterdam. Een aantal deelnemers aan de Crimezone leesclub Bekraste zielen van R.J. Ellory schreden naar de Schreierstoren. In een gezellige ambiance etaleerde Ellory zijn grote creativiteit. En het is die creativiteit die je in zijn boeken tegenkomt, of het nu Bekraste zielen is of Een inktzwart hart. De verhaallijn is in beide gevallen bijzonder origineel en daar kun je als lezer ook van genieten omdat er gaandeweg nogal wat verrassingen opduiken. Een inktzwart hart loopt ervan over…

De 42-jarige corrupte rechercheur Vincent Madigan heeft zich door de jaren heen behoorlijk in de nesten gewerkt. Hij gaat gebukt onder torenhoge schulden bij drugsbaron Sandía die hem een ultimatum voor de terugbetaling heeft gegeven. Dat wordt Madigan tot dat moment toegestaan omdat hij ook werkt voor deze nietsontziende criminele baas.
Madigan bedenkt een plan om het geld bij een drugshuis van Sandía te stelen en daarmee zijn schulden af te lossen. Zijn plan is zo goed doordacht dat niemand een spoor van hem zal kunnen ontdekken. Met drie handlangers pleegt hij de overval, er sneuvelen een aantal mensen en het geld wisselt van eigenaar.
Van zowel zijn politiechef als van de drugsbaron krijgt hij de opdracht de verantwoordelijke man op te sporen en over te dragen. Een combinatie van twee onmogelijke opdrachten waarin de corrupte rechercheur zich steeds verder in vast lijkt te manoeuvreren.

Een inktzwart hart is niet alleen een creatief product van Ellory, fans van hem weten ook dat hij in staat is rauwe verhalen te schrijven. In dit verhaal haalt de auteur het slechtste bij zijn protagonisten naar boven. In tal van hopeloze situaties moet Madigan niet alleen proberen te overleven maar ook de regie van zijn plan proberen te behouden. Alleen treft hij spelers tegenover zich die allen een stevige graad in de misdaad hebben behaald en waar een mensenleven niet meer waarde heeft dan een uitgetrapte sigaret. Daarmee lijkt het avontuur waarin Madigan zich in heeft gewerkt, er een te zijn waar onmogelijk winnaars uit tevoorschijn kunnen komen. Maar voor je die conclusie kunt trekken zijn er talloze adembenemende situaties voorbijgetrokken die de nieuwsgierigheid van lezers alleen maar verder aanwakkert.
Een inktzwart hart, ontsproten uit een creatieve brein die toevallig ook nog leuk kan schrijven!

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 3 sterren