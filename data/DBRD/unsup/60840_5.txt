Dertien jaar geleden verliet Jennifer Brugman plotseling Rotterdam, zonder iemand te laten weten waar ze precies naartoe ging. Haar zus Elize, vriend Mike en goede vriendin Amber bleven achter in de stad. Na jarenlange afwezigheid keert Jennifer na een traumatische gebeurtenis in Groningen terug naar de stad waar ze is opgegroeid en gaat daar aan de slag als rechercheur. Op haar eerste dag raakt ze betrokken bij een moordonderzoek naar een intelligente moordenaar die overspelige vrouwen vermoord en op bijzondere wijze etaleert. Een boeiend moordonderzoek volgt en al snel wordt duidelijk dat het verleden Jennifer ook in Rotterdam achtervolgt.

Een nieuw begin is het debuut van schrijfster Angelique Haak. Het boek is geschreven in een alledaagse en beeldende schrijfstijl, waardoor deze thriller vlot leest. Grotendeels wordt het verhaal verteld vanuit het perspectief van Jennifer, waardoor je als lezer met haar gaat meeleven en de angst die zij ervaart voelt. Jennifer heeft in Groningen een traumatische ervaring gehad, waardoor ze daar is weggevlucht. In Rotterdam probeert ze haar leven weer opnieuw op te pakken, maar dan wordt duidelijk dat er iemand achter haar aan zit. Is het degene die haar in Groningen heeft getraumatiseerd?

Om de spanning in het het boek op te voeren en je nieuwsgierigheid naar de dader verder aan te wakkeren zijn er ook delen in het verhaal vanuit het perspectief van de moordenaar. Soms is dit een heel hoofdstuk, maar op andere plaatsen is het slechts een fragment. De moordenaar is een man die verschillende vrouwen op onmenselijke wijze heeft vermoord. Al snel ontdekt de politie dat de dader een fascinatie heeft voor de Griekse mythologie, maar daarna blijft het politieonderzoek lang vastzitten, terwijl er meerdere slachtoffers vallen.

Als lezer wordt je nieuwsgierigheid gewekt naar de identiteit van de dader, maar het duurt bijna tot het eind van het verhaal totdat deze onthuld wordt. Het middendeel van het boek draait vooral om de angsten die Jennifer persoonlijk ervaart en de achterdocht die zij voelt bij verschillende mannen in haar omgeving. Helaas blijft het verhaal hier iets te lang in hangen, maar aan het eind komt het verhaal in een stroomversnelling. Je krijgt steeds meer informatie over de dader en je denkt op begeven moment te weten wie de dader is. De schrijfster weet je echter op het verkeerde been te zetten en uiteindelijk blijkt de dader uit een verrassende hoek te komen.

De thriller Een nieuw begin is een veelbelovend debuut van de Nederlandse schrijfster Angelique Haak. De auteur is erin geslaagd een meeslepende thriller af te leveren die je van begin tot eind weet vast te houden. Hopelijk volgen er nog veel meer thrillers van haar hand!