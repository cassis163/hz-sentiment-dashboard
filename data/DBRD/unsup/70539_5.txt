Met dank aan Uitgeverij Ellessy voor het recensie-exemplaar.

Auteur: Ellen Lina

Uitgever: Ellessy

Aantal pagina’s: 362

Verschijningsdatum: oktober 2016

Genre: Roman

Over de auteur:

Ellen Lina-Rink werd in 1983 geboren in Arnhem. Na drie jaar op Curaçao gewoond te hebben, is ze sinds 2016 weer met haar gezin terug in Nederland. Crash is haar vierde boek. Eerder verschenen de goed ontvangen romans Vasthouden!, Ooit zal ik je weer zien en Sky.

Cover:

Dit zijn de covers. Prachtig vormgegeven en alleen al op uiterlijk pak ik een boek als dit op!

Achterflap:

‘… de rampplek. Het vliegtuig van de Italiaanse maatschappij Italiana crashte op 28 juli dit jaar bij het bergplaatsje Valsugana, na een defect in het hydraulische systeem. Een noodlanding werd ingezet, maar deze verliep uiterst tragisch. Bij de crash kwamen honderddrieënveertig mensen om het leven, onder wie de voltallige bemanning en vier Nederlanders; twee vrouwen, een man en een kind. Veertien mensen overleefden de ramp, onder hen bevonden zich twee Nederlanders.’

Ontmoet Anna Kranenburg. Eenendertig jaar, eigenaresse van een kookwinkel en overlevende van de ramp met IT 642. Naast haar zat Jesse Wilgers, drieëndertig jaar, partner bij Boulder Maze Accountancy op Wall Street, New York. Hij is de tweede Nederlandse overlevende.

Nadat Anna is aangeschoven bij De Avondshow, om naar aanleiding van een nieuwe vliegramp geïnterviewd te worden over de crash die zij overleefde, gebeurt het onmogelijke. Haar verhaal komt terecht bij Ruben Partier, die er vervolgens voor zorgt dat de levens van Anna, haar man Daan en van Jesse, nooit meer hetzelfde zullen zijn. Ruben krijgt het voor elkaar om geheim na geheim te ontrafelen. Wat heeft hij met de crash te maken? Wat hebben Anna en Jesse met elkaar te maken? Wat gebeurde er aan boord van IT 642, voordat het toestel neerstortte?

Wees gewaarschuwd … Brace for impact.

Mening:

Hoe kan het toch dat sommige boeken en auteurs aan je voorbij zijn gegaan? Crash is dus mijn eerste kennismaking met Lina, en met het ‘Brace for impact’ is werkelijk geen woord te veel gezegd. Fasten your seatbelt want dit boek blaast je anders echt van je stoel!

In de ik-vorm begint het verhaal met Ruben. BAM dat komt direct binnen, de wanhoop, het verdriet, de woede en vanaf de eerste letter zit ik aan de bladzijden vastgeplakt.

Hoofdpersonage Anna neemt het over en zo komt de grote bal aan het rollen. Vanaf nu switch je vloeiend naar het heden en het verleden en vraag je je tussentijds continue af: WAT is er in godsnaam gebeurd tijdens de crash? Anna en Jesse, de vonken vliegen eraf en je wordt hard heen en weer geslingerd in dit hele gebeuren. Waar je het ene moment alle begrip op kunt brengen voor of de één of de ander, denk je een volgend moment: dit kun je gewoon niet menen. Zo niet anders bij personages als Daan en Ruben. Ze raken je, ze irriteren je, ze verbluffen je en ze zitten stuk voor stuk al snel onder je huid.

Lina hanteert een directe en pure pen, doet nergens moeilijk en de dialogen zijn heel natuurlijk. Wat een leesgenot. Het is sjieke erotiek, het is spannend en net wanneer je denkt nu verzandt het verhaal een beetje in hetzelfde is daar dan een wending waar je U tegen zegt. Hoe indrukwekkend en hoeveel verschillende emoties dit allemaal los weet te maken is gewoonweg briljant. Is het daarnaast af en toe over the top? Jazeker, maar deze wijze van too much laat je letters vreten, laat je er compleet in meegaan.

Richting einde wil je maar één ding, weten hoe dit afloopt. En als het dan allemaal klaar is zit je daar met je dichtgeslagen boek bij te komen, nadenkend en tot de conclusie komend: damn dit was goed….

Conclusie:

Vijf stralende sterren voor Crash.

Ellen Lina heeft er absoluut een fan bij. Bijzonder is ook de bijbehorende soundtrack van dit boek, by Anouk van der Kemp. Te beluisteren via YouTube, iTunes of Spotify.

Karin Meinen.