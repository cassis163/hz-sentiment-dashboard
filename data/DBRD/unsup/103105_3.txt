maar echt verrassend is het niet. Een thriller evenmin...,Marnie woont weer in Londen sinds haar relatie over is. Ze werkt daar in een poppenmuseum. Op een dag wordt Marnie plotseling gebeld door haar grote jeugdliefde Oliver die haar vertelt dat hun gezamenlijke jeugdvriend Ralph op sterven ligt. Oliver vindt het belangrijk dat zij komt en heeft zelfs al een vliegticket voor haar geboekt. Marnie doet een beroep op haar stiefdochter Eva om op haar huis en het poppenmuseum te passen. Volgens Marnie is Eva behoorlijk volwassen voor haar leeftijd en heeft ze een groot verantwoordelijkheidsgevoel.
Als Marnie in Schotland aankomt, zorgt ze samen met haar grote jeugdliefde Oliver voor Ralph in de laatste dagen van zijn ziekte. Het is de confrontatie met deze jeugdvrienden, de ingewikkelde toestand en de onverwachte intimiteit die Marnie weer terug brengt naar het verleden. Haar moeilijke band met Oliver en Ralph. De door Marnie onbeantwoorde verliefdheid van haar nu doodzieke vriend, die hem destijds af en toe ten einde raad bracht.
Gerrard is een schrijfster die houdt van details en bijvoeglijke naamwoorden. Af en toe jammer, omdat het een deel van je fantasie tijdens het lezen wegneemt. Anderzijds mooi: ieder woord dat zij in Het weerzien gebruikt is doordacht. Gerrard is een perfectionist en alles gebeurt met een reden. Daarnaast schrijft ze uit verschillende perspectieven, uit die van Marnie en van Ralph, waardoor je als lezer wordt meegezogen naar het verleden. Het verhaal is verweven met de bijzondere symboliek die Gerrard prachtig weet neer te zetten. Vanaf het moment dat Marnie in Schotland is, totdat zij weer in Londen terugkeert en haar hele flat schoon schrobt waar haar stiefdochter Eva heeft huisgehouden. Ondanks de prachtige schrijfstijl en het bijzondere verhaal, gebeuren er geen onvoorziene dingen die de lezer schokken of ontroeren.
Een prachtige, vaardig geschreven psychologische roman over ingewikkelde relaties. Liefde, jaloezie, verliefdheid, trouw en vriendschap. Over jong zijn, sterven en herinneringen. Nicci Gerrard, de vrouwelijke helft van het beroemde thrillerschrijversechtpaar Nicci French schrijft herkenbaar, met veel inlevingsvermogen en werkt haar hoofdpersonages goed uit. Haar luchtige schrijfstijl zorgt ervoor dat het boek makkelijk leest, maar echt verrassend is het niet. Een thriller evenmin, maar dat zal voor de ware fans van Nicci Gerrard geen beletsel zijn.