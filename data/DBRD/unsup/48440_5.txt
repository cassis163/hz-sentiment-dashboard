Een speculatieve thriller: zo benoemt de uitgever ‘Dark Matter’, het bijzondere boek van Blake Crouch. Samen met de ondertitel ‘Wat als?’ dekt dit direct de lading. Want stelt niet iedereen zichzelf zo nu en dan de ‘Wat als?’ vraag en speculeer je hoe dat je leven misschien ten goede of ten kwade had kunnen veranderen? Er van uitgaande dat er geen parallel universum bestaat, zal deze vraag niets aan je leven veranderen. Maar stel dat er wel een parallel universum bestaat? Er zijn genoeg wetenschappers in de kwantummechanica, die hiervan overtuigd zijn. Dus stel je eens voor dat deze wetenschappers gelijk hebben en dat je opeens wakker wordt in een ander universum? Jij bent nog steeds dezelfde maar door de andere keuzes die jij in die andere, nieuwe wereld hebt gemaakt, ziet je leven er heel anders uit.

In deze nachtmerrie ontwaakt hoofdpersoon Jason Desson na zijn ontvoering door een mysterieuze persoon. Er ontrolt zich een beklemmend verhaal, waarin Jason te maken krijgt met nietsontziende wetenschappers die niet terugdeinzen voor moord en doodslag om het geheim van het wisselen tussen de verschillende parallelle universums te achterhalen. En dan ben je heel blij dat je niet in de schoenen van Jason staat. Want in zijn zoektocht naar zijn oude leven, kan hij niet anders dan opnieuw allerlei afwegingen en soms desastreuze keuzes maken met alle gevolgen van dien.

Omdat het verhaal voor een groot deel vanuit de ik-persoon Jason wordt verteld, ben je geneigd te denken dat dit de enige ware Jason is. Maar is dat ook zo? In de verschillende universums leven even zovele andere Jasons. Zijn alle andere Jasons eigenlijk niet evengoed de ware Jason? Een interessant gegeven in een uitermate intrigerend verhaal vol plotwendingen. Soms ronduit schokkend en bijna altijd verrassend. Een spannende intelligente thriller die je aan het denken zet. Een regelrecht aanrader.