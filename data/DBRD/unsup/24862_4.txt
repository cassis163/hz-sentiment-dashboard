1767 - Nu ze Schotland achter zich hebben gelaten om opnieuw te kunnen beginnen in Amerika vraagt een zware bootreis veel van Jamie en Claire en hun reisgezelschap. Er lijkt maar geen eind te komen aan tropische stormen, piraterij en persoonlijke uitdagingen. Ze kijken terug op een uitputtende en angstaanjagende bootreis die hen weer flink op de proef heeft gesteld. Via Charleston trekken ze naar het noorden waar in South Carolina familie van Jamie woont. Het is daar in de koloniën waar hij een nieuwe toekomst wil opbouwen met hun steeds groter wordende familie. Jamie en Claire varen naar River Run waar zijn tante Jocasta woont. Zij heeft een plantage waar ze teer en terpentijn verhandelt met de marine. Ze heeft hulp nodig en kan het als weduwe niet alleen aan in een harde mannenwereld. En dan weet ze nog lang niet wat de toekomst binnenkort gaat brengen. De Amerikaanse Revolutie staat binnenkort voor hun deur en Jamie en Claire weten dat.

1968 - Brianna is in Boston achtergebleven. Ze stond volledig achter de keuze van haar moeder om voorgoed terug te keren naar Jamie, Brianna’s vader. Roger heeft haar opgevangen nadat Claire voor de laatste keer door de stenen was gereisd en tussen hen ontstond een innige relatie. Maar het loslaten van haar moeder valt niet mee, ze droomt over haar vader Jamie en ze mist Claire enorm. Wanneer ze iets schokkends ontdekt wat haar ouders moeten weten kan ze maar één ding doen; zelf de reis door de stenen maken. Alsof het leven opnieuw begint en tijd ineens niet meer telt.

In dit vierde deel van de Reiziger-serie belanden we in een heel andere omgeving en sfeer. Van het regenachtige Schotland en het flamboyante Parijs reizen we nu via het tropische Jamaica naar het snikhete zuiden van Noord-Amerika. In een tijd waar de harde hand van de wet hoogtij viert, corruptie, bandieten en piraten welig handel voeren en ziektes zorgen voor een roerige atmosfeer. En dan is daar die dreigende revolutie die op het punt staat van uitbreken. Jamie kwam voor een nieuwe start, hij is er zo aan toe om zich eindelijk een keer te settelen en te genieten van rust en zijn gezin. Er is ook nog zoveel dat hij Claire moet vertellen. Claire weet zich zoals altijd in de nesten te werken, vaak onbewust maar ook vanwege haar vrije gedrag en gedreven vakkennis als chirurg in haar eigen tijd. Ze is een opvallende vrijgevochten vrouw. Jamie is daar inmiddels aan gewend, hij kent de reden, maar de omgeving heeft daar niet altijd begrip voor en dat zorgt voor problemen. Dat zorgt vaak voor spanning maar voor jou als lezer is het vaak ook grappig.
‘Wie goed doet, wie goed ontmoet’ gaat duidelijk niet altijd op en dat maken ze aan den lijve mee. Ook eenmaal bij Jocasta op het landgoed, zij is de tante van Jamie, blijft het leven een aaneenschakeling van avonturen, uitdagingen en tegenslag. De liefde voor elkaar en hun steeds groter wordende familie, is echter onoverwinnelijk. De ene na de andere verrassing maakt hun leven een aaneenschakeling van gebeurtenissen. Zolang ze maar samen zijn kunnen ze alles aan.

Een heerlijk cadeau is het toch elke keer om meer dan 1000 pagina’s te worden meegezogen in de turbulente levens van Jamie en Claire. De enige twee ‘nadelen’ zijn dat het lettertype zo klein is, en bij brieven of passages zelfs in een ander type dat het soms onleesbaar neigt te worden, én dat Gabaldon echt wel soms te ver doordraaft in (herhalende) details en sfeeromschrijvingen. Het idee is dat ze lezers die midden in de serie beginnen met lezen wil voorzien van cruciale informatie om het verhaal te begrijpen maar daar is eigenlijk geen beginnen aan. Het is soms zelfs wat vervelend en haalt soms de vaart uit het lezen.

Toch, en dat is het rare, deze reizigerserie is zo ontzettend fascinerend, mooi en interessant dat het je soms door stukken heen moeten bikkelen een investering is die je graag maakt.
Opvallend in dit deel is dat er steeds meer andere personages een grotere rol krijgen in het verhaal. En dat is maar goed ook. Dit zorgt ervoor dat er telkens iets nieuws valt te ontdekken en er nieuwe ontwikkelingen zijn. Vooral de verhaallijn met Lord John en de reden waarom hij en Jamie aan elkaar verbonden zijn is ontroerend mooi. Het handelen van de jongeren, die werken met tijden echt op je lachspieren. De onderlinge interacties zijn gewoon genieten. Je hoeft je nooit te vervelen met deze boeken.

De Reiziger is één lang verhaal. Door al die beeldende vertellingen leest ieder boek echt als een film. Je ziet veel dingen echt voor je, dan is het uitvoerig vertellen van Gabaldon weer een voordeel. Je moet echt wel blijven opletten! Wat nu wordt aangedragen kan zomaar 300 pagina’s later weer opdoemen, en dus vraagt het verhaal wel om je onverdeelde aandacht.
In dit deel vraagt Gabaldon flink wat doorzettingsvermogen van de lezer. Pas halverwege komt er vaart in het verhaal. En dan is er plaats voor humor, grappige situaties en Jamie in een volledig nieuwe rol. Dan waardeer je Gabaldons schrijfkunsten nog meer, vergeet je dat je voorheen hebt moeten bikkelen om tot dit moment te komen. En dan is het boek ineens uit…..
Het blijft een onmiskenbaar feit dat de unieke mix van historische gebeurtenissen en bijzondere personages deze boeken tot een ware, haast filmische, belevenis maken. Ondanks dat het zeker geen boeken zijn voor even tussendoor, je moet echt je koppie bij de les houden, is het nergens mee te vergelijken. Op naar boek vijf! 3,5 ster