Crazy cat lady, als je dat hoort zie je dan ook een oud grijsharig vrouwtje voor je in een huis vol katten? Nou vergeet dat beeld, want anno 2019 is een crazy cat lady een van de vele leden van een team die wereldwijd verspreid wonen en gewoon gek zijn op hun kat(ten). En in het kader van genderneutraliteit mogen ook mannen zich crazy cat lady noemen!

Elke van Huffel is redacteur en reporter voor tv en magazines. Als suzieq adviseert zij haar volgers op twitter met haar avonturen en die van haar soulmate Marbles de kat. Laura Janssens is illustratrice van Crazy cat lady en tekent verder voornamelijk strips en cartoons. Samen maakten zij het Crazy cat lady boek.

Crazy cat lady is een veelzijdig boekje met informatie over de kat, geschiedenis, grappige weetjes en doe-dingen, maar een ding is duidelijk: alles gaat over de kat en vooral jouw kat. Want het boekje zit vol met tips voor je kat, hoe je speeltjes kan maken of van een fijne doos een heerlijke poezenplek voor je huistijger, hoe je stress kan verminderen door je kat en het heeft zelfs een heuse cat-sitter checklist. Daarnaast is het een boekje waar je foto's van je kat in kan plakken, een heerlijk menu kan noteren en zijn ondeugende acties in kan opschrijven en bewaren.

Leuk is de checklist: 15 signalen dat je een crazy cat lady bent, hoewel de echte cat lady dat ook wel weet zonder de checklist.

Het boekje is ook voorzien van diverse katten quotes

"Kattenhaters komen in hun volgende leven terug als muis" - Faith Reswick

Een grappig en veelzijdig boekje waarin katten eigenaren zichzelf en hun kat zullen herkennen. Vol humor geschreven in korte stukjes tekst met veel illustraties en genoeg ruimte om zelf dingen in te vullen. Het maakt het een ideaal dierenvriendenboekje voor jou en je kat.