Kleine brandjes overal draait om de familie Richardson en de familie Warren. Twee gezinnen die in niets op elkaar lijken. De Richardsons zijn perfect georganiseerd en wonen in Shaken Height, een keurige rustige plaats in Cleveland. Alleenstaande moeder Mia Warren en haar dochter Pearl zijn pas in Shaken Height komen wonen. De families komen met elkaar in contact omdat Mia en Pearl in een appartement wonen dat verhuurd wordt door Elena Richardson. Elena Richardsons dochter Moody en Pearl sluiten vriendschap, dit zorgt ervoor dat de families steeds meer met elkaar betrokken raken en dat Pearl nooit meer uit de plaats wil vertrekken.

De hoofdrollen in deze roman zijn weggelegd voor moeders Elena en Mia. Ze zijn totaal verschillend, maar hebben beide veel liefde voor hun kind(eren). Door een voogdijzaak komen de vrouwen tegenover elkaar te staan en gaan ze de strijd met elkaar aan. Schrijfster Celeste Ng is er goed in geslaagd om de karakters van de vrouwen te schetsen. De psychologie is goed uitgewerkt, waarbij je ziet dat je als lezer toch wat meer sympathie krijgt voor Mia.

Kleine brandjes overal is een realistisch en geloofwaardig verhaal en daarom is deze roman van Celeste Ng heerlijk om te lezen. Elke familie heeft zijn eigen geschiedenis en verhalen die het met zich meedraagt. De auteur heeft de personages levensecht en herkenbaar geschetst, waardoor je ze in je hart sluit en met ze meeleeft. Mia en Elena, maar ook hun dochters Pearl en Moody zijn boeiende personages in dit boek dat draait om de thema’s moederschap en vriendschap.

Kortom, Celeste Ng’s nieuwe roman Kleine brandjes overal is een ontroerende en confronterende roman over moederschap en vriendschap. Het zet je aan het denken en sleept je mee.