Voor de hebban leesclub mocht ik het boek Godblind lezen. Het boek gaat over twee groepen, de Mireces, onder leiding van koning Liris en de Gilgoras onder leiding van koning Rastoth. De Mireces waren aanhangers van de “Gods of Light” en de Gilgoras zijn aanhangers van de “Red Gods”. Nadat de ene koning wordt vermoord en de andere koning steeds gekker wordt, proberen de Red Gods de wereld weer aan hun hand te krijgen en de wereld te veranderen in een bloeddorstige chaos. Uiteindelijk willen ze de sluier die de goden van de fysieke wereld afsluiten teniet laten gaan, zodat ze weer kunnen toetreden in de fysieke wereld.

Godblind is anders dan andere fantasy boeken die ik heb gelezen. Er wordt veel geweld gebruikt, vanaf het begin al, veel gescholden op elkaar en de karakters zijn erg wreed. Er wordt veel bloed vergoten. Ik weet niet helemaal of dat wel mijn ding is in een boek, van mij had het wel wat minder gekunt. Wat ik wel erg goed vond aan dit boek is dat elk hoofdstuk een ander perspectief aanneemt. Omdat de personen zo anders zijn ten opzichte van elkaar geeft dat veel (goede) afwisseling in het boek. Omdat de hoofdstukken zo kort waren zat er soms wel wat teveel afwisseling in, hierdoor had ik moeite om bij te houden wie wie ook alweer was en wat er was gebeurd in het vorige stukje.

Het verhaal is goed, origineel en erg spannend. Alle verschillende perspectieven en groepen maken het verhaal goed, maar ook complex. Dit is wel een boek waar je goed je hoofd bij moet houden. Toch leest het boek ook wel weer snel, ik heb het boek in een paar avond uren uit weten te lezen. Al met al was dit boek zeker een aanrader; door het intense einde heb ik zeker zin in het volgende deel!