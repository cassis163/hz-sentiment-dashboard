Kiloknaller, en de volwassen variant Mijn strijd tegen de kilo’s, van de Britse Paul Turner vertelt het autobiografische verhaal van zijn jeugd als kind met ernstig overgewicht. Al zo lang hij zich kan herinneren is hij dol op eten en gedurende zijn lagere schooltijd is dit niet echt een probleem. Paul accepteert zichzelf zoals hij is en houdt van zijn lichaam. Dit verandert wanneer hij op de middelbare school een keer voor dikzak wordt uitgemaakt. Paul begint zich te realiseren dat zijn dik zijn wel eens een aanleiding zou kunnen zijn om gepest te worden. Samen met zijn zogenaamde Innerlijke Vreet Monster bedenkt hij een strategie om eventuele pesters op afstand te houden. Wanneer er nog een dikke jongen in zijn klas komt probeert hij hem hetzelfde gedrag aan te leren. Het omslagpunt voor Paul komt wanneer hij iets heel graag wil gaan doen, maar dat vanwege zijn omvang niet mogelijk is.

Paul Turner heeft in Nederland bekendheid gekregen door zijn deelname aan het tweede seizoen van The Voice of Holland waar hij uiteindelijk op de vierde plaats eindigde. Als kind was hij al dol op aandacht waardoor het nooit een probleem voor hem was om in het middelpunt te staan. Door middel van veel – wrange – humor en zelfspot is het hem grotendeels gelukt zijn middelbare schoolperiode heelhuids door te komen. Dit kostte echter wel enorm veel energie en daar vertelt Turner heel open over in Kiloknaller. Onder al de aandachttrekkerij gaat ook veel pijn en onzekerheid schuil die hij voornamelijk probeerde te ontkennen.

In zijn nawoord, en eigenlijk door het hele boek heen, is Turner vol lof over de steun van zijn ouders. Ze hielden onvoorwaardelijk van hem en accepteerden hem zoals hij was. Niet alleen Paul ontkende zijn overgewicht, ook zijn familie deed dat. In het gezin werd er niet met elkaar over gesproken, alleen af en toe een “blik” uitgewisseld, volgens Turners eigen zeggen om zijn gevoelens te sparen.

Kiloknaller is zeker een toegankelijk boek geworden, het is gemakkelijk leesbaar zonder al te veel moeilijke woorden. Mogelijk onbekende woorden als obesitas en anorexia worden spelenderwijs uitgelegd. Vlot leest het ook, met veel humor en zelfspot. Paul Turner is ambassadeur van Stop Pesten Nu en op de website is veel aandacht aan het boek besteed. Turner legt vooral de nadruk op de strategie die hij heeft ontwikkeld om het gepest worden te omzeilen. Daardoor wordt hij meer iemand met wie vooral gelachen kan worden dan een jongen met overgewicht en ligt de nadruk meer op de manier waarop omgegaan wordt met de obesitas dan op het gepest worden. Gevoelens worden diep achter een muurtje van ontkenning verstopt en dat maakt het voor de jonge lezers lastig om het verdriet achter de façade te zien en de onderliggende boodschap eruit te filteren. Dus is het maar de vraag of Kiloknaller echt een wezenlijk verschil kan maken op het gedrag van pesters in spé.