De ambitieuze, door haar man aan de kant geschoven Sabine strandt tijdens een onweersbui op een afgelegen monumentale boerderij, waar haar aanwezigheid in eerste instantie niet op prijs wordt gesteld. Welke geheimen verbergt dit oude huis?

Sabine, onlangs door haar man ingeruild voor een jonger exemplaar, neemt op een regenachtige avond een verkeerde afslag en belandt op het terrein van de familie Gilissen. De dochters laten haar tegen hun zin binnen en werken haar de volgende dag weer gauw de deur uit. Dankzij de uitbaatster van de B&B waar ze vervolgens heen gaat, weet ze zich toch weer naar binnen te werken in de boerderij, geïntrigeerd door de geheimzinnige sfeer rondom de familie en hevig geïnteresseerd om de oude boerderij in haar portfolio van monumentale panden op te nemen. Beetje bij beetje maakt ze zich onmisbaar voor de familie en ontsluiert ze de zorgvuldig bewaarde geheimen.

Maar wat is waar en waarom heeft iedereen zo zijn eigen waarheid?

Rode draad in de geheimzinnigheid rondom de familie is het “noodlottig ongeval” dat twee jaar geleden plaatsvond in het huis en de voorzichtigheid waarmee iedereen met jongste dochter Livia omgaat. Tel daarbij op dat het hele dorp de familie met de nek aankijkt, genoeg voer voor Sabine om in te duiken!

Reddende Engel heeft voortdurend een donkere, onheilspellende, beklemmende toon. De lezer wordt steeds op het verkeerde been gezet in deze heerlijk vileine, onderhoudende, spannende roman, die achteraf genoeg stof tot discussiëren en filosoferen geeft!