‘Praten over zwangerschapsverschijnselen vond ik wijvengezeik’; een uitspraak van Claudia de Breij die precies de lading dekt, als je haar columnbundel ‘Krijg nou tieten’ zou moeten omschrijven. In tegenstelling tot de vaak rooskleurige zelfhulpboeken over zwangerschap en bevallen, neemt De Breij in haar columnbundel bepaald geen blad voor de mond. Geen zaligmakend gebabbel over hoe fijn een zwangere vrouw zich voelt, hoe bijzonder die negen maanden voor haar zijn of hoe roze die wolk ook mag worden omschreven; de cabaretier doet een humoristisch doch eerlijk boekje open over de ándere kant van de medaille. Op literaire wijze houdt De Breij haar conference over dit onderwerp.

De Breij neemt haar eigen zwangerschap als lijdend voorwerp en ontleedt op nuchtere wijze alle (on)gemakken van negen maanden zwanger zijn. Met hilarische eerlijkheid bereidt ze andere zwangere vrouwen voor op wat hen te wachten staat. Met een flinke dosis zelfspot en wat sinistere kanttekeningen hier en daar, gooit De Breij schaamteloos haar eigen zwangerschap te grabbel. Per zwangerschapsweek dient zich een passend onderwerp aan, waarin menig zwangere vrouw zich in die fase zal kunnen herkennen.

De komische herkenbaarheid van de eerste paar columns prikkelen meteen de aandacht en doet de hormonale lezeres direct weer even met haar beider benen op de grond belanden. Zonder het “wijvengezeik” te hoeven noemen, schetst De Breij ook heus wel mooie en leuke ervaringen van het zwanger zijn, maar ze blijft daarin trouw aan haar rauwe eigenheid. Niet alle columns zijn even grappig of interessant, toch vormen de columns tezamen een volledige kijk op negen bijzondere maanden uit het leven van een cabaretier. Ook wanneer je geen fan bent van haar werk in het theater, weet De Breij met haar schrijfsels je aandacht in positieve zin vast te houden. Op zoek naar een zwangerschapsboek met een twist, is deze bundel dé aanrader voor iedere aanstaande moeder (of vader).