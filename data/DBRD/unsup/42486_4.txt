“Het geluk van Cavendon Hall” is het derde deel in een serie over de aristocratische familie Ingham en de familie Swann. Het feit dat ik dit pas na het lezen door had, geeft aan dat het boek heel goed los te lezen is. De eerste pagina’s zijn ingeruimd om alle familiebanden te duiden en dat zijn er nogal wat! In eerste instantie zonk de moed mij in de schoenen, zo veel personages… Gelukkig bleek het tijdens het lezen mee te vallen, Barbara Taylor Bradford heeft namelijk een prettige toegankelijke manier van schrijven en maakt gebruik van uitgesproken herkenbare karakters. Het suikerzoete verhaal van deze beide families krijgt in dit deel een donker randje. We bevinden ons in 1938, het is onrustig in Europa, een oorlog staat voor de deur. De families bereiden zich, elk op hun eigen wijze, voor op deze nietsontziende oorlog. Historische aspecten zoals de rol van het Women’s Institute (een vrouwenvereniging) maar ook de verschillende bombardementen en invasies worden op natuurlijke wijze in het verhaal gemengd. Familieliefde en trouw blijken tijdens deze zware tijden de pijlers te zijn waar de families op steunen en die zijn hard nodig want de oorlog spaart ook hen niet… een mooi meeslepend verhaal…