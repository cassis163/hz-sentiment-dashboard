John Grisham is al meer dan twintig jaar de meest succesvolle thrillerschrijver ter wereld, zo staat ook vermeld op zijn nieuwste legal thriller. Dat staat natuurlijk als een huis, maar zijn grootste successen beleefde de Amerikaan in de jaren negentig met zijn megabestsellers en block buster-verfilmingen als The Firm, The Pelican Brief en The Rainmaker.
Met zijn negentiende legal thriller keert de bestsellerauteur terug op bekend terrein en heeft hij gekozen voor het beproefde succesrecept van o.a. De straatvechter en De Rainmaker: een jonge, onervaren, maar veelbelovende advocaat die het opneemt tegen een (juridische) reus.
In Het proces is David Finc de veelbelovende jonge advocaat. Na zijn rechtenstudie aan Harvard is hij direct aan de slag gegaan bij een groot prestigieus advocatenkantoor. Maar Finc is daar al jaren niet happy en dat is nogal zwak uitgedrukt. Op een ochtend barst de bom en besluit hij het roer definitief om te gooien. Vrij toevallig belandt hij bij advocatenboutique van Oscar Finley en Walter Figg, die, anders dan de naam doet vermoeden, een specialist is in de schemerwereld van de straatadvocatuur. U weet wel, die smoezelige advocaten die gewetenloos achter ambulances aanrijden en begrafenissen bezoeken in de hoop die ene claim te kunnen vinden waarmee een vermogen verdiend kan worden. Het illustere duo Finley & Figg heeft dat succes nog niet gevonden en de advocaten vullen hun dagen - tussen het ruziemaken door - vooral met kleine letselzaken en (v)echtscheidingen. Hoewel de advocaten eerst geen idee hebben wat ze met die Harvard-jongen aan moeten, kunnen ze hem al snel goed gebruiken. Ze krijgen lucht van een grote massaclaim tegen de producent van een veelgebruikt medicijn en sluiten zich aan bij een grote massaclaimspecialist in de hoop op deze manier zonder al te veel moeite ook een flink deel van de koek te kunnen opstrijken. Het duurt niet lang voordat Finley, Figg en Finc in een vrije val terechtkomen en alles op alles moeten zetten om niet voortijdig het loodje te leggen.
Grisham doet waar hij goed in is en levert met Het proces een zeer degelijke legal thriller af. Hoewel de ingrediënten duidelijk herkenbaar zijn, is het boek geen herhaling van zetten. Grishamfans van het eerste uur kunnen opgelucht ademhalen en vaststellen dat de Amerikaan zijn magie nog steeds niet is verloren. Zoals we bij de auteur gewend zijn krijgen we een mengeling van sterke, soms karikaturale personages voorgeschoteld, die weliswaar niet allemaal even likable zijn, maar wel levensecht worden neergezet. Het proces komt echter wel wat langzaam op gang. Tot tweederde van het boek kun je het ook nog geen pageturner noemen. Grisham maakt geen haast maar slaagt er wel goed in een helder beeld te creëren van de wereld van de massaclaims. Verhaaltechnisch is het misschien allemaal wat minder boeiend in het begin, en een klein beetje langdradig, maar naarmate het boek vordert komt de Grishamdiesel echt op gang en heeft de "master of legal suspense" nog een paar aardige verrassingen in petto.
Het proces zal niet de geschiedenis in gaan als klassieker, daarvoor is het allemaal net niet bijzonder genoeg. In het Engels zouden ze dit 'a good read' noemen. Een echte Grisham die weer doet smaken naar meer.