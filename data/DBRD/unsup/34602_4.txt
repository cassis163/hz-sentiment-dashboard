Jitzak is het debuutroman van Mili van Veegh en vertelt het intrigerende verhaal van Zizzel en Atnat die denken de liefde gevonden te hebben maar juist verstrikt raken in een web vol leugens, gefabriceerd door een en dezelfde spin: Jitzak.

Mili van Veegh neemt een gedurfd risico met haar eigen zinnige schrijfstijl. Het verhaal wervelt om je heen. Personages hebben allen hun eigen stem en zelfs gemoedstoestanden vragen om een geheel eigen dictie.
Wat dat betreft laat ze niet de woorden het verhaal bepalen, maar juist andersom.

Ze vraagt hiermee wel wat van haar lezer en zoals ik al schreef, daar is het verhaal ook naar. Het sleurt ons mee in een rollercoaster van emoties, zoals Jitzak dat ook doet met Zizzel en Atnat, en alle anderen die zijn pad kruisen.
Af en toe gaat verhaal voor mij iets te snel, gebeurt er teveel en glipt het bijna door mijn vingers, maar geen enkel moment verliest Jitzak zijn grip op mij. Het moest uit. Ik heb ook bijna non stop gelezen.

Vier sterren voor een verhaal dat zichzelf mag vertellen in al zijn facetten (mooi, grof, lieflijk, complex, verwarrend, komisch en oneerlijk) en een schrijfster die durft te schrijven.