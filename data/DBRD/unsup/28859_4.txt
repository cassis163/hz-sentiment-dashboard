James Patterson is de meest succesvolle thrillerauteur van dit moment. Van zijn hand verschijnen twee reeksen die wereldwijde bestsellers zijn: de Alex Cross reeks en The Womens Murder Club. Daarnaast schrijft Patterson, samen met talentvolle auteurs uit zijn schrijffabriek, stand-alones, zoals het pas verschenen Bikini dat hij samen met de journaliste Maxine Paetro schreef.
Bikini is een typisch Amerikaanse thriller, spelend op het zonnige Hawaii. Als er prachtige fotomodellen verdwijnen die in bikini poseren voor het prestigieuze blad Sports Illustrated, wordt verslaggever Ben Hawkins, tevens auteur van misdaadromans, door zijn hoofdredacteur naar het paradijselijke eiland gestuurd om een reportage te maken. Voordat Hawkins ook maar een spoor ontdekt heeft, worden er enkele meisjes zwaar verminkt en vermoord teruggevonden. Hawkins gaat op zoek naar een psychopaat die in opdracht van rijke voyeurs jonge vrouwen martelt en voor het oog van de filmcamera vermoord. Deze snuffmovies zijn kapitalen waard. Patterson en Paetro nemen de lezer mee op een huiveringwekkende jacht die leidt van de parelwitte stranden van Hawaii, naar de besneeuwde Zwitserse Alpen en van de achterbuurten van Los Angeles naar de Amsterdamse grachten.
Toegegeven, de thematiek van Bikini is niet origineel. Mooie fotomodellen die op paradijselijke eilanden in handen vallen van psychopaten is een gegeven dat we talloze keren hebben kunnen zien in tv-series als Magnum. Maar Patterson herschrijft het aloude verhaal met een enorme vaart en een huiveringwekkende spanning. De lezer heeft geen moment het gevoel een clichéverhaal te lezen. Handig gebruik van wisselend perspectief, korte hoofdstukken en een zeer aansprekend taalgebruik zijn daar ongetwijfeld debet aan. Maar ook de sluwe psychopathische moordenaar in zijn vele verschijningsvormen, draagt bij aan het ongemak en de angst die de lezer bekruipt bij zijn meedogenloze moorden. Hij is een wolf in schaapskleren, een sportief surftype die de meisjes niet alleen vermoordt vanwege het geldelijk gewin, maar tevens uit de behoefte om pijn toe te brengen.
Ben Hawkins, in dit verhaal naar analogie van Michael Connelly, zowel schrijver van misdaadromans als verslaggever van de LA-Times, is een behendig journalist en dankzij zijn grote netwerk komt hij steeds een stapje verder. Maar de spanning van het boek zit niet zozeer in de vorderingen van de speurder, maar meer in de listen en de wrede handelingen van de moordenaar die in opdracht van verknipte rijke mensen films maakt van zijn seksuele escapades met de modellen voordat hij de weerloze vrouwen verminkt en vermoordt. Wanneer loopt hij eindelijk tegen de lamp?
Bikini is niet alleen door Patterson geschreven, maar zijn meesterhand is op elke pagina merkbaar. Het verhaal is bijzonder filmisch geschreven en ontrolt zich met de vaart en de suspense van een horrorfilm. Het aantal verrassende wendingen is groot evenals het contrast tussen de zonnige omgeving vol palmen en wit zand en de bloedige moorden.
Het maakt de sfeer broeierig en ijzig kil tegelijk. Elk moment kan het gevaar opnieuw in alle hevigheid toeslaan. Patterson is wat dat betreft een thrillergrootmeester die zijn gelijke niet kent. Hij bespeelt het publiek als een regisseur, schokt het, doet het huiveren en houdt het in zijn macht. Hij is de Quentin Tarantino van het misdaadverhaal. Hij maakt met oude materialen iets volstrekt nieuws. Keihard en huiveringwekkend goed.