Samenvatting van het verhaal
Op het moment dat Maura Isles bij haar moeder op bezoek is in het ziekenhuis, wordt ze gebeld door Jane Rizzoli over een nieuwe, vrij gruwelijke zaak. Maura had alle banden met haar moeder Amalthea Lank, die een seriemoordenaar is, verbroken en wilde geen contact meer, maar aangezien Amalthea (onder zware bewaking) op het sterfbed ligt maakt Maura een uitzondering.

Eenmaal aangekomen op de plaats delict vinden Maura en Jane een jonge vrouw die er vredig bij ligt, alsof ze slaapt en niet dood is. Ze is helemaal in het zwart gekleed. Wat iedereen choqueert is het feit dat haar oogkassen leeg zijn, je ziet alleen nog de bloederige holtes. De ogen bevinden zich in de linkerhand van het dode meisje. Afgezien van de verminking van haar ogen zijn er geen andere verwondingen te zien en is er niet direct een doodsoorzaak vast te stellen. Al gauw volgt er een tweede moord. Het volgende slachtoffer was onafhankelijk filmmaker met een eigen productiemaatschappij. Ze maakte horrorfilms.

Na vondst van het lijk schiet het Maura te binnen dat Amalthea in het ziekenhuis had gezegd: "Je zult er binnenkort weer een vinden." Maura weet niet zo goed of deze informatie te vertrouwen is aangezien Amalthea altijd psychologische en intimiderende spelletjes met Maura speelt.

Na grondig speurwerk merken Rizzoli en Isles dat ze te maken hebben met een moordenaar die hen tart. Hij wil hen via de moorden laten zien dat hij te slim is om opgepakt te worden. De moorden zijn symbolisch en hebben waarschijnlijk voor iemand (buiten de politie) een speciale betekenis. Daarmee blijken ze gelijk te hebben, er is inderdaad iemand die een sterk vermoeden heeft wat er speelt en zij is bang dat ze de volgende is.

Conclusie
In het eerste hoofdstuk laat de schrijfster door twee korte zinnen al de spanning oplopen, je weet als lezer direct dat er iets geheimzinnigs aan de hand is en dat intrigeert. Het verhaal wordt verteld vanuit twee perspectieven: dat van Holly en dat van Rizzoli en Isles. Door Holly weet je vanaf het begin dat er iets goed mis is. Je weet alleen niet wat en de schrijfster geeft steeds kleine kruimeltjes informatie. Er is iets gebeurd in Hollys jeugd, iets waar de slachtoffers mee in verband staan. Deze manier van schrijven trekt je helemaal in het verhaal. Je komt al dingen te weten die Rizzoli en Isles nog niet weten en dat geeft je als lezer een extra gevoel van spanning.

Het verhaal bevat meerdere prachtige en ingenieuze plotwendingen. Het is altijd genieten als er zo’n twist in het verhaal zit en het verhaal ineens heel anders in elkaar blijkt te steken dan dat je van tevoren had gedacht.

Tess Gerritsen heeft mij wederom compleet weten te overrompelen met dit verhaal. De dynamiek tussen Jane Rizzoli en Maura Isles is als vanouds. Het is een goed op elkaar ingespeeld duo. Je kunt het boek "Ik weet een geheim" in principe los lezen van de andere delen. Echter mis je dan wel de rode draad door de verhalen heen, zoals de vriendschap tussen Rizzoli en Isles en hun belevenissen op persoonlijk vlak, naast de zaken die ze oplossen. Je mist dan de groei die de terugkerende personages meemaken.

"Ik weet een geheim" is wederom een echte pageturner. Een boek dat je het liefst in één keer uit wilt lezen. Ik geef het boek graag 4 sterren