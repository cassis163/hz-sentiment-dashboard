Het is een heel handzaam, herkenbaar en vlot lezend boek. Je volgt het dagelijkse leven van de schrijfster zelf die het heugelijke nieuws van haar dochter heeft vernomen dat zij zwanger is van haar eerste kindje en Rita voor het eerst oma gaat worden! De titels van de hoofdstukken lopen ook van week 0-6 tot en met week 40. Je leeft heel intens mee in het dagelijkse leven van Rita, hoe ze haar tijd indeelt qua werk, hobby's en sociale leven. Het is een actieve vrouw met een grote belangstelling en interesse in de natuur en de vogels in haar nabije omgeving. Vooral de tegenstelling tussen het besef dat de volgende generatie eraan komt, de blijdschap, het onverwachte en daar tegenover de angst dat er iets mis kan gaan en dat ze het beste voor heeft met haar dochter, ervan geniet hoe ze haar ziet veranderen, is erg mooi om te lezen. Geeft ze niet teveel adviezen? En hoe leuk is het om het blije nieuws aan iedereen te vertellen? Ze denkt terug aan haar eigen moeder, die helaas niet meer leeft. En aan haar eigen zwangerschappen waarvan helaas de tweede niet goed afliep en ze het kindje verloren hebben. Dit boek is leuk om cadeau te geven aan aanstaande oma's of vrouwen die net oma zijn geworden, het is heel herkenbaar, de familieband wordt weer anders en er wordt mooi beschreven hoe kwetsbaar en mooi tegelijk een nieuw leven is! Een mooi detail is ook dat het boek begint en eindigt met hetzelfde gedichtje waar alleen op de laatste bladzijde een eindregel is toegevoegd.