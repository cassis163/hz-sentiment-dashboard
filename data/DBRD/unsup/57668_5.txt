Herre is een jongen met een angstige en overbezorgde moeder Silke. Hij mag bijna niets, want Silke ziet overal gevaren. Door de nieuwe buurman, meneer Teunissen, en het uit een internaat gevluchte meisje Mint beleeft hij van het ene op het andere moment allerlei gevaarlijke avonturen. Uiteraard weet Silke daar niets van!
Meneer Teunissen is een mysterieus personage. De ene keer is hij een stokoude man, de andere keer weer een fief heerschap. Hij speelt een sturende rol als helper van Silke en Herre. Maar wie is hij eigenlijk?

Dit grappige en fantasierijke verhaal met soms absurde elementen is zeer beeldend geschreven. Het zou zomaar de goede basis voor een jeugdserie op televisie kunnen zijn. Maar voor nu is het een heerlijk (voor)leesboek voor kinderen vanaf 8 jaar. De leuke levendige illustraties van Iris Boter dragen bij aan het leesgenot. Zeker een aanrader voor thuis of in de schoolbibliotheek.