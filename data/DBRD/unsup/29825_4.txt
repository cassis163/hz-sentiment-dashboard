Het debuut van de Nederlandse Madelein Kerseboom draagt de titel 'De Hot Daddy List' en titel die je meteen moet aanspreken, anders pak je het boek al niet op. Het verhaal gaat over Alice die als leidster op een buitenschoolse opvang werkt. Het leukste zijn nog bijna haar collega’s. Arie, die op mannen valt met bindingsangst en Kiki, een vrijgevochten vrijgezel. Ze hebben samen de ‘hot daddy list’ bedacht. Hierop staan de leukste en knapste vaders van de kinderen die naar de BSO komen. De vader van een het nieuwe kindje Sara, pikt al snel de eerste plaats in. Maar Alice’s leven gaat niet helemaal over rozen. Ondanks dat haar relatie met haar vriend Daan erg goed verloopt en ze hebben besloten om samen te gaan wonen, vinden er een aantal gebeurtenissen plaats waardoor haar leven ineens op zijn kop komt te staan.

Door mijn ervaringen binnen de kinderopvang was zeker het begin van het verhaal heel herkenbaar. De personages, die manier van werken, de kinderen die erin voorkwamen. Echt super leuk en relaxt om te lezen. Maar omdat de achterflap al weg had gegeven dat er wat stond te gebeuren, was ik wel een beetje in afwachting van dat gebeuren. Het verhaal blijft in het begin nog lekker neutraal en leest lekker weg. Er zit niet echt een spanning in, maar de relaties tussen de collega’s en andere bijbehorende personages zijn erg goed uitgewerkt waardoor ik het gevoel kreeg alsof ik deel uitmaakte van hun leven. Vooral wanneer het over de leuke papa’s gaat, is de humor erg leuk.

Maar dan, dan gebeurt het. Er vind een enorme verandering plaats in Alice’s leven, wat ook invloed heeft op haar carrière. Haar leven verandert enorm en dat heeft ook invloed op de relaties met haar vrienden. Ik vind dat alles in het verhaal erg realistisch is geschreven. Ik had nooit het gevoel van: ‘wat doe jij nou’ of ‘zo zou ik echt nooit reageren’. Alles lijkt goed uitgedacht en er zit echt een verhaal achter en daar hou ik ook wel van.

Het boek is zeker aan te raden aan pedagogisch medewerkers, zeker voor de herkenning en omdat het mij erg goed is gevallen om over mijn werk te lezen maar dan in een totaal andere context. Verder is het verhaal een heerlijke roman die lekker wegleest, maar grote veranderingen of moeilijke onderwerpen niet uit de weg gaat en dat maakt het verhaal erg realistisch.