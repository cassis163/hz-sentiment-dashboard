Hoe kan het toch dat sommige mensen met talent nooit succesvol worden en andere, minder talentvolle mensen wereldsucces bereiken? Het antwoord ligt in ‘grit’: een combinatie van passie en vastberadenheid. Angela Duckworth heeft haar academische leven gewijd aan dit concept en beschrijft in De grit-factor hoe belangrijk grit is en hoe je meer ‘gritty’ kunt worden.

Als onderzoeker zag Angela Duckworth vele plekken waar indicators van succes handig of gewoon interessant zijn. Het toelatingsproces voor een militaire academie bijvoorbeeld. Of welk schoolkind de nationale spellingswedstrijd zou winnen. Overal bleek dat hard werken en niet opgeven in combinatie met het echt graag willen en het echt leuk vinden voor een groot deel bepalend was. Duckworth noemde dit fenomeen ‘grit’ en ontwikkelde de grit-schaal: een simpele test met 10 vragen waaruit blijkt hoe gritty iemand is.

En als je dan een lage grit-score hebt, is het dan einde verhaal? Verre van dat. Hoewel de auteur ervoor pleit dat het belangrijk is om grit aan te leren gedurende je jeugd, ziet ze grit als verre van statisch. Wel wijst ze op het belang van de ‘growth mindset’ in plaats van de ‘fixed mindset’. Erop vertrouwen dat je je skills kunt veranderen en verbeteren is een belangrijk onderdeel van grit en in feite automatisch ook van het idee dat grit kan groeien.

Het boek De grit-factor gaat daarom maar voor een derde over wat grit precies is. De overige twee delen gaan over hoe je meer gritty kunt worden (bijvoorbeeld door het aanbrengen van een routine in welbewust oefenen) en hoe de buitenwereld kan helpen bij het kweken van grit (opvoeding, je omringen door andere gritty mensen).

Het fijne aan De grit-factor is dat Angela Duckworth zo goed in dit onderwerp zit, dat ze haar visie constant kracht kan bijzetten met wetenschappelijke onderzoeken en anekdotes van echt bestaande grit-iconen. En dat met een vriendelijke toon waarin de fascinatie van de auteur aanstekelijk doorklinkt. Het enige minpunt van alle anekdotes is dat deze na een tijdje wel wat repetitief van aard worden. De grit-factor is geen zelfhulpboek met een paar holle frasen. Het boek zit inhoudelijk zeer stevig in elkaar en nergens denk je als lezer ‘jaja, leuk en aardig allemaal, maar waar baseer je dit allemaal op?’ Ruim 300 pagina’s lang is er gewoon geen speld tussen te krijgen.

Of je nu van jezelf behoorlijk gritty bent of juist helemaal niet: na het dichtslaan van De grit-factor zal je zonder twijfel bij jezelf te rade gaan hoe je in je leven meer ruimte kunt maken voor deze intrigerende kracht van passie en doorzettingsvermogen.