Overdag is er niets aan de hand. ’s Nachts komen kwade geesten tevoorschijn…
Er is een epidemie van spoken in Groot-Brittannië. Hun aanraking doodt, en alleen kinderen hebben de macht om ze te bestrijden.
Het kleinste, meest ongeorganiseerde, maar zonder twijfel allerbeste bureau dat op geesten jaagt is Lockwood & Co. Medewerkers: de charismatische eigenaar Anthony Lockwood, boekenwurm George Cubbins en nieuwkomer Lucy Carlyle.
Lockwood, Lucy en George staan voor hun moeilijkste klus tot nu toe. Het beruchte landgoed Combe Carey Hall moet geestvrij worden gemaakt. Geen van de vorige geestenjagers is ooit teruggekeerd. Anthony, Lucy en George moeten al hun talenten inzetten om te strijden tegen de geest van de Schreeuwende Wenteltrap en… om in leven te blijven.

Is er leven na de dood? Wat gebeurt er met onze geest en ziel nadat we onze laatste adem hebben uitgeblazen? En als we tragisch om het leven komen, worden we dan misnoegde geesten die blijven rondspoken? Vragen die de mens al eeuwenlang bezighouden. En waarover dus ook al ontelbare boeken in verschillende genres zijn geschreven.

Lockwood & Co is de nieuwste telg van deze familie. Het is fantasy overgoten met een sausje van horror. Een geslaagde combinatie.

Het verhaal leest vlot, is onderhoudend, verveelt geen minuut en het sluitstuk is spannend en griezelig.

Het boek staat bij de handelaar gecatalogeerd onder kinder- en jeugdboeken (12-15 jaar), maar ook voor volwassenen zoals ik is het aangename lectuur. Het verhaal bouwt mooi op en eigenlijk heb ik op geen enkel punt de auteur betrapt op hiaten of onvolledigheden.

Dus zowel voor jong en oud: een aanrader!

Oh ja, nog één tip: lees het boek niet wanneer je bij zonsondergang alleen thuis bent. Want na het ondergaan van de zon begint de horror…