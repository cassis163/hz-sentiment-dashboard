Claire Scott ontdekt na de begrafenis van haar man dat Paul heel wat voor haar verborgen hield. Na een ongemakkelijke re√ºnie met haar zus Lydia gaat Claire op zoek naar de waarheid achter de recente verdwijning van de 16-jarige Anna en die van haar zus Julia meer dan twintig jaar geleden. Terwijl Claire probeert te achterhalen wat er met haar zus gebeurd is en wie Paul werkelijk was, ontrafelt zich een verhaal vol gruwelijkheden.
'Mooie Meisjes' is net zoals de vorige thriller van Karin Slaughter een stand-alone. Voor een nieuw boek over Sara Linton en Will Trent is er nog wat geduld nodig. Slaughter heeft aangekondigd dat er in de zomer van 2016 een nieuw deel in de reeks zal verschijnen. Qua wreedheid en afschuwwekkende gebeurtenissen moet 'Mooie Meisjes' echter niet onderdoen voor ander werk van haar hand. Niet voor tere zieltjes.
Het verhaal komt ietwat langzaam op gang en de lezer moet wat geduld oefenen. Slaughter probeert slim uit de hoek te komen met de nodige plotwendingen en grotendeels slaagt ze daar in, maar hier en daar is het verhaal wat te doorzichtig om de uitkomst niet te kunnen voorspellen. Hoofdpersonage Claire Scott is bovendien een beetje een koude vis, waardoor het moeilijker is voor de lezer om zich in haar te verplaatsen. Lydia, de andere zus, is het personage dat herkenbare emoties oproept en de menselijke factor met alle daarbij behorende tekortkomingen in het verhaal brengt.
Wie door de langzame start heen weet te bijten en zich niet laat afschrikken door de onthutsende onthullingen en gruwzame beschrijvingen, heeft aan 'Mooie Meisjes' een goed boek. Dat Karin Slaughter geen verhalen schrijft voor weke hartjes, weten we immers al langer. 'Mooie Meisjes' is een uitgave van Cargo.