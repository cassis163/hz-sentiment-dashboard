De boeken van Sebastian Fitzek zijn geen onbekende voor mij, alhoewel ik nog nooit een boek van zijn hand heb gelezen. Voor mijn gevoel waren ze altijd te gewelddadig, terwijl de verhalen mij best aanspraken.
Toen The House of Books ambassadeurs zocht voor zijn nieuwste boek: Passagier 23, was het voor mij het goede moment aangebroken. Dit verhaal leek mij erg interessant. Het speelt zich af op een cruiseschip en er duikt een verdwenen passagier op. Het riep bij mij meteen associaties op met de befaamde Bermuda driehoek, waar al jaren lang schepen verdwijnen.
Het begin van het boek is inderdaad, zoals ik had verwacht, horror-achtig. Maar daarna begint het verhaal pas echt.
Er verdwijnen gemiddeld 23 passagiers per jaar van cruiseschepen (Zelfmoord? Moord?) en Sebastian Fitzek is met dit verhaal aan de haal gegaan (ik denk trouwens niet dat rederijen zo blij zijn met dit boek J, maar onthoud, het is fictie ;) ).

Als op een goede dag politiepsycholoog Martin een telefoontje krijgt van een oude dame, die beweert dat op een cruiseschip een verdwenen passagier is opgedoken, samen met de teddybeer van zijn zoontje, en dat ze meer weet over de verdwijning van zijn zoon Tim, laat hij alles in de steek en boekt een hut op de Sultan of the Sea. Zijn vrouw en zoontje zijn namelijk jaren geleden overboord gevallen/gesprongen/geduwd en daar heeft hij een ernstig trauma aan overgehouden.
De kapitein dwingt Martin om het onderzoek naar de opgedoken passagier te starten. En hier begint een reis vol verwarring en wendingen, zowel voor Martin als voor de lezer. Je wordt constant op het verkeerde been gezet.
Er lopen verschillende verhaallijnen door elkaar, die aan het eind van het boek op schitterende wijze bijeenkomen. Op Â¾ van het boek dacht ik dat alles nu opgelost was, niet dus! Dit zelfde overkwam mij nog een keer. Het was totale verwarring, maar met een zeer verhelderd einde.
Tijdens de epiloog wordt ook duidelijk wat aan het begin van het verhaal op mij zo horror-achtig overkwam.
Het verhaal is zeer goed uitgedacht en ook perfect uitgewerkt. De personages komen goed over en het karakter van de psycholoog is uitmuntend neergezet. Zijn onmacht en frustratie maken dat je heel goed met hem meeleeft.

Het verhaal heeft mij uitermate verrast en ik ga nu zeker meer boeken van deze auteur lezen. Als die boeken net zo goed zijn als Passagier 23, heeft Sebastian Fitzek er een fan bij.

Dit boek is uitermate geschikt voor lezers die houden van een goed uitgewerkt verhaal, vol met verrassende elementen en waar de karakters zeer goed tot leven komen.
Ik heb het boek met veel plezier gelezen!