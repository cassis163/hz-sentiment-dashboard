'Van Astrid tot Lindgren' is een geromantiseerde korte biografie van nog geen 100 pag., die zich afspeelt eind de jaren 1920. Natuurlijk kon Vladimir Oravsky niet weten hoe Astrid Lindgren, toen nog Ericsson, dacht en zich gedroeg maar hoe de beroemde schrijfster hierin herleeft, voelt in ieder geval goed aan. De feiten komen wel overeen met de realiteit: Astrid wordt geboren in het dorpje Vimmerby bij Näs in de Zweedse provincie Småland. Ze beleeft daar een heel gelukkige jeugd waaraan ze doorheen dit verhaal met veel nostalgie terugdenkt. Ze wordt echter zwanger op 18-jarige leeftijd en verhuist naar Stockholm om er een secretaresseopleiding te volgen. Haar zoontje wordt geboren in Kopenhagen waar hij terecht komt bij een pleegmoeder. De jaren in Stockholm staan in het teken van haar gevecht om haar zoontje terug bij haar te laten wonen en om op eigen benen te kunnen staan. Voor de liefhebbers van feelgood heb ik goed nieuws: ze vindt eveneens haar grote liefde (of eerder hij haar) en het heeft dan ook een goed einde. Het slot kan daarom misschien wat melig aanvoelen, maar het is heel leuk lezen!

Voor de categorie: biografie