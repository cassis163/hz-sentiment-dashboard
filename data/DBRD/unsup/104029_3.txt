Titel: Huidpijn
Auteur: Saskia Noort
Uitgeverij: Ambo/Anthos
288 pagina’s


Over de auteur
Saskia Noort (Bergen, 1967) studeerde journalistiek en theaterwetenschap in Utrecht. Met Terug naar de kust (2003) vestigde ze haar naam en sindsdien behoort ze tot de absolute top van Nederlandse thrillerschrijvers.
Terug naar de kust werd al snel gevolgd door een tweede thriller, De eetclub (2004). Voor beide boeken werd Noort genomineerd voor De Gouden Strop, de prijs voor de beste Nederlandstalige misdaadroman, Voor de Franse vertaling van De eetclub (Petits meurtres entre voisins), ontving ze de Prix SNCF du polar, vergelijkbaar met de Nederlandse NS Publieksprijs. Er volgden meer succesvolle thrillers zoals Nieuwe buren (2006), Afgunst (2007), De verbouwing (2009), Koorts (2011), en Debet (2013) dat werd genomineerd voor de NS Publieksprijs.
Eind 2013 ontving Noort de GNM Meesterprijs voor haar bijdrage aan het Nederlandstalige thrillergenre. In het najaar van 2014 verscheen de televisieserie van Nieuwe buren.
Saskia Noort schreef samen met Jan Heemskerk columns voor het magazine LINDA., deze zijn gebundeld in de boeken Jan & Saskia over seks en liefde (2011) en Jan & Saskia - De naakte waarheid (2014).

Als Anne, Nederlands populairste televisiepresentatrice en journaliste, samen met haar vriend Sam een mooie toekomst wil gaan opbouwen besluit Sam haar achter te laten met lege handen. Hierdoor dreigt ze haar droom te verliezen. De pers maakt al snel misbruik van de labiele situatie van Anne, en ze wordt dan ook in de media volledig onderuit gehaald. Ze moet alles op alles zetten om niet ook nog door haar vrienden, familie en eigen verstand in de steek gelaten te worden.
Wat blijft er over van een BN’er die wanneer er ook maar iets misgaat in zijn/haar privéleven te kijk wordt gezet door de media?

Saskia Noort is geen onbekende schrijfster voor mij, ik heb met plezier De Eetclub en Debet gelezen. Ik was dan ook erg nieuwsgierig naar deze in de media vol lof aangekondigde literaire thriller.
Het begin wordt sterk aangezet, waarna de grotere mate van spanning helaas uitblijft.
Het media effect in het verhaal wordt erg benadrukt waardoor het boek qua spanning zijn kracht verliest. Hierbij wordt wel duidelijk dat het leven van een BN’er vaak onder druk staat, meer dan wat wij waarschijnlijk weten. Dit wordt wel goed neergezet. Door de vlotte schrijfstijl loopt het verhaal goed door en ga je toch snel door de hoofdstukken. Er blijft een flinterdun draadje als zijnde thriller door het boek lopen waar je uiteindelijk niet echt warm van wordt, maar die je toch af en toe het idee geeft dat je een thriller leest. De thema’s die in het verhaal voorkomen zoals kinderwens en verslaving zijn wat mij betreft net iets te zwaar om ze allemaal in één boek te bewerken.
Het is een leuk boek voor als tussendoortje om op te pakken.


Plot 3
Schrijfstijl 3,5
Originaliteit 4
Psychologie 3,5
Leesplezier 4
Spanning 3

Ik geef Huidpijn 3,5 sterren