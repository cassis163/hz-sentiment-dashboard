In het afgelegen en achtergebleven dorp Gullspang verdwijnt de tiener Annabelle na een avond stappen. Als na een paar dagen duidelijk wordt dat zij niet vrijwillig is vertrokken wordt de hoofdstedelijke politie ingeschakeld. Anders Bratt en Charlie Lager worden naar de binnenlanden van Zweden gestuurd om de lokale politie te helpen deze zaak op te lossen. Een taak waar met name Charlie niet om staat te springen. Negentien jaar geleden verliet zij zonder een woord van afscheid haar geboortedorp Gullspang.

Met de kennismaking met Charlie Lager wordt duidelijk waarom het hoofdpersonage van dit boek vergeleken wordt met Saga Noren uit de hit-televisieserie The Bridge. Charlie en Saga hebben veel gemeen. Beiden trekken zich ogenschijnlijk weinig aan van de mening van anderen. Ze zijn niet op zoek naar een relatie, wel naar bevrediging van hun seksuele behoeftes. Ondanks haar wat minder sympathieke eigenschappen zet Lina Bengtsdotter haar nieuwe seriepersonage toch op een kwetsbare manier neer waardoor Charlie de lezer voor zich weet te winnen.

In Zweden wordt De vrouw die terug moest door dezelfde uitgever uitgebracht als de boeken van Camilla Läckberg. Al direct na de uitgave werden maar liefst 25.000 exemplaren van dit debuut verkocht. Dat de auteur bekend is met Gullspang blijkt uit de treffende beschrijving van haat-liefde voor dit dorp. De omgeving wordt mistroostig neergezet. Er zijn weinig toekomstmogelijkheden voor de jeugd. Ondanks het algehele gevoel van wanhoop wordt tussen de regels door toch een sfeer van saamhorigheid gewekt. Staat Charlie nog open voor dit gevoel of is er teveel gebeurd?

In de hoofdstukken getiteld “de bewuste dag” ligt het perspectief bij Annabelle die haar verhaal vertelt vanaf de avond van haar verdwijning. Hoofdmoot bestaat uit de gebeurtenissen beleefd door Charlie en deels door Anders. Via flashbacks wordt langzaam duidelijk wat Charlie heeft doen vluchten uit haar geboortedorp. Vreemde eend in de bijt zijn de stukken die “daar en toen” worden genoemd. Twee schijnbaar onbekende meisjes, Alice en Rosa, doen daar hun verhaal. Deze draadjes worden heel doelgericht aan elkaar gebreid. Het plot is onverwacht, maar laat de lezer met een compleet gevoel achter. Dat complete geldt niet voor de uitwerking van Charlie. Er blijft nog genoeg onontgonnen gebied over voor een nieuw boek met deze interessante persoonlijkheid.