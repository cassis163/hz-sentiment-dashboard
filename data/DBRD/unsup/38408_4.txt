De Walpurgisnacht is een van oorsprong Europees feest, dat wordt gevierd in de nacht van 30 april - 1 mei. Het heeft betekenis voor diverse levensbeschouwelijke groepen zoals christenen, heidenen en wiccas. Tevens is het een belangrijke feestdag in Duitsland, Zweden en Finland. Daarnaast is Walpurgisnacht ook sterk gemythologiseerd, onder andere in de literatuur. De oorsprong gaat terug op feesten die zich richten op vruchtbaarheid en op de dunne scheidslijn tussen leven en dood. Volgens aloud Duits volksgeloof is deze nacht een nacht vol magie. De Germanen geloofden destijds dat de goden Wodan en Freva in die nacht de winterdemonen verdreven door het begin van de lente te vieren.
Benny Baudewyns heeft voor zijn boek De Walpurgis nachtmerrie deze internationale volksgebeurtenis als basis gekozen.
In Knokke zijn 3 vrienden, tijdens hun vakantie, getuige van een lafhartige moord op een hondje van een bejaarde dame door een jongen met een gestoorde geest. Een van de jongens kan het toneel niet verlaten zonder een bericht achter te laten bij de bedroefde dame. De gestoorde geest komt dit ter ore en zweert levenslang wraak te nemen op de verrader en zijn 2 vrienden.
Niels Berteele verslaat als journalist, 40 jaar later, een moord op de Roemeen Janek Vsilov. De Roemeen woont sinds kort in een huisje dat eigendom is van Benoit en Karl Lammers, broers en eigenaars van Brouwerij Lammers. Tijdens het onderzoek wordt hij door een zonderlinge oude man benaderd en aangespoord om de zaak van de gebroeders Lammers verder te onderzoeken en daarbij niets te vergeten. Niels betreedt daarop het huisje en vindt vier fotos die in een muur verborgen zijn. Niels laat de fotografe Valerie Demeersch de fotos bewerken en herkent een van de personen als zijn grootvader. De fotos geven aan dat zijn grootvader in de Tweede Wereldoorlog een bedenkelijke rol heeft gespeeld.
De vader van Niels verkeert in een posttraumatische stressstoornis nadat zijn vrouw en vader gelijktijdig verongelukt zijn bij een grote brand in een warenhuis. Niels start het onderzoek naar de herkomst van de fotos en valt hierbij van de ene verbazing in de andere. Achtergronden en het verleden van vele belangrijke en minder belangrijke mensen komen onverbloemd aan de oppervlakte. Dat een aantal van hen hier niet gecharmeerd van zijn wordt snel duidelijk.
Benny Baudewyns haalt in De Walpurgis nachtmerrie een aantal belangrijke maatschappelijke gebeurtenissen voor het voetlicht, zoals de Walpurgisnacht alsmede het leven van collaborateurs tijdens en na WO-II. In de oorlogsperiode speelde list en bedrog een belangrijke rol om te kunnen overleven en vele kwade en hebzuchtige geesten hadden nogal wat over om hier flink wat rendement uit te halen.
Historische gebeurtenissen zoals de bedenkelijke rol van de toenmalige Belgische Koning en zelfs het gedoe rondom de kunstsmokkel tot en met de affaire Goudstikker, zijn nauwkeurig weergegeven en met precisie verweven in het verhaal.
Benny Baudewyns laat het hoofdthema van zijn verhaal, door meerdere personages, vanuit hun eigen perspectief vertellen. Dat lijkt vermoeiend omdat dit deels overlappend is maar steeds voegt een ander persoon iets toe aan de oplossing van de zoektocht waar Niels Berteele aan is begonnen. En dit gaat door tot de cirkel helemaal rond is.
Benny Baudewyns heeft met De Walpurgis nachtmerrie een meesterwerk in het thrillergenre afgeleverd dat ook veel waardevolle historische informatie bezit. Met zijn 606 paginas kun je werkelijk spreken van een marathon in boekvorm, maar wel een marathon die je tot het einde wilt uitlopen, of in dit geval, uitlezen.