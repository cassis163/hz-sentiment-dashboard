The Sellout is de vierde roman van de in 1962 in Los Angeles geboren Afro-Amerikaanse schrijver Paul Beatty. Hij behaalde zijn Master Creatief Schrijven aan Brooklyn College en de Master Psychologie aan de universiteit van Boston.
The Sellout gaat over een Afro-Amerikaanse man uit Dickens, een fictieve buurt in Los Angeles. Dickens wordt beschreven als een plattelandsversie van een getto. De hoofdpersoon groeit op in een eenoudergezin en wordt door zijn vader gebruikt voor allerlei psychologische experimenten. Als op een dag zijn geboortestad ineens van de kaart geveegd blijkt te zijn, besluit hij daar iets aan te doen en dit beweegt hem ertoe om de slavernij en de segregatie weer opnieuw in te voeren.
Paul Beatty beschrijft de gebeurtenissen op hilarische wijze en maakt veel verwijzingen naar muziek, film en tv en politiek. Deze verwijzingen zullen voor mensen die niet van Amerikaanse afkomst zijn echter niet altijd even helder zijn.
Desondanks is dit boek een feest om te lezen. En daarnaast geeft het de lezer een interessant beeld van hoe Afro-Amerikanen tegen Amerika aankijken.