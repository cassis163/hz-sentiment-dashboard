De eerste drie delen uit de Royals reeks van Erin Watt gingen over Reed Royal en Ella Harper. Ella moest noodgedwongen bij een kennis van haar vader intrekken en zo ontmoette ze de Royals broers. Met allemaal hun eigenaardigheden, knappe koppen en allemaal even onuitstaanbaar. Maar langzaam maar zeker valt Ella voor Reed en raakt ze steeds meer bevriend met Easton. En dat is de Royal broer waar dit verhaal over gaat. Easton heeft verslavingsproblemen en heeft nooit langer een vriendin dan een paar dagen of gewoon een scharrel om een nachtje mee door te brengen. Tot het moment waarop hij Hartley ontmoet. Ze is anders, redelijk gewoon en zegt nooit over ‘ja’ op tegen hem. Nee, zij is de eerste die hem ‘nee’ verkoopt en dat zit hem dwars. Althans dat zegt hij, want meer dan dat kan het niet zijn, toch? Maar hoe dichter hij bij haar komt, hoe ingewikkelder alles wordt.

Velen lezers zijn enthousiast dat uitgeverij Fontein besloot deze reeks over de Royals te vertalen. Als je de boeken over Ella en Reed al goed vond, dan is dit ook weer een aanrader. Easton was namelijk een erg bijzonder en probleemvol personage. Maar schrijvers duo Erin Watt wist dezelfde schrijfstijl te hanteren zoals lezers van hen gewend zullen zijn. Lekker simpel, vlot, hier en daar een vloek maar vooral ook realistisch. De manier waarop de personages worden beschreven en uitgewerkt is levensecht, bijna alsof je naar een film zit te kijken. Als je er eenmaal in begonnen bent, kun je het bijna niet meer wegleggen.

Wat ook wel fijn is, is dat de personages uit de andere drie boeken ook volop aanwezig zijn in dit vierde deel. Interessant en leuk om te lezen hoe het nu verder gaat met hen en dat verwerken de auteurs perfect in dit verhaal. Maar Easton, tja.. Easton is een geval apart. Hij heeft een tijd niet lekker in zijn vel gezeten en had problemen achter de rug waar hij nu nog steeds soms last van heeft. In dit boek wordt daar verder op ingegaan. Soms leefde ik met hem mee, maar op andere momenten had ik een beetje een hekel aan hem. Hij kwam soms arrogant over en dat was niet altijd te wijten aan dronkenschap. Het bleek dat Hartley daar soms net zo over dacht. Maar zij hebben allebei zo hun geheimen en als die aan het licht komen, verloopt het contact tussen de twee soms niet even gemakkelijk.

En dan die enorme cliffhanger. Wauw, wat een klap in het gezicht van de lezers! Het erge was nog wel dat velen van ons maanden op het vervolg hebben moeten wachten. Maar gelukkig is ‘Gevaar’, het vijfde deel in deze serie al verschenen en kun je nu aan één stuk door lezen.