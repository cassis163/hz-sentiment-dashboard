Stel: je deugt als mens en je voert je werk als uitvaartverzorger respectvol en zorgvuldig uit. Dat doe je al jaren en je bedrijf staat goed aangeschreven. Dan overkomen je tijdens de uitvoering van je werk twee bizarre gebeurtenissen in een tijdsbestek van 24 uur. Dat is wat Paddy Buckley overkomt en zijn wereld staat op de kop. In deze roman worden de daarop volgende verwikkelingen met vlotte pen en zwarte humor beschreven.
Als uitvaartverzorger moet je naast respectvol en zorgvuldig ook in een bepaalde mate sto√Øcijns zijn en over die eigenschap beschikt Paddy Buckley eveneens. Vrijwel onzichtbaar maar voelbaar voor zijn omgeving en de lezer vertoont zijn karakter ook een hard randje. Dat harde randje vrijwaarde hem van inmenging in zijn bedrijf door de onderwereld van Dublin. Tot die bewuste 24 uur waarin zijn kansen dreigen te keren.

Dit is de debuutroman van schrijver Jeremy Massey en dat belooft veel. Een aanrader voor liefhebbers van The Sopranos zoals de sticker van de uitgeverij geheel terecht zegt.