Sinds 2004 is de Nederlandse auteur M.P.O. Books (Marco Books) aan een steile opmars bezig. Hij debuteerde met zijn misdaadroman Bij verstek veroordeeld. M.P.O. Books is een veelschrijver die naast boeken ook artikels, verhalen en columns publiceert. Een afgesloten huis is zijn achtste thriller.
Fred Duijster, een kleine crimineel, wordt vermoord teruggevonden. Het rechercheteam van het district Heuvelrug uit Veenendaal wordt op de zaak gezet. De uitkomst lijkt doorgestoken kaart, want er bestaat een cameraopname van het huis van Fred Duijster. Daarop is de zware misdadiger Rafaël Du Mez te zien. De zus van de beschuldigde, Elvira Du Mez, is echter rotsvast overtuigd van de onschuld van haar broer. Ze gebruikt haar overtuigingskracht om de strafrechtadvocaat Sjoerd Guikema in te huren. Op eigen houtje speelt hij samen met Elvira detective om de zaak van de politie tegen Raf Du Mez te doen wankelen. Daarnaast zijn er interne spanningen in het rechercheteam. Rechercheur John Van Keeken heeft redenen om de tijdelijke recherchechef Arthur van der Camp in vraag te stellen. Door een geweigerde getuigenverklaring komt Du Mez zelfs op vrije voeten. Du Mez legt dan bij een vriend een bekentenis af en doet een zogenaamde zelfmoordpoging. Is Raf Du Mez toch de schuldige? Zullen de politie en Sjoerd Guikema ooit de ware toedracht achterhalen?
Op het eerste zicht lijkt Een afgesloten huis een alledaagse detectiveroman met de jurist Sjoerd Guikema als speurder van dienst. Het lijkt zo klaar als een klontje dat Rafaël Du Mez de dader is. De politie moet er alleen voor zorgen dat het bewijs tegen hem waterdicht is. Het verhaal is echter verrassend gelaagd. De plotwendingen in de helft van het verhaal, de zogenaamde bekentenis van Raf Du Mez en het gebrek aan integriteit van Arthur van der Camp, illustreren dit. De ommekeer in het verhaal komt de spanningsopbouw ten goede die in de eerste helft van het boek minder aanwezig was. De lezer volgt het verhaal vanuit verschillende standpunten, namelijk die van John van Keeken, Sjoerd Guikema en Elvira Du Mez.
John van Keeken is een politierechercheur met wat persoonlijke problemen. Hij heeft de rol van de klokkenluider die de corruptie van Arthur van der Camp boven water brengt. Sjoerd Guikema is de onwillige jurist die uiteindelijk  clichématig  door het knappe uiterlijk van Elvira overtuigd wordt om te strijden voor Rafaël Du Mez. De auteur besteedt ook aandacht aan de achtergrond van de personages. Raf Du Mez had zich na zijn periode in de gevangenis bekeerd en werd lid van de religieuze organisatie 'De Korenmaat Zeist', waar hij ten tijde van de moord op Fred Duijster alweer was uitgezet.
In Een afgesloten huis verwijst M.P.O. Books vaak naar de voorgaande boeken in de serie. Het zet de lezer ertoe aan ze ook te lezen om zich beter in dit verhaal te kunnen inleven. In die boeken komt vooral rechercheur Bram Petersen van de rechercheafdeling aan bod. Dit personage heeft in Een afgesloten huis een nevenrol gekregen. Het is voornamelijk John van Keeken die het standpunt van de politie vertegenwoordigt. Kortom, M.P.O. Books heeft zich veel moeite getroost om complexiteit in zijn verhaal te brengen. Er zit spanning in, en een verrassend keerpunt. De lezer gluurt ook mee over de schouders van verschillende personages, en de auteur heeft enkele interessante figuren aan het rechercheteam toegevoegd.
Het volgen van het verhaal op meerdere fronten en vanuit meerdere personages komt het verhaal echter niet ten goede. Het maakt het moeilijk om een nauwe betrokkenheid te voelen tijdens het lezen. Was de auteur erin geslaagd dat persoonlijke engagement op te roepen, dan was Een afgesloten huis een echte topper geweest. Al bij al maakt het lezen van dit boek de lezer nieuwsgierig naar de andere delen uit de serie over de Utrechtse Heuvelrug.