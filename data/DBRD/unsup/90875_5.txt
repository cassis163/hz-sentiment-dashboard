Voor De jacht op Bin Laden raadpleegde de Amerikaanse terrorisme-expert Peter L. Bergen talloze boeken, documenten en films. Daarnaast putte hij uit zijn rijke ervaring als CNN-journalist en interviewde hij diverse personen zoals Hillary Clinton, Leon Panetta en John Brennan. Het resultaat is een allesomvattende reconstructie van een decennium durende jacht op een man die verantwoordelijk is voor de dodelijkste terroristische aanslag in de geschiedenis van de Verenigde Staten: Osama Bin Laden.
De jacht op Bin Laden begint met een korte uiteenzetting over de mens Bin Laden en zijn gepensioneerde laatste levensjaren in de Pakistaanse stad Abbottabad. Die laat zien dat Osama Bin Laden geen angstaanjagend monster was, maar een man met vaste overtuigingen, slinkse ideeën en een liefhebbend gezin. Het liefst verbleef hij in een lemen hut, hoog in de bergen van Tora Bora, waar gaslantaarns en houtkachels de enige bronnen van licht en warmte vormden. Diverse aanvallen van Amerikaanse troepen maakten het leven daar echter onmogelijk, waardoor hij een veiliger − en een beter bewaakt − onderkomen moest vinden. Hij bereidde zijn familie voor om te allen tijde te kunnen vluchten, omdat het nooit zeker was op welk moment de oorlog daadwerkelijk zou uitbreken. Het dagelijkse leven van Bin Laden bestond uit het liefhebben van zijn drie vrouwen, het lezen van anti-Amerikaanse boeken en het kijken naar wereldnieuws. Zo nu en dan zond hij een fragment de wereld in waarin hij zijn volgelingen opriep de jihad (de heilige oorlog) voort te blijven zetten en hun vijanden met aanslagen te blijven bestoken.
Aan de andere kant van de wereld deden speciale antiterrorisme-eenheden, CIA-analisten en diverse militaire groeperingen er alles aan om de gevreesde Al Qaidaleider op te sporen en te doden. Enkele malen waren zij heel dichtbij, zoals bij de slag om Tora Bora, maar door catastrofale fouten wist Bin Laden wonderbaarlijk genoeg te ontsnappen. Jaren van onderzoek en overleg volgden, maar Osama Bin Laden bleef onvindbaar. Begin 2011 was er dan toch loon naar werken. Een kleine aanwijzing bracht de Amerikanen op het spoor van een man die de Koeweiti werd genoemd. Door het spoor van deze persoonlijke koerier van Bin Laden te volgen, ontdekten ze een merkwaardig complex met twaalf meter hoge muren en beveiligingscameras. Na lang beraad - en veel twijfel over de manier waarop - werd besloten een inval te doen. Een eliteteam van Navy SEALs voerde op 1 mei 2011 de uiterst geheime operatie uit en met succes: Osama Bin Laden werd gevonden en gedood.
In de grote speurtocht naar de meest gezochte man ter wereld vormen de aanslagen van 9/11 de centrale spil. Verontrustend is het om te lezen dat de CIA enkele keren heeft gewaarschuwd voor een mogelijke terroristische aanslag rond deze bewuste datum, maar dat de Amerikaanse wereldleiders hier nooit serieus op in zijn gegaan. Hadden de aanslagen voorkomen kunnen worden? Het antwoord daarop zal nooit naar buiten komen, maar feit is dat er blunders op hoog niveau zijn begaan. Intimi beweren dat Amerika onder het bewind van George Bush teveel gefixeerd was op de oorlog in Irak in plaats van zich te focussen op het preventief uitschakelen van de verantwoordelijken voor de (latere) aanslagen op 9/11. Als Obama in 2008 het stokje van Bush overneemt, verklaart hij in het openbaar de oorlog aan Al Qaida en zijn bondgenoten. Peter L. Bergen voert ons mee naar het Witte Huis en maakt ons deelgenoot van de besprekingen tussen president Obama en zijn vele adviseurs, welke resulteren in een verscherpte strijd tegen het terrorisme en uiteindelijk de dood van Bin Laden.
Voor wie denkt dat er alleen in de Verenigde Staten fouten werden gemaakt, heeft het mis. Ook bij Al Qaida heerste er interne onrust. De bedoeling van de aanslagen van 9/11 was juist om de Verenigde Staten de moslimwereld uit te krijgen, niet om een invasie en bezetting van Afghanistan uit te lokken en Al Qaidas grootste ideologische bondgenoot, de taliban, te gronde te richten, hetgeen nu wel gebeurde. Dit zorgde voor verdeeldheid in de moslimwereld.
Peter L. Bergen schijnt zijn licht over de meest duistere terrorist die de wereld gekend heeft en doet dit in een voortreffelijke, boeiende en zeer interessante non-fictiethriller. Lees De jacht op Bin Laden als de politiek, de actualiteit en de oorlog tegen het terrorisme je interesseren. Lees het als Bin Laden je intrigeert en je wil weten of alle mythen over hem kloppen. En lees het voor de intriges, de spanning en de verrassende feiten.