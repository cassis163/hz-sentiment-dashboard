Het is al een paar maanden geleden dat ik dit boek gelezen heb. Voor deze roman moet je wel een beetje moeite doen, is mijn ervaring. Het is behoorlijk dik en het verhaal ontrolt zich bijna tergend langzaam. Er gebeurt eigenlijk niet zo heel erg veel, dat wil zeggen zo lijkt het, maar achter het geschrevene ontwikkelt zich een groot drama. Kortweg: een man gaat naar een andere planeet om daar het Woord van de Heer te verkondigen en laat zijn - naar later blijkt zwangere - vrouw achter op aarde. Zij hebben contact via een soort intergalactische mail via de computer maar heel langzaam en bijna achteloos kruipt onbegrip tussen hen in. De man raakt volledig in de ban van de inheemse bevolking, een geheimzinnige soort, en verliest alle aandacht voor zijn vrouw en de Aarde.
Eenmaal een eindje op weg in het boek, raakte ik ook volledig in de ban. Het is echt een wonderlijk boek, sci-fi tot op zekere hoogte, want het verhaalt over mensen op een andere planeet ergens ver weg in ons melkwegstelsel, maar het zijn niet de avonturen en de techniek die in dit verhaal belangrijk zijn. Het doet in de verte wel een beetje aan Solaris van S. Lem denken, want het gaat om de veranderende psychische, mentale en emotionele gesteldheid van mensen ergens op een vreemde, woeste planeet.
Dit is zo'n roman, die misschien aanvankelijk een beetje wrevel oproept ('er gebeurt niks, het is zo langdradig') maar na enige tijd je volledig overrompelt, mij tenminste.
Zeker 5 sterren, want aangrijpend, prachtig geschreven, verbijsterend en 'anders dan anders' (en daar houd ik persoonlijk erg van).