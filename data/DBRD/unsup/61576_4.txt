Britt, Rosalie, Eva, Liv, Fabian en Jack gaan samen op vakantie naar Spanje. Ze verblijven daar in een huis van de ouders van Liv en ze hebben maar een ding voor ogen: lol maken!
Ze besluiten samen een nachtje te gaan kamperen in het rondom gelegen natuurgebied. Vol goede moed trekken ze met zijn zessen erop uit, maar het gaat niet volgens plan. Ze verdwalen en zijn op elkaar aangewezen om te overleven. Angst en frustratie krijgen de overhand en het wantrouwen slaat toe. Kunnen ze de weg terugvinden naar de bewoonde wereld?

[Met het gevoel dat ik mijn eigen dood tegemoetloop ga ik naar binnen.]

Het boek is opgedeeld in zes stukken, zijnde zes vakantiedagen. Elk hoofdstuk wordt vanuit een ander personage verteld, afgewisseld door krantenberichten en de vlogjes van Britt. In het groen komt degene aan het woord die als enige weet wat er precies is gebeurd.
Mel Wallis de Vries weet een geweldige sfeer neer te zetten in Wild. Als lezer blijf je lang in het ongewisse over wat er zich nu precies afspeelt daar in die Spaanse bossen. Wel weet je dat de vriendengroep niet zo hecht is als je in eerste instantie zou denken. Door de wisseling in perspectieven wordt duidelijk hoe de een over de ander denkt, maar ook wie de schijn ophoudt en wie niet. Het zorgt ervoor dat je als lezer enorm aandachtig blijft lezen om toch ergens eruit te kunnen halen wie dan de grote boosdoener in het geheel is. Is het iemand in de groep of komt het toch van buitenaf?
Op sommige momenten deed Wild me denken aan The Blair Witch Project, ik moet er toch niet aan denken om â€˜s nachts zo in het bos te moeten overnachten, brrr!

[Beslissingen worden gebeurtenissen, gebeurtenissen worden kansen, en die kansen werden een noodlot.]

Complimenten voor de vormgeving van het boek, het ziet er prachtig uit! Mel heeft weer gedaan wat ze eigenlijk altijd doet: een pareltje afgeleverd. Wild is een heel spannend boek met een verrassende ontknoping. Een verhaal dat het op het witte doek ook heel goed zou doen. Een jeugdthriller van formaat waar volwassenen ook zeker van zullen genieten. Kruip lekker op de bank met Eva, Liv, Britt, Rosalie, Jack en Fabian en laat je meeslepen!