Het schrijven van een boek door een schrijversduo is tegenwoordig geen uitzondering meer. Vaak bestaat het koppel uit een echtpaar. Het bekendste voorbeeld hiervan is Nicci French, maar vlak ook Ingrid Black en John Case niet uit. PJ Tracy staat ook synoniem voor een duo, maar het tweetal onderscheidt zich van de andere paren. De naam PJ Tracy is het pseudoniem van P.J. Lambrecht en Traci Lambrecht. Familie? Ja, moeder en dochter. In het voorjaar van 2005 verschijnt hun debuutthriller Engelenmoord in Nederland.

Engelenmoord begint met de wrede moord op een zeer vroom echtpaar. Plaats delict: een kerk in het plaatsje Kingsford County Wisconsin. Bijna op hetzelfde moment vindt de politie in Minnesota een hardloper die door een misdrijf om het leven is gebracht. Vlak daarna wordt een nieuw lijk gevonden. Al snel leidt het spoor naar het IT-bedrijf Monkeewrench dat bezig is met de ontwikkeling van een moorddadig computerspel. De moordenaar blijkt de moordscènes uit het spel exact te kopiëren. In het spel staat de moordteller op 20 stuks en de copycat doet in de realiteit zijn uiterste best dit te evenaren. De politie staat onder grote druk en krijgt geen vat op de zaak. Zijn de vijf medewerkers van Monkeewrench inderdaad zo onschuldig als ze beweren? Waarom is de FBI bijvoorbeeld naar ze op zoek en is er een verband met de moord in Kingsford?

Laat ik beginnen met te stellen dat PJ Tracy thuishoort in het rijtje met ontdekkingen van het jaar en dat Engelenmoord een serieuze kandidaat is voor het predikaat beste thriller van 2005. Wat een zinderend debuut! Dit boek heeft het allemaal in zich, spanning, een uitstekend plot met verrassende wendingen, leuke karakters en ook niet onbelangrijk: humor en originaliteit. PJ Tracy is er buitengewoon goed in geslaagd om mij op het puntje van mijn stoel te krijgen. Het ademloos omslaan van de paginas was meer regel dan uitzondering, heerlijk!

Engelenmoord begint met verschillende verhaallijnen die elkaar snel afwisselen. Door de korte hoofdstukken die veelal eindigen met een cliffhanger zit de spanning er gelijk goed in. De plot is verre van stereotype en daardoor verfrissend om te lezen. De karakters zijn geloofwaardig neergezet en de dader valt enig in zijn soort te noemen. Het verhaal is uitstekend en meeslepend geschreven, de grappen en grollen zijn echt leuk en niet irritant. Hoewel een aantal elementen de neiging tot ongeloofwaardigheid herbergen, weet PJ Tracy mij in dit verhaal toch te overtuigen waar dat andere auteurs wellicht niet gelukt was. Complimenten daarvoor!

Het is tegenwoordig bijna een must om een debutant te vergelijken met bestaande auteurs. Of dat altijd terecht is valt te bediscussiëren. Het is lastig om PJ Tracy in een hokje te plaatsen, want dit boek staat op zichzelf. Als ik dan toch een poging doe, vertonen Val McDermid, Ingrid Black, Mo Hayder en Karin Slaughter wel wat raakvlakken. Maar nogmaals, een exacte vergelijking valt niet te maken. Ik zou zeggen, oordeel zelf door naar de boekwinkel te rennen om Engelenmoord aan te schaffen. Geloof me, het is meer dan de moeite waard!