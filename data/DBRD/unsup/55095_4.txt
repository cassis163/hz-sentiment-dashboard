De Ath'vacii zijn een soort vampiers die een ware plaag vormen in de Neerlanden. Volksvertegenwoordiger Roan Storm heeft slechts één doel voor ogen; de Ath'vacii uitroeien. Zij ontnamen hem alles wat hij liefhad en is bereid om zijn leven op het spel te zetten voor zijn Bloedwet. Door een van de monsters te laten executeren tekent hij voor zijn lotsbestemming. De Ath'vacii geven hem echter niet het levenseinde waar hij naar verlangt, maar maken hem een van hen. Vanaf dat moment is Roan voortdurend in gevecht met de bloedlust die door zijn aderen raast en probeert hij wanhopig de zin van het leven terug te vinden. Lukt het hem om zijn geloofwaardigheid als mens en raadsheer te behouden of geeft hij toe aan het monster dat bezit van hem nam? Je leest het in ‘Bloedwetten – Vonnis’!

Het boek begint met de publiekelijke executie van een Ath'vacii. Roan voert de executie persoonlijk uit in de raadszaal uit pure wraak over wat de Ath'vacii (‘de gemaakten’) hem hebben aangedaan. Deze actie komt hem uiteraard op de toorn en wraak te staan van ‘de gemaakten’.

“Zijn bestaan was hem toch dierbaarder dan hij had gedacht. Hij rolde –een stuk minder elegant dan zij- de broedcel uit. De degenstok met de berenkop kletterde op de grond.”

‘Bloedwetten – Vonnis’ is goed geschreven en kent een prima opbouw. Voor de liefhebbers van dit genre een ware must! De krachtige schrijfstijl van Drenth maakt het boek zelfs voor hen die doorgaans voor andere genres kiezen, een fijne verrassing.

Bovendien mag de ongebreidelde fantasie en creativiteit van deze auteur hier niet onvermeld blijven. Drenth beschrijft tot in detail een complexe, doch uiterst goed geconstrueerde, fantasiewereld. Het feit dat haar hoofdpersoon een politicus is, is origineel gevonden. Zij kiest daarmee voor een andere insteek dan boeken uit hetzelfde genre die doorgaans een ‘stoere held’ als hoofdpersoon opvoeren. Roan is geen doorsnee ‘held’ en daarmee heeft zij zichzelf voor een lastige taak gesteld. Een horde die zij overigens met verve neemt!

“Een paar dagen leefde hij zonder haast of verplichtingen. Het was alsof hij zich tussen twee werelden bevond, vrijwillig deze keer. Het was een leven waar hij gemakkelijk aan zou kunnen wennen. Alles leek simpeler, mede doordat hij als iemand van het bloed niet veel hulpmiddelen nodig had om in de natuur te overleven.”

Drenth ziet kans om het verhaal van begin tot het einde boeiend te houden. Zelfs tijdens de debatten in de raadszaal, houdt ‘Bloedwetten’ de lezer bij de les en het vleugje romantiek, waarbij Roan verliefd wordt op de dochter van een oude vijand, is nergens uitgekauwd.

“Langzaam trok ze Storm naar zich toe met haar stem. Ze sprak zachter en zachter. Hij probeerde de klanken aan de tekens te koppelen die hij inmiddels had ontcijferd, maar zonder haar hulp zou hij niet ver komen. Katine stak haar hand uitnodigend naar hem uit.”

De personages zijn goed uitgewerkt, waarbij vanzelfsprekend hoofdpersoon Roan het beste uit de verf komt. Kortom….chapeau voor Sophia Drenth!

Over de auteur
Dit eerste boek van Drenths Bloedwetten, werd genomineerd voor de Hebban Award 2015 en won de Bastaard Fantasy Award. Luitingh-Sijthoff publiceerde haar verhaal ‘Gedichten van licht en schaduw’ in de bundel Halloween Horror Verhalen en bij Quasis Uitgevers verscheen ‘Zwart hart’, een afzonderlijk leesbare Bloedwetten-bronvertelling. Drenth is geboren en getogen in Amsterdam.

Uitvoering
Uitgever Staaldruk
ISBN10 9492099233
ISBN13 9789492099235
Paperback, 396 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/