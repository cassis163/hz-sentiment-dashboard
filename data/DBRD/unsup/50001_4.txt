De historische roman Last en Liefde neemt je mee naar de jaren 1917 en 1918. Moeder Celine heeft moeten toezien hoe haar man Theodor zijn zoon Arend-Jan het huis uit heeft gezet vanwege zijn relatie met een jonge vrouw uit de lagere klasse, Alie (of Aaltje). In een poging om contact te houden begint Celine een briefwisseling met Aaltje. Op deze manier ontstaat een verhaal over liefde, last en emancipatie.

Celine en Aaltje mogen dan wel uit andere klassen komen, deze vrouwen hebben genoeg gemeen. Ze strijden ieder op hun eigen manier om erkenning en voor de liefde. Arend-Jan is hun verbindende factor, maar geleidelijk merk je dat Celine sterker wordt en Aaltje zich steeds meer ontwikkelt tot een echte, zelfstandige vrouw. Het zijn allebei vrouwen om van te houden, en dat doe je als lezer dan ook gewoon.

Last en Liefde is beeldend en vlot geschreven. Eenmaal begonnen, wil je door. Al lezende bevind je je in een wereld die je nu niet meer zullen herkennen, tenzij je eens met oudere mensen gaat praten. Het was een bijzondere periode, waarin prostitutie net verboden was en mensen actie voerden om het kiesrecht voor vrouwen ingevoerd te krijgen. Via deze roman krijg je een prachtig inkijkje in een fascinerende wereld, waar we als huidige vrouwen alles aan te danken hebben. En al lezende kun je nog genoeg leren van zowel Celine als Aaltje!