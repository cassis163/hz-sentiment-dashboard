Het is fijn om kennis te maken met Easton. In eerdere delen van de serie konden we al een glimp van hem opvangen, maar in dit deel graaf je dieper in zijn ziel. Je komt te weten hoe hij zich echt voelt en ik merkte wel dat hij aan het veranderen was vanaf het moment dat hij Hartley ontmoette.

Ook dit boek leest weer ontzettend vlot, net zoals de overige delen van de serie. Hartley is en blijft voor mij een meisje met geheimen en ik heb niet het gevoel dat we alles al te weten zijn gekomen over haar in dit deel. Verlangen sluit dan ook opnieuw af met een cliffhanger, die we hopelijk in het vijfde deel beantwoord zullen zien.

Sowieso is dit terug een zeer goed geschreven verhaal van Erin Watt, dat fijn leest en me steeds in de ban heeft gehouden. Ik had steeds de neiging om verder te lezen, want het was wel spannend om Hartley en Easton bezig te zien tegen elkaar!