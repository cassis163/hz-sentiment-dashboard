Vijfde policier rond het Leuvense speurdersduo / koppel hoofdinspecteur John Leyssens en rechercheur Mieke van Cattendyck. Debbaut heeft er dit keer een dubbel plot van gemaakt, lijkt het. Moet ook wel, gezien de titel. Driekwart van het verhaal speelt zich tien jaar geleden af, wanneer de populaire Leuvense politicus en kandidaat-burgermeester Peter Beckers dood in zijn auto wordt aangetroffen. Zelfmoord lijkt het, moord blijkt het. Op hetzelfde moment verdwijnen ook zijn echtgenote en zijn politiek tegenstander van het toneel. Leyssens en zijn team – dan nog zonder Mieke – krijgen enkel boven water dat Beckers banden had met de internationale vrouwenhandel. Het onderzoek bloedt dood.
Tien jaar later komen bij bouwwerkzaamheden twee skeletten aan de oppervlakte. Inderdaad: de twee vermisten. De link naar de Cold Case 0212 is gauw gelegd en Cattendyck vindt de befaamde naald in de hooiberg. Maar niet na een dramatische wending die niemand kon voorzien en voorkomen.
In het eerste deel, de ‘Warm Case’ is Debbaut goed in vorm, maar om de plot rond te krijgen moet hij er toch de sokken in zetten. Die ontknoping is aardig gevonden, maar ook enigszins onbevredigend. Desondanks zijn beste Case tot nu toe.