Na Absolution is Caro Ramsay’s Singing to the Dead beslist een sterke opvolger. De persoonlijke verhalen gaan door waar ze in Absolution zijn gestopt: Colin Anderson en zijn collega’s rouwen nog steeds om het verlies van Alan McAlpine maar zijn plaats is inmiddels ingenomen door Rebecca Quinn. En Rebecca is vastbesloten om de mensen van Partickhill Station ‘haar’ mensen te maken. Ze wordt daarbij geholpen door een collega die zij van haar vorige standplaats heeft laten overkomen: Kate ().
Anderson en Costello krijgen twee zaken tegelijk voor hun kiezen: een oude man komt om bij de brand in zijn huis. Was het moord? En twee mooie blonde jongetjes verdwijnen binnen enkele uren na elkaar. Het is bijna Kerstmis en bitter koud in Glasgow.

Evenals Absolution is Singing to the Dead niet weg te leggen. Anderson en Costello, die vechten tegen de vermoeidheid, de kou, de tijd. Quinn, die langzaam begint te leren dat niet alles volgens haar regels hoeft te lopen om de zaak tot een goed einde te brengen. Vik Mulholland, die niets liever doet dan bij zijn nieuwe liefde Francis zijn. Het bezoek aan de stad van een beroemde popster. De jongens Troy en Luca. En… twee zusters die wel op een heel merkwaardige manier met elkaar verbonden zijn. Al deze mensen komen gaandeweg het boek tot leven, écht tot leven. (Door: Jannelies Smit)