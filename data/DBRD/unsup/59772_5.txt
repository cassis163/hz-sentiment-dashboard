Het heeft een jaar of zeven, acht gekost om dit boek te vinden - en nu kostte het me letterlijk vijftig euro. Je raadt het al, dit is iets bijzonders.
De Parel van de Dageraad is een verhaal - met tekeningen - van Roger Leloup dat een prequel van een van de grote Belgische strips is: Yoko Tsuno, over de jonge Japanse die een aantal jaar geleden na een enquête tot de in België bekendste Japanse werd uitgeroepen. Er is slechts één druk van geweest, in 1999, en sindsdien kost het veel geduld om toevallig aan een exemplaar te raken. Online worden ze geveild voor wel honderd euro.
In tegenstelling tot de stripreeks zelf, is dit echt een geschreven verhaal, met een heel aantal kleine en ook wat grote tekeningen erbij. Het speelt zich af over een periode van meer dan vijftien jaar, en leert ons Yoko kennen terwijl ze opgroeit.
Het is, op het eerste zicht, een kinderlijk en eenvoudig verhaal, maar ontpopt zich tot een verhaal vol ontroering en diepgang. Hier wordt echt de hele basis van de stripreeks gelegd, en in een paar uur tijd ontpopt Yoko zich van een onbekend kind tot de jongvolwassen elektrotechnische ingenieur die we allang zo goed kennen en in onze harten hebben gesloten. Maar altijd met dat eigenwijze, eigenzinnige en koppige dat zo eigen aan Yoko is - en tegelijk ook met dat charmante, bevallige en ravissante dat ook Yoko is. (Voor een personage als dit, mogen we een keer een duur woord gebruiken.) Dit is niet zomaar een prequel dat een keer geschreven is om ergens een gat te vullen, om een oorsprongsverhaal te creëren, of om de reeks wat langer te maken. Dit hóórt bij de stripreeks.
Het is jammer dat er relatief veel typfouten instaan; ook op de korte inhoud van de cover trouwens - er staan er maar liefst drie op. Laat dat je zeker niet afschrikken: als je van Yoko Tsuno in de strips houdt, en je kan dit boek voor een schappelijke prijs op de kop tikken (wat dat dan is, moet je zelf uitmaken natuurlijk), aarzel dan geen seconde. Dit verhaal is er om gelezen te worden, en die fouten neem ik dan maar op de koop toe.
9/10