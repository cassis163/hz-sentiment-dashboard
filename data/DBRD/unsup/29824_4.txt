(Deze recensie verscheen al op CLEEFT.nl in augustus 2016) In sommige romans heb je personages bij wie je kunt wegdromen of die je inspireren. Billie is een rauw personage, een antiheldin met een rugzak vol bagage. ‘Billie’ , geschreven door Anna Gavalda, kwam in Frankrijk al uit in 2013. Nu koop je deze roman dan eindelijk in de Nederlandse boekhandel.

‘Ik zat naast hem, met mijn rug tegen een rots, en stortte beetje bij beetje in. Onder een lawine van schuldgevoel.’ Billie ligt samen met haar beste vriend Franck in een afgrond in de Cevennen in Frankrijk. Franck ligt op sterven en Billie vertelt het verhaal van hun intense (platonische) liefde aan een ster. Ze praat over haar leven en haar liefde voor Franck, in de hoop de ster ervan te overtuigen dat Franck mag blijven leven.

LIEFDE IS GEEN SPEL
Franck en Billie leren elkaar kennen wanneer zij een scene uit ‘Liefde is geen spel’ van Alfred de Musset instuderen. Dit stuk gaat over de non Camille, die erachter komt dat ze een sterfelijke liefde voelt voor haar neef Perdican. Gavalda verwijst regelmatig naar dit stuk en dat geeft een extra dimensie aan het verhaal, omdat het de ontwikkeling van Billie reflecteert. Zo zegt Billie over ‘Camille’: ‘En nu ik een stuk ouder ben en altijd voor het leven heb bemind en altijd voor altijd ben verlaten, en heb gehuild, en wanhopig ben geweest en tot wanhoop heb gedreven, en opnieuw ben begonnen, en steeds opnieuw zal beginnen, begrijp ik haar beter, die kleine schat…’

RAUWE KWETSBAARHEID
Omdat Billie haar levensverhaal richt tot een ster, lijkt het verhaal ook aan jou gericht: ‘Maar er was ook niemand die klapte. Echt niemand. En weet je waarom? Nee? Natuurlijk wel. Dat kun je toch wel raden? Hé, kom op…. Oké dan, ze reageerden niet omdat ze zich zwaar in hun reet voelden genaaid, dat stelletje flikkers! Hahaha!’ Billies verhaal komt in deze vorm extra hard binnen, maar door haar platte taalgebruik valt er ook nog wat te lachen. De rauwheid, puurheid en humor van Billie zorgen ervoor dat deze roman op geloofwaardige wijze een hogere liefde bespreekt.