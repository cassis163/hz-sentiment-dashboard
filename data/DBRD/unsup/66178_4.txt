In het kookboek Braai neemt Jan Braai je mee in de wereld van het Zuid-Afrikaanse barbecueën: braaien, dat oorspronkelijk uit Zuid-Afrika komt.

In het kookboek vertelt Jan Braai over de geschiedenis van het braaien, geeft tips over het maken van het perfecte vuur met hout en het bereiden van overheerlijke gerechten op de kolen van dat vuur. Zo beschrijft hij de meest geschikte temperaturen voor de verschillende soorten vlees, braaitijden en de uitrusting die je nodig hebt om optimaal te kunnen braaien. De meeste kookboeken worden door vrouwen gebruikt, maar dit kookboek is ook zeker een aanrader voor mannen, want welke man wil nu niet weten hoe je de perfecte steak moet maken?

De recepten in het kookboek bevatten een introductie op het gerecht, een lijst van benodigdheden en de werkwijze, daarnaast zijn alle recepten voorzien van één of meerdere foto’s. Recepten met een ingewikkelde werkwijze zijn voorzien van meerdere foto’s zodat je stap voor stap kunt zien hoe het gerecht bereid moet worden. De benodigdheden voor de recepten zijn goed verkrijgbare producten, zodat je niet stad en land hoeft af te zoeken naar de juiste ingrediënten. De werkwijzen zijn duidelijk beschreven en makkelijk te volgen. De foto’s bij de gerechten zijn mooi en geven een goed beeld van het eindresultaat van het recept. Het enige minpunt is dat de bereidingstijd niet boven de recepten staat weergegeven. De tijden staan wel in de werkwijze beschreven, maar het is fijn als je vooraf weet wat de bereidingstijd van het gerecht is, zodat je hier vooraf rekening mee kunt houden.

In het boek vind je recepten voor de braai met rund, lam, kip, varken, vis en zeevruchten, sauzen, potjies (gerechten in gietijzeren potten), groenten, brood, salades en desserts. Boven het vuur kun je echt alles bereiden. Naast de burgers heb ik witvisfilets in marokkaanse chermoulamarinade gemaakt. Dit Noord-Afrikaanse recept geeft de witvisfilets, die vaak flauw van smaak zijn, een aromatische touch. De geurige combinatie van kruiden en specerijen (makkelijk verkrijgbaar) zorgen voor een zeer smaakvolle vis.