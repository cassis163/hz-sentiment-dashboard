De 18-jarige Zara Roos is helemaal in haar nopjes met haar nieuwe functie als manager bij de kledingzaak Next View. Vol frisse moed start ze haar eerste dag bij het voor haar nieuwe filiaal. Ze maakt kennis met de jonge medewerkers Scarlett, Morgan, Daniëlle, Chantall en de bloedmooie assistent-manager Arthur.

De ouders van Zara zijn drie jaar eerder tijdens een busongeluk in Spanje om het leven gekomen en sindsdien woont ze bij haar oma in. Ze zorgt voor haar oma en deze taak neemt ze uiterst serieus. Tijd om met vriendinnen te stappen of voor een vriendje gunt ze zich helemaal niet.

Haar nieuwe collega’s nodigen Zara uit voor een stapavondje om elkaar beter te leren kennen. Na lang aandringen van haar oma besluit ze om mee te gaan. Tijdens deze avond sluit Arthur bij de groep aan en ze valt als een blok voor hem. De andere meisjes doen er wat sceptisch over en Zara begrijpt dat ze niet de enige is die haar pijlen op Arthur gericht heeft.

Naarmate haar relatie met Arthur intiemer wordt, wordt de sfeer bij Next View steeds grimmiger. De medewerkers ontwijken haar, werpen vreemde blikken en gesprekken verstommen als Zara in de buurt is. Ondertussen gaat het met oma steeds slechter en om alle zeilen bij te zetten schakelt Zara de thuishulp van Elize in.

Als dan plots Morgan zich ziek meldt en na een week vermist blijkt te zijn wordt Zara met de dag argwanender. Het gevoel bekruipt haar dat ze continu in de gaten wordt gehouden en dat de verdwijning van Morgen haar in de schoenen wordt geschoven.

Ze komt steeds meer over het turbulente liefdesleven van Arthur te weten en weet niet meer wie ze kan vertrouwen. Waarom liegt Scarlett en komt steeds te laat? Waarover praten Daniëlle en Chantall in hun onderonsjes? Wat heeft Morgans verdwijning te maken met Arthur? En wie is die rare ex-manager Chris die bij tijd en wijle de winkel binnenstormt?

Hij is van mij is door Chinouk Thijssen in 2012 al geschreven als een volwassen thriller. Nadat ze in samenspraak met haar uitgever heeft besloten om het meer te zoeken in het Young Adult genre heeft ze het oorspronkelijke verhaal herschreven. Met als resultaat deze Young Adult-trhiller.

En dat is het! Een Young Adult thriller met een volwassen randje. De dagelijkse beslommeringen van de jonge meiden zijn goed in het boek verwerkt. De verliefdheid, de merkkleding, de gadgets die ze allemaal willen hebben zijn allemaal heel herkenbaar voor de doelgroep. Het taalgebruik is vrij simpel waardoor makkelijk leesbaar. Het lettertype is vrij groot, alsmede de regelafstand en de hoofdstukken kort en bondig. Heel spannend zijn de schuingedrukte hoofdstukken waarin de dader spreekt.

Zara is als personage goed neergezet. Je voelt haar angsten maar ook de kracht en verbetenheid om deze zaak tot een goed einde te brengen. Ze laat zich niet zomaar gek maken en de onvoorwaardelijke liefde voor haar oma zorgt dat ze op de been blijft.

Chinouk weet de spanning in het gehele verhaal goed op te bouwen en vast te houden. De plot is redelijk onverwachts. Je blijft elk personage in het boek wantrouwen tot op het laatst. Knap gedaan!

De titel Hij is van mij past goed bij het verhaal. Arthur is een womanizer en meerdere meisjes denken het alleenrecht op te kunnen eisen. Het komt het gehele verhaal terug. De cover daarentegen komt minder goed uit de verf. Op de voorkant staat een vrouw die achterom kijkt in een bruidsjurk. Het verband met een bruiloft ontbreekt en komt niet terug in het boek. De korte omschrijving op de achterzijde dekt het verhaal voldoende. Een 7 voor het gehele plaatje van titel en cover.

Hij is van mij is voor de doelgroep, meiden van een jaar of 16, goed geschreven. Een aanrader! Voor de oudere generatie, 30+ mist het boek echte diepgang, zijn er te weinig psychologische aspecten in verwerkt en is de schrijfstijl cq.zinsopbouw wat kinderlijk. Wie weet verschijnt ooit de volwassen versie van Hij is van mij op de markt. Met bovenstaande in acht genomen zou het zeker geen flater slaan.

Kortom; Hij is van mij is een spannende Young Adult thriller. Iedereen is verdacht waardoor je op het puntje van je stoel blijft zitten. Vier sterren voor Hij is van mij****.