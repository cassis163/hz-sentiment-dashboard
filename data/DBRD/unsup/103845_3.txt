De haast fluorescerend roze omslag en de ongewone, raadselachtige titel van dit jeugdboek trekken de aandacht. Wekken een bepaalde verwachting. In eerste instantie kun je de flamingo’s opvatten als metafoor voor de populaire, opgedirkte meisjes die op elk schoolplein wel in groepjes te vinden zijn. Wee je gebeente als je daar niet bij hoort, of zelfs geslachtofferd wordt om hun populariteit nog ietsje te vergroten. Een boek over pesten dus? Nee, de titel slaagt je er in je op volkomen verkeerde been te zetten.

Cam, net zestien geworden, gaat binnenkort kort. Al een paar jaar vecht ze tegen kanker- nu is ze definitief door haar artsen opgegeven. Bizar genoeg kan ze nog volledig normaal functioneren, maar het is slechts een kwestie van tijd voor het definitief afloopt. Verbitterd na jaren van vruchteloze hoop, reageert ze dat deze uitkomst eigenlijk wel te verwachten was. Wonderen bestaan nu eenmaal niet.
Haar moeder weigert echter pertinent zich bij dit 'vonnis' neer te leggen. Healings, alternatieve geneeswijzen, kuuroorden en een keur aan kwakzalvers hebben niet mogen baten en nu rest haar maar één laatste redmiddel. Ze sleept Cam en haar tienjarige zusje naar het dorpje Promise. Promise staat namelijk bekend om zijn magische verschijnselen.

En Promise heeft inderdaad een positieve invloed op de gezondheid van Cam. Zo goed dat ze die zomer diverse punten op haar to-do-list (die ze in een vlaag van meligheid haar ‘flamingolijst’ heeft genoemd) kan afstrepen. Zo goed zelfs dat haar bijtende cynisme afneemt en ze meer openstaat voor wat het leven haar wél biedt. Nieuwe vrienden, een baantje bij de dierenarts, een onhandige ontmaagding en een lief vriendje mag ze bijvoorbeeld nog allemaal meemaken. Plus de verdwaalde flamingo’s op het schoolplein en nog een stel wonderbaarlijke gebeurtenissen – al is Cam de laatste om dat woord in de mond te nemen.

Het einde van het boek is onvermijdelijk. Toch is dit geen verdrietig of dramatisch verhaal. Daarvoor is de toon van het verhaal te grappig, de setting te absurd en de houding van Cam te cynisch en droog. Op een bijzondere manier beschrijft het boek de laatste fase van haar leven. Zonder ook maar een moment overdreven sentimenteel te worden leidt het verhaal ons door haar proces van aanvaarding en geeft haar ten slotte een waardig einde. Als flamingo's op het schoolplein staan is een boek over hoop en wonderen. Zoals Cam op gegeven ogenblik beseft: hoop en verdriet kúnnen samengaan. Promise redt haar uiteindelijk niet. Maar het heeft haar korte leven wel completer gemaakt.

Aanrader voor de liefhebbers van Een weeffout in onze sterren.