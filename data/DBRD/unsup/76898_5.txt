Maia D' Aplièse en haar vijf zussen komen samen op het landgoed "Atlantis" aan het meer van Genève, wanneer zij horen dat hun adoptievader, die zij Pa Salt noemen, plotseling is overleden. Wanneer alle zussen samen aankomen, horen ze van hun kindermeisje Marina, die ze opgevoed heeft als hun eigen moeder en daarom ook door allen liefkozend "Ma" genoemd wordt, dat Pa Salt al is begraven op zee. Dit is natuurlijk een hele schok voor allemaal, omdat ze geen kans meer hebben om afscheid te nemen van de man die de meisjes allemaal als baby uit alle hoeken van de wereld heeft geadopteerd.
Als de notaris op het landgoed aankomt, krijgt elke zus een eigen enveloppe met daarin de coördinaten om op zoek te gaan naar hun roots. Ook heeft Pa Salt een armillarium nagelaten, waarin alle namen van de zeven zussen staan met dezelfde coördinaten. Omdat Pa Salt zus nummer zeven nooit gevonden heeft, staat er bij haar alleen een naam: Merope. De zussen zijn namelijk allemaal vernoemd naar een sterrengroep.
Dit verhaal gaat over de zoektocht van de oudste zus, Maia en voert haar naar Rio de Janeiro, waar zij stukje bij beetje haar familiegeschiedenis ontrafelt, geholpen door de knappe Braziliaan Floriano.

Het verhaal gaat 80 jaar terug in de tijd, naar het Rio de Janeiro in 1927. Izabela Bonifacio zal door middel van een gearrangeerd huwelijk moeten trouwen met Gustavo Aires Cabral om zo toe te treden tot de aristocratische kringen.
Ondertussen is architect Heitor da Silva Costa bezig met het bouwen van het beeld Christus de Verlosser en zal hij binnenkort afreizen naar Parijs om het juiste materiaal te zoeken voor het voltooien van zijn meesterwerk.
Izabela, gepassioneerd als ze is en smachtend om wat van de wereld te zien, overtuigt haar vader en aanstaande man ervan haar nog een laatste keer op reis te laten gaan voordat ze zal trouwen. In het atelier van Paul Landowski in Montparnasse ontmoet ze de jonge beeldhouwer en assistent van Landowski, Laurent Brouilly. Vanaf hun allereerste ontmoeting zullen hun levens nooit meer hetzelfde zijn. Ze hebben een gepassioneerde relatie. Uiteindelijk zal zij moeten kiezen tussen haar leven in Rio met een man waar ze niet van houdt, of voor haar eigen geluk..

'De liefde kent geen afstand en heeft geen continent. Haar ogen zijn voor de sterren"

Dit eerste deel beschrijft de geschiedenis van Maia. Elke zus krijgt haar eigen boek en naast Maia zijn dat: Alcyone (Ally), Asterope (Star), Celaeno (CeCe), Taygete (Tiggy) en Electra. Het hoe en waarom van de zevende (ontbrekende) zus Merope blijft vooralsnog, net als het leven van Pa Salt, in nevelen gehuld, al geeft het boek wel heel subtiele hints af waardoor ik toch denk te weten wie Pa Salt nu was... Benieuwd of mijn vermoedens aan het einde van boek 7 ook echt kloppen.

Het boek is fantastisch geschreven en ik waande mijzelf weer even terug in Rio de Janeiro, waar ik in de zomer van 2017 geweest ben met mijn gezin. Ook kon ik mij het huis in Genève goed voorstellen (ik had meteen een beeld in mijn hoofd van het huis uit "The Sound of Music") en ook Parijs wordt zeer goed beschreven. Kortom: allemaal plekken waar ik zelf ook geweest ben en waardoor het boek nog fijner weg leest. Het eerste deel smaakt zeker naar meer met de cliffhanger aan het eind en daarom heb ik meteen deel 2 erbij gekocht, zodat ik snel verder kan gaan in dit prachtige verhaal.