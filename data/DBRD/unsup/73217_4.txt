‘Vrij spel’ is de zesde thriller van Linda Jansma. Evenals in haar eerdere boeken snijdt Jansma onderwerpen aan die bij het huidige tijdsbeeld passen, die bij wijze van spreken vandaag in de media voorbij zouden kunnen komen. Alhoewel, liever niet …
In ‘Vrij spel’ schiet politieman Nick Overmars een jongen dood, een lid van de jeugdbende Almighty Saints. Nick beweert dat de jongen een wapen trok, maar dat wapen wordt niet aangetroffen. Heeft Nick spoken gezien en zichzelf ten onrechte verdedigd, of heeft hij Short-As bewust neergeschoten om redenen van persoonlijke aard? Het is aan de rijksrecherche om uit te zoeken of Nick al dan niet vrijuit gaat. Ondertussen zinnen de ‘homies’ van Short-As op wraak, zij laten niet over hun kant gaan dat een van hen is doodgeschoten. (Een uitgebreidere beschrijving zou ten koste gaan van het leesplezier van wie dit boek nog op zijn lijst heeft staan.)

Linda Jansma heeft met ‘Vrij spel’ een indringend verhaal geschreven vanuit afwisselende perspectieven: dat van Emma (oudste dochter van Nick), van Gwen (Nicks echtgenote, moeder van Emma), van bendelid Ozzie en van pastoor Luc. Goed geconstrueerd, boven elk hoofdstuk staat vermeld vanuit welk personage er gekeken wordt en ook de voortdurende sprongen in de tijd staan duidelijk aangegeven. De perceptie van Nick ontbreekt, terwijl die toch wel heel belangrijk is.
Jansma schrijft in een plezierige stijl, waarbij opgemerkt dat het iets stuwender mag; de ‘traagheid’ nodigt uit tot het nu en dan overslaan van bladzijden, wat niet de bedoeling kan zijn. Pluim voor de auteur voor haar beschrijvingen van het reilen en zeilen binnen een bende als de Almighty Saints. Hun hiërarchische verhoudingen en hun onderlinge verbondenheid zijn geloofwaardig, evenals hun verstandhouding met Luc. De dialogen van de bendeleden bevatten veel straattaal, er gaat een wereld open voor de lezer die daarmee niet bekend is. Op één na alle personages in ‘Vrij spel’ zijn levensecht, zijn sterke karakters en spreken tot de verbeelding. Die ene is wederom Nick, de man die zo’n belangrijke rol in het geheel heeft, maar iets te veel op de achtergrond blijft. De prijs voor het meest interessante karakter gaat naar meneer pastoor.

[spanning 3, plot 4, leesplezier 4, schrijfstijl 4, originaliteit 4, psychologie 4]