De cover springt meteen in het oog. Een mooie bladspiegel met de titel verticaal weergegeven tussen twee halve figuurtjes in. Deze figuurtjes hebben iets te maken met de inhoud van het boek. Dat maakt het geheel van de cover nog beter.

Het boek is verdeeld in drie delen met heel korte hoofdstukjes die verhalen over het heden en het verleden van het hoofdpersonage. Het verhaal leest heel vlot en is goed te volgen.

Het boek verhaalt het leven van Hugo Stern. Een doorsnee man zo lijkt, met een doorsnee gezin. Doorheen het boek krijg je meer zicht op het leven van Stern, zijn kinderjaren en jeugd, zijn studententijd. Aan de hand daarvan begrijp je waarom hij de man geworden is die hij nu is. De teleurstellingen in zijn leven die hij samen met zijn vrouw en zoon beleefd heeft maken hem wie hij is.
Stern blijkt helemaal geen doorsnee vader en man te zijn maar dat heeft hij zelf niet door. Hij heeft voor zichzelf een beeld gevormd over zijn leven dat niet klopt met de werkelijkheid. Stilaan verliest hij grip op alles wat hij heeft opgebouwd.
Eigenlijk is hij een loser die nergens bijhoort en hij ziet hetzelfde gebeuren met zijn zoon. Waar is het misgelopen?

Het is geen vrolijk boek maar wel een ongelooflijk mooie karakterschets van het leven van een schijnbaar gewoon man. Voor liefhebbers van sterke personages en prachtige beschrijvingen.