Wanneer Temeraire met zijn bemanning op het punt staat China te verlaten, breekt er brand uit aan boord van hun transportschip en zijn ze gedwongen nog langer in Macau te blijven. Maar wanneer kapitein William Laurence een brief van de Admiraliteit krijgt, is er ineens haast om te vertrekken. Engeland heeft in Turkije 3 drakeneieren gekocht en Laurence en Temeraire moeten ze gaan ophalen. De enige manier om daar snel heen te reizen is over land, maar die route is ronduit gevaarlijk. Met een gids gaan ze de uitdaging aan en na een lange, zware reis komen ze aan in Turkije, waar ze alle mogelijke tegenwerking krijgen.
Na lange tijd in het paleis van de sultan gevangen te hebben gezeten, zetten ze eindelijk hun reis voort tot ze op het Pruisische leger stuiten. Die staan aan de vooravond van een groot gevecht tegen Napoleon en kunnen de hulp van een extra zwaargewicht goed gebruiken dus krijgen ze geen vrije doorgang maar worden ze gedwongen mee te vechten. Tijdens die gevechten komen ze oog in oog te staan met hun grootste vijand: de draak van Napoleon zelf.

Net als de voorgaande delen is ook De Buskruitoorlog weer erg origineel. Het blijft verbazen waar de draken allemaal toe in staat zijn en het leervermogen van Temeraire lijkt weer eindeloos. Het is schokkend om te zien hoeveel schade een formatie draken kan veroorzaken in de strijd, aan de kant van de vijand. Het resultaat van wat een samenwerking tussen voetsoldaten, cavalerie en draken kan bereiken is vooral aan de kant van de Fransen echt huiveringwekkend goed neergezet.
Ook in dit boek zijn de karakters van de belangrijkste draken en mensen weer goed uitgewerkt. Je komt steeds meer te weten waar Temeraire echt toe in staat is en zijn gemopper is soms bijna komisch. Ook zit er, ondanks de bloederige oorlog, hier en daar echte humor in het verhaal verwerkt. Vooral Iskierka verzorgt de nodige opschudding en de situaties die dat oplevert zijn zo humoristisch en levendig beschreven dat je ze letterlijk voor je ziet.

Wederom een schitterend boek van Naomi Novik. Ook dit deel krijgt van mij 5 sterren *****