De cover is niet geschikt voor mensen met arachnofobie, er staat een enorme vogelspin op de verder witte cover. Hierdoor kijkt de spin je recht aan en lijkt het of hij zo van de cover af kan stappen, alleen dat is al doodeng.

Corine Hartman heeft al vele thrillers op haar naam staan in Nederland. De bekendste hiervan is de serie rondom rechercheur Jessica Haider. Corine Hartman is met deze serie al meerdere keren genomineerd voor de Gouden strop, in 2013 voor Bloedlijn, en in 2014 voor Zielloos. Daarnaast stond Bloedlijn op de longlist van de Diamanten kogel en heeft ze in 2013 de Crimezone Thriller Award in ontvangst mogen nemen voor de beste Nederlandstalige thriller voor dit boek.
Dit jaar (2015) is IJskoud genomineerd voor de Hebban Thriller Awards in de categorie beste Nederlandstalige thriller, die 25 oktober uitgereikt zal worden op het Nederlands Thrillerfestival in Zoetermeer. Ook haar boek Doodskopvlinder, die uit de samenwerking met Tomas Ross is ontsproten, is genomineerd in deze categorie, dus dubbel kans!

Doodskleed is het vijfde en laatste deel met Jessica Haider in de hoofdrol. Door de gruwelijk spannende vorige delen, moet Doodskleed haast wel een gruwelijk en dramatische ontknoping hebben.
In Doodskleed maken we (helaas) voor de laatste keer kennis met Jessy. Ze is bij haar ex Marc in Edinburgh. Ze heeft ontdekt dat Marc ook is gerekruteerd tot het elitekorps Saligia en is hier verbolgen over. Hoe heeft Marc zich kunnen laten overhalen?!
Ze zou voor Saligia één ultieme, grote opdracht krijgen, maar doordat ze Ryan, de grote baas heeft vermoord, vertrouwd niemand binnen het korps haar nog. Ze blijft net zolang aanhouden tot ze toch de opdracht mag uitvoeren. Die gaat haar niet in de koude kleren zitten. Jessy wordt naar Mexico gestuurd waar een zeer besmettelijk en dodelijk virus heerst, vooral bij kinderen. Dit conchosvirus zou door een viroloog verspreid zijn en zij moet hem elimineren. Eenmaal in Mexico aangekomen en bij het zien van al die zieke kinderen die in tentenkampen op stretchers liggen te sterven, is Jessy vastbesloten dit een halt toe te roepen. Maar als ze met deze viroloog, Donnelly, alleen is slaat de twijfel toe, want is wat Saligia beweerd wel waar? Na een moeilijke beslissing, komt Jessy’s leven in een stroomversnelling en alles loopt uit de hand. Want wie spreekt de waarheid?
Doodskleed is weer een gruwelijk spannende thriller, waarbij je op het puntje van de bank zit. Corine is er weer in geslaagd om de nagelbijtende spanning uit de vorige delen terug te brengen in dit eindspel op leven en dood.

De personages en gruwelijkheden worden zo rauw en levendig beschreven dat je het idee krijgt naar een film te kijken. Het is erg jammer te weten dat dit het laatste deel is met Jessy, ik zal haar toch wel missen!
De plot zit vol wendingen en verrassingen en je wordt van de ene in de andere situatie geworpen, de één nog gruwelijker en verrassender dan de andere. De spanning wordt goed opgebouwd, waarbij hij vanaf de helft van het boek een eind spurt inzet naar een dramatisch en totaal onverwacht einde.

Als je eenmaal in Doodskleed begonnen bent, is stoppen GEEN optie!