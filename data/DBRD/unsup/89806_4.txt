Kleurrijk, de cover van dit boek valt meteen op en de toon wordt binnenin het boek voortgezet. Zeer kleurrijke en prikkelende tekeningen nemen je mee in het verhaal over twee kleine visjes. Hoewel de tekeningen erg mooi zijn, vind ik ze wel vrij plat getekend. Ik mis diepte en beweging terwijl de zee, waar dit verhaal zich afspeelt, toch nooit stilstaat.

Toch zijn de tekeningen zeker pakkend. Wij mochten dit boek als pdf-bestand recenseren en ik was benieuwd of het boek op deze manier wel de aandacht van mijn dochter Helena kon trekken. Dit lukte mede dankzijn die kleurrijke tekeningen. Nadeel van het recenseren van een pdf-bestand is dat je niet lekker samen op de bank kunt klimmen en in het boek kunt kruipen. Dat is gelukkig op te lossen door lekker op schoot aan tafel te gaan zitten en zelf met behulp van pijltjestoetsen te mogen bladeren. Dat is toch weer eens wat anders.

Na de eerste indruk nam het verhaal ons mee met twee kleine visjes die graag groot willen zijn. De tekst is op rijm en leest vloeiend. In het begin wordt er overmatig gebruik gemaakt van verkleinwoordjes. Hier ben ik geen fan van en het was dan ook een opluchting dat Schollaert snel een goede balans vond in het wanneer wel en wanneer niet verkleinen van de woorden.

Een ander goed onderdeel in dit boek is het personage van de tovenaar. Een tovenaar of heks maakt altijd indruk op Helena, waardoor verderop in het boek haar aandacht opnieuw gevangen werd. Dit zorgt ervoor dat het verhaal bij haar blijft hangen. Tevens creëren de momenten van de tovenaar een goede spanningsboog in het verhaal.

De boodschap van het verhaal (wees blij met wie je bent, wens niet om een ander te zijn) sluit het verhaal mooi af. Het is een boodschap die nog weleens vergeten wordt. Mooi om ter sprake te brengen bij zowel kinderen als volwassenen. Schollaert zet een knap kinderboek debuut neer met ‘Twee kleine visjes’ waarmee ze dan ook 4 sterren verdient.