Ik meen dat ik Stefan Popa al wel eens op tv heb gezien als stand-up comedian, maar schrijver is hij dus ook. En dat doet hij heel verdienstelijk. Op zijn best is ‘A27′ een hele rake kenschets van de moderne tijd waarin we leven. Dat doet hij door beurtelings over drie geheel verschillende personen te vertellen. En alle drie zijn ze behoorlijk vet aangezet: Henri is een grofgebekte, seksistische, succesvolle macho-ondernemer met een te groot ego die naast zijn bedrijf te runnen, met name bezig is met het organiseren van een leuke scharrel. Malines is een jonge vrouw die nog steeds worstelt met het feit dat alles in haar leven in het teken lijkt te staan van haar tweelingzus Mechel. En Sjors -spreek uit als George- is een gezinsman uit Spakenburg die worstelt met zijn homoseksuele geaardheid.
Wat deze personen samen bindt is niets meer dan dat ze vast komen te staan in dezelfde file op, natuurlijk, de A27. Even meende ik dat de levens van de drie personages zich echt met elkaar zullen verweven, maar dit gebeurt niet. Achteraf gezien passend, want het tekent de moderne maatschappij waarin iedereen dan wel in dezelfde file staat, maar wel geheel van elkaar is vervreemd en in zijn eigen coconnetje leeft.

Al met al een sterk boek dit, en een goede spiegel van de waanzinnige elementen in deze moderne tijd.