De pianist van Yarmouk
Rode draad in dit verhaal is muziek; Aeham Ahmad groeit op in Syrië, en ontwikkelt zich als pianodocent. Als zijn stad wordt ingenomen door IS besluit hij muziek op straat te gaan maken te midden van de puinhoop; zijn protestsongs worden door jong en oud meegezongen, en beelden hiervan gingen via facebook en YouTube de hele wereld over.
Hoofdpersoon is de Palestijns-Syrische pianist die opgroeit in Yarmouk. Hij studeert aan het conservatorium van Homs, en werkt als muziekleraar. Samen met zijn blinde vader heeft hij een goedlopende winkel in muziekinstrumenten. In de opening van het boek beschrijft hij zijn bijzondere ervaring dat tijdens zijn pianospel op de ruïnes van zijn stad er drie vogels kwetteren, ondanks dat er in een kapotgeschoten stad bijna geen vogels meer zijn. Het verhaal beschrijft vele van dit soort fijngevoeligheden. Als Yarmouk wordt vernield door de belegering neemt hij het initiatief om muziek te maken op straat en beidt hiermee troost voor vele inwoners onder moeilijke omstandigheden. Dit verhaal is een prachtig beschreven mix van het alledaagse leven in Syrië tegen de achtergrond van de ingewikkelde politieke situatie, de oorlogsdreiging en de uiteindelijke belegering door IS. In 2015 vlucht hij via een ingewikkelde tocht naar Duitsland, en later komt ook zijn gezin over. Hier is hij een veelgevraagd concertpianist.
Via een terugblik op zijn jeugd geeft Aeham Ahmad een goede sfeerbeschrijving van het alledaagse leven in de Syrische stad Yarmoek. Het is mooi beschreven en dit boek lees je graag in een keer uit. Doordat het actueel is spreekt het erg tot de verbeelding. Ontroerend, aangrijpend, positief en troostrijk.

Titel; De pianist van Yarmouk, Aeham Ahmad
311 pagina’s
Uitgeverij Atlas, 2017, ISBN 9789045034256
Recensie L. Bos