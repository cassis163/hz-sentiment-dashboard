Eerste boek van de wereldvermaarde, tiendelige Martin Beck-reeks. De tegenwoordig populaire Kurt Wallander van Henning Mankell is een kopie van Martin Beck: een politieman van middelbare leeftijd met een versukkeld privéleven, die tijdens zijn werk de minder fraaie kanten van de Zweedse samenleving onder ogen krijgt.

De maatschappijkritiek werd door het Sjöwall en Wahlöö per deel langzaam opgevoerd, zodat in het eerste boek vooral nog het knappe politiewerk en de kennismaking met de hoofdpersonen centraal staat. Wat daarbij opvalt is hoe menselijk al die personen zijn, met al hun lelijke en mooie kanten. Daardoor hebben de Beckboeken, ondanks hun kille onderwerpen en serieuze toon, een zekere warmte die ze zeer aangenaam maakt.

De vrouw in het Götakanaal is inmiddels zo'n 35 jaar oud, maar blijft een boek dat ook bij herlezing spannend is - wat trouwens geldt voor de hele Beckserie. Het is dan ook terecht dat alle delen opnieuw worden herdrukt.