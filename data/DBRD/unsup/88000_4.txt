￼Negen - Stefan Ahnhem
Genre; Thriller
Uitgever; Ambo/Anthos
ISBN; 9789041425324
Uitvoering; paperback
Aantal pagina’s; 479
Uitgave; oktober 2015

Met dank aan Ambo/Anthos voor dit recensiexemplaar.

Over de auteur;
Stefan Ahnhem (°1964) woont in Stockholm en heeft zich ruimschoots bewezen als thrillerauteur en scenarioschrijver voor o.a. Wallander en Irene Huss. De vertaal- en filmrechten van Zonder gezicht werden razendsnel aan zeven landen verkocht. In Denemarken en Zweden behoort Ahnhem inmiddels tot de bestsellerauteurs.

Korte inhoud;
Wat er in Stockholm is gebeurd in de weken voorafgaand aan kerst?
Het politieonderzoek naar de gewelddadige dood van een politicus en de ontvoering van een diplomatenzoon, kost rechercheur Fabian Risk bijna zijn carrière. Het is het zwaarste onderzoek ooit voor Risk, waarbij bepaalde machten er alles aan doen de waarheid te verbergen. Tegelijkertijd leidt de Deense rechercheur Dunja Hougaard een onderzoek dat haar van Kopenhagen naar Stockholm voert.

Samenvatting;
Als de minister van Justitie verdwijnt krijgt Fabian Risk van hogerhand de opdracht te onderzoeken wat er gebeurd is, een onderzoek dat in alle stilte moet plaatsvinden. Als een tijdje erna de minister dood wordt teruggevonden, wordt dit een taak voor Risk en zijn team. Daarbij stuiten ze op een aantal bizarre gebeurtenissen die de zaak een heel andere wending geven.

Ondertussen voelt Risk de spanningen in zijn huwelijk en de weinige tijd die hij met zijn vrouw en kinderen doorbrengt. Kun je nog wel spreken van een relatie? Hou ik nog wel van Sonja?
Tegelijkertijd is in Denemarken Dunja Hougaard druk bezig met een moordonderzoek dat bijna parallel loopt met de zaak in Zweden. Hebben deze twee zaken iets met elkaar te maken? Is de dader zowel in Denemarken als in Zweden actief?

Mijn mening;
Omdat in het begin van het boek de karakters voorgesteld worden, had ik moeite met de vele personages en hun namen, waardoor het niet vlot las. Eenmaal de eerste hoofdstukken voorbij, ging dit heel wat vlotter.

Het boek begint met een proloog en ik had geen idee wat die te maken kon hebben met het verhaal. Pas naar het einde toe wordt dit duidelijk. Het boek is bovendien een aaneenschakeling van verhaallijnen. Toch kost het geen enkele moeite om van de ene verhaallijn in de andere te stappen. Ik vroeg me wel af hoe de auteur deze allemaal zou samenbrengen, want op het eerste gezicht hebben ze niets met elkaar te maken.

Gaandeweg het verhaal smelten al deze verhaallijnen samen en zo werkt Ahnhem langzaam maar zeker naar de plot toe. Hoewel ik een vermoeden had hoe het in elkaar zat, want op een gegeven moment weet je toch waar het allemaal om draait, wist Ahnhem mij toch weer op het verkeerde been te zetten. Je denkt het te weten en toch is het niet wat het lijkt te zijn. Verrassend!

Voor mij een eerste kennismaking met Stefan Ahnhem en hij heeft me verrast. Men kan een verhaal schrijven en men kan een verhaal vertellen. Voor mij is Ahnhem erin geslaagd dit verhaal te vertellen. Het is zo beeldend geschreven, het is net of je in een film zit terwijl je dit boek leest. Dat zijn voor mij goede boeken.

Bovendien zijn de karakters goed uitgewerkt en worden daardoor de personages mensen van vlees en bloed. Ook de mijmeringen en de tweestrijd die Riske heeft naar zijn huwelijk toe, maken het verhaal erg menselijk.
Hoewel het een complex verhaal is waarbij je geconcentreerd moet blijven om niets te missen, schrijft Ahnhem vlot en toegankelijk. Geen moeilijke woorden en in duidelijke zinnen. De spanning blijf je voelen van het begin af aan en is opbouwend naar het einde toe. Een aanrader voor wie van een spannend en bij momenten zelfs gruwelijk boek houdt.

4 sterren, ik heb genoten en ben verrast!
Karin - Team De Perfecte Buren