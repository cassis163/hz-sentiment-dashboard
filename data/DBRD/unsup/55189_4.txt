De Noord-Ierse schrijver Steve Cavanagh (Belfast, 1976) is de grondlegger van het beroemde personage Eddie Flynn, de advocaat die eerst zelf een oplichter was. Iemand, die eigenlijk de verkeerde dingen doet om het juiste te bereiken. Dert13n is het vierde deel met Flynn in de hoofdrol. Eerder kwamen we hem tegen in De verdediging (2015), Het Pleidooi (2016) en De Getuige (2017).

Hollywoodster Robert Solomon wordt verdacht van de moord op zijn vrouw en hun beveiliger. Zij worden naast elkaar in bed aangetroffen. Alle bewijzen lijken zich inderdaad tegen Robert te keren, maar tijdens het proces, waarbij Eddie Flynn als de advocaat optreedt van Robert, wordt steeds duidelijker dat de vork wel eens heel anders in de steel zou kunnen zitten. Het gaat er steeds meer naar uitzien, dat de verkeerde persoon terechtstaat. Wat nou als de echte dader in de jury zitâ€¦?

Dert13n is een thriller, die bol staat van de actie en de spanning. Het verhaal laat zich op een prettige manier lezen als een filmscript. Als lezer waan je je eenvoudigweg in de rechtszaal, waarbij je vanaf het eerste moment getuige bent van alles wat zich daar afspeelt. Dit wordt versterk doordat Cavanagh door de nodige perspectiefwisselingen ook de gevoelens en gedachten van alle partijen duidelijk worden gemaakt. Vooral Joshua Kane wordt in dit verband op heel hoog niveau uitgewerkt.

Laat je vooral niet weerhouden het boek te gaan lezen, omdat je denkt dat er geen spanning mogelijk is als je weet wie de dader is. Steve Cavanagh blijkt er een meester in te zijn je te laten geloven hoe het in elkaar zit door gedoseerd feiten prijs te geven. Het is inderdaad direct duidelijk wie de dader is, hoe hij heet en dat hij in de jury zit, maar Steve vertelt er niet bij wie Kane is. Dat wordt pas duidelijk in de ontknoping en geloof me maar dat je als lezer versteld zult staan.

Het is duidelijk te merken, dat de auteur in het dagelijks leven zelf ook werkzaam is als advocaat. De achtergrondinformatie over hoe een gerechtelijk proces in zijn werk gaat kan alleen maar afkomstig zijn van een insider, van iemand die weet, waarover hij spreekt. Toch maakt Steve Cavanagh bewust geen gebruik van feiten uit echte strafprocessen. En ook dat is te zien! Het moge duidelijk zijn dat het verhaal uitstekend geconstrueerd is, maar op bepaalde momenten zijn er wel vraagtekens te plaatsen bij de geloofwaardigheid van de gepresenteerde feiten. Dat doet echter helemaal niets af aan het leesplezier, dat de echte fans van (sensationele) thrillers ongetwijfeld aan dit boek zullen beleven.