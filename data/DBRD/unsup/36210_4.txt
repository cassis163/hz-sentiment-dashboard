De angst van iedere moeder: je baby verdwijnt terwijl je er even niet bent
Een groep jonge moeders komt regelmatig samen om bij te kletsen. Als ze besluiten om een keer wat te gaan drinken zonder de kinderen, vindt iedereen dat een goed idee. Alleen Winnie, de enige alleenstaande moeder van de groep, staat niet te springen. Maar uiteindelijk halen ze haar over en de dames vermaken zich opperbest. Maar dan slaat het noodlot toe: Midas, het zoontje van Winnie, wordt uit zijn wiegje gestolen.
De politie lijkt er vanaf dag 1 een potje van te maken, dus de vrouwen nemen het heft zelf in handen: wat is er gebeurd en waar is de baby? Maar ook de media begint zich te bemoeien met het verdwenen kind en vooral met moeder Winnie.
De vragen stapelen zich op. Wie zijn de vrouwen van deze vriendinnenclub? Welke geheimen houden ze achter? Kennen ze elkaar eigenlijk wel goed genoeg? En is de moeder wel zo onschuldig?
Wat gebeurd er als je kind plots verdwenen is? Mijn enige logische reactie zou zijn totale paniek. Een schokkend thema, maar wel boeiend genoeg voor mij om te beginnen met dit boek.
Ieder hoofdstuk begint met een mailtje naar de mei-moeders. Hierin staat wat informatie over de ontwikkeling van de baby. Wat mij betreft had dit wel uit het boek gelaten kunnen worden. Voor mijn gevoel krijg je hierdoor een inzicht in de tijdlijn van het boek, maar voegt de informatie verder niets toe.
Het boek leest zeer prettig en je word al snel in het verhaal mee gezogen. Je leert de meiden van de mama-groep snel kennen en leeft met hen mee in het boek.
Het boek heeft mij verrast. Wanneer je denkt te weten waar het boek heen gaat, is er onverwachts een andere wending. Het boek eindigt voor mij dan ook anders dan ik van te voren had verwacht. Wat mij betreft zeker een aanrader om te gaan lezen.
Ik dacht dat moederschap me zou veranderen, maar dat had ik mis. De baby maakte alles juist erger. En nu zal iedereen erachter komen hoe ik in werkelijkheid ben.