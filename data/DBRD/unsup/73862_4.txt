Sanne Hillemans heeft iets met woorden. Met woorden wil ze verhalen vertellen. Ze ziet ze niet als 'haar' verhalen, ze vertaalt de beelden en personages die al in haar hoofd zitten en die naar buiten willen. "Iemand met een rijke fantasie die soms een eigen leven leidt." Ze schrijft vaak over trauma en liefde. Haar doel is mooie verhalen neerpennen die haarzelf en ons als lezer verrijken. Haar boeken geeft ze in eigen beheer uit.
Voor altijd twintig is haar eerste boek, dat je via haar website gratis kunt lezen. Circus Cesaria haar tweede en meest recente verhaal.

De bijzondere omslag van een bijna lege circuspiste is van 99designs.com. Dit is een mooi concept waarbij je als klant aangeeft wat je precies ontworpen wilt hebben, daarna kies je een ontwerppakket (Brons, zilver, goud of platina) en schrijf je de ontwerpwedstrijd uit. Je ontvangt dan ontwerpen van verschillende designers en geeft feedback op wat je ontvangt. Uiteindelijk kies je na 7 dagen een winnaar. Deze ontvangt het prijzengeld en jij het volledige copyright over het ontwerp.

Noah gaat met zijn vrienden uit naar een circusvoorstelling. Hij is stoned en dronken. Met reden. Zijn beste vriendin Sara is 4 weken, 3 dagen, 20 uur en een aantal minuten geleden overleden in een auto-ongeluk. Ze zaten samen in de auto en werden aangereden door een dronken bestuurster. Noah kan hier niet mee omgaan. De ochtend na de circusvoorstelling wordt hij wakker in de circustent en heeft geen flauw idee hoe hij daar terecht is gekomen. Cesar, de eigenaar van het circus, vindt hem en biedt hem een tijdelijke baan aan bij het bonte gezelschap. Noah accepteert het aanbod en zo begint zijn reizende avontuur. Hij mag wonen in de camper bij Emily. De hoofdstukken over het bestaan in het circus wisselen zich af met hoofdstukken over Noah en Sara en hun relatie. Vanaf hoofdstuk 8 lezen we over Emily en hoe zij bij het circus terecht is gekomen.

Het verhaal wordt verteld in een mooie, trage sfeer. We racen niet door het verhaal. Sanne neemt de tijd om alles te beschrijven en zo een prachtige omgeving te creÃ«ren waarin we meeleven met alle personages. Langzaam leren we Noah beter kennen. En de overige personen hebben allemaal hun eigen redenen om bij het circus te werken. Ze zijn of artiest of moeten een trauma verwerken. Cesar biedt ze een veilige omgeving en werk om in hun levensonderhoud te voorzien. Zij dienen veel als aangever die Noah uitdagen en laten groeien, beleven en rouwen. Met Emily bouwt Noah langzaam een band op. Heel mooi zet Sanne hun verschillen neer. Noah heeft van zijn ouders meegekregen dat je een goede opleiding moet doen. Hierdoor krijg je een goede baan en kan je in je levensonderhoud - en dat van je toekomstige gezin - voorzien. Emily wil liever gelukkig zijn. Voor haar zou dat zijn wonen in haar eigen boerderijtje, groenten verbouwen, haar dieren verzorgen en genieten. Noah ziet dat als vakantie. En toch vinden ze elkaar in een ingewikkeld soort relatie.
Gedurende het verhaal gaat het beter met Noah. Hij kan beter met het verlies van Sara omgaan en ziet de mooie dingen die ze samen deden. Maar terwijl het met hem steeds beter gaat, gaat het met Emily steeds slechter. Stukken van haar verleden banen zich een weg naar buiten. Kunnen ze er voor elkaar zijn of zal het tot een dramatisch einde komen?
Sanne heeft een hele mooie vertelstijl. Gecompliceerde personages, niet alleen goed of alleen slecht, maar driedimensionale mensen met al mooie en lelijke kanten. Sommigen daarvan zo diep verstopt achter hun eigen muur, dat de emoties van anderen van ze af lijken te glijden en niemand tot ze door kan dringen. Maar is dat wel echt zo?
Circus Cesaria is een heerlijk verhaal over echte mensen met echte gevoelens en problemen. Het speelt zich af in de setting van een circus, voor de meesten van ons al een bijzondere wereld, zodat het nog een extra dimensie krijgt. Of we ooit nog meer te lezen krijgen over deze geweldige groep mensen zullen we moeten afwachten....