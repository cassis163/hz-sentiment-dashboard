Met dank aan uitgeverij Wiene uitgevers voor dit recensie-exemplaar


Korte inhoud

Anna is op weg naar Curaçao wanneer we haar leren kennen. Het is al snel duidelijk dat ze naar Curaçao onderweg is om alles wat op een rijtje te zetten en dat ze eigenlijk wil ontsnappen aan haar verleden in Nederland. Ze hoopt op Curaçao te ontdekken wat ze verder wil doen met haar leven en zich eventueel ook daar te settelen.

Ze lijkt zich snel te integreren, al gauw leert ze Raf, haar duikinstructeur, kennen en Esmee, haar duikbuddy. Maar Anna heeft het gevoel dat iemand haar in het oog houdt…is dit iemand uit haar verleden?
Met Raf en Esmee klikt het goed en het leven lijkt Anna weer toe te lachen. Maar wanneer Anna vreemde sms'jes krijgt, lijkt niets meer wat het is. Komen die sms'jes van haar ex-partner Ditte? Is hij ook op Curaçao?

Conclusie

Het is altijd wel spannend een boek te lezen van een auteur die je niet kent en je niet weet wat je mag verwachten. Voor mij was ‘Snakken naar adem’ een leuke verrassing. Het boek bestaat uit meerdere kortere hoofdstukken, vooral vanuit het perspectief van Anna. Een ander perspectief is die van de persoon die haar sms'jes stuurt. Om geen spoilers vrij te geven zal ik hier niet weergeven wie dit wel is, het is spannend om dit zelf te ontdekken, hoewel het wel wat voorspelbaar is.

De schrijfstijl van Wiene is eenvoudig, wat het lezen wel vlot maakt. Vooral het personage van Anna is goed uitgewerkt, je weet hoe ze denkt, wat ze doet en hoe zij zich voelt. De andere personages blijven wat oppervlakkig, hoewel ik soms ook wel graag wat extra info had gekregen over hen. In het boek waan je je onmiddellijk op Curaçao, het is duidelijk dat de auteur een grote liefde heeft voor dit eiland en de regio goed kent. Hoewel het niet mijn droombestemming is, kreeg ik tijdens het lezen toch wel zin om er naartoe te reizen.

In het eerste deel van het boek kabbelt het verhaal een beetje voort, we leren Anna kennen, we zien hoe zij een luilekker leventje start op Curaçao, … maar tussendoor word je wel telkens geprikkeld om te weten wie haar de sms'jes stuurt, waarom en hoe het zou aflopen.

Het tweede deel van het boek leest wel als een vaart. En…wat een einde. Dit had ik niet echt zien aankomen. Ik houd wel van een onvoorspelbare plotwending, wat zeker aanwezig was in dit boek.

Bij het boek zat een kaartje met instructies om een app te downloaden op de smartphone. Op het kaartje stonden ook per pagina instructies. Via deze weg was het mogelijk om telkens bij het lezen zeer makkelijk de plaatsen waar het verhaal zich afspeelt te bekijken en de omschrijving ervan. Dit vind ik toch wel een meerwaarde want vaak als ik boeken lees google ik toch even snel om te zien waar het zich afspeelt, zo geeft het mij een beter beeld. Het is zeker ook een origineel concept te noemen.

Wat leuk om te weten is, is dat een deel van de opbrengst van dit boek gaat naar een verslavingskliniek ‘Yabi Di Libertad’ op Curaçao en een deel van het verhaal ook in een verslavingskliniek plaats heeft.

Kortom een leuke thriller met potentieel. Als deze auteur nog wat verder groeit in zijn schrijfstijl zou hij wel een toppertje kunnen worden in dit genre. Voor nu krijgt dit boek een 3.5 sterren.