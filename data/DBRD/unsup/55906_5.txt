2015 is het jaar voor vernieuwing van Baldacci. Naast zijn eerste boek in het fantasy / young adult genre is hij ook weer gestart met een nieuwe karakter voor een serie. Al sinds 1996 levert hij bestsellers af en er staan al ruim 100 miljoen verkochte exemplaren op zijn naam. Naast begenadigd auteur is hij oprichter van de Wish You Well foundation, waarmee hij de strijd tegen analfabetisme aanbindt.

Amos Decker heeft aan zijn debuut als football speler een bizarre complicatie overgehouden; hij is niet meer in staat om iets te vergeten. En aan zijn carrière als politierechercheur kwam acuut een einde toen hij thuiskwam en zijn vrouw, dochtertje en zwager vond. Vermoord. Niet in staat te vergeten wat hij gezien had stortte Decker in en eindigde als dakloze. Een jaar later legt er ineens een man een bekentenis af over de moorden, terwijl tegelijkertijd een schutter de stad op zijn grondvesten doet trillen. Decker wordt gevraagd om te assisteren en is vastbesloten ondertussen ook uit te zoeken wat er die ene nacht nu echt gebeurt is.

Amos Decker is de nieuwe protagonist van Baldacci, waarvan al bekend is dat er een serie gaat volgen. Met het eerste boek in deze serie heeft hij een zeer sterk begin neergezet voor een karakter waarmee hij nog veel boeken vooruitgang. Naast zijn onbeperkte geheugen heeft hij analytisch en probleemoplossende kwaliteiten en is er nog veel ruimte om de persoon Amos verder uit te diepen. Een boeiende man, die naast het sterke plot zeker heeft gezorgd dat dit wederom een pageturner is geworden. Baldacci is een ster in het schrijven van een plot waarmee je aan de pagina’s gekluisterd blijft omdat je wil weten hoe het in elkaar steekt. Hij laat de lezer meepuzzelen maar weet altijd met een paar onverwachte wendingen zelfs de ervaren lezer te verrassen. Baldacci speelt met de spanning, waarbij hij ook veel gebruik maakt van de onderhuidse spanning die hij weet op te roepen door je te laten nadenken over wat er zou kunnen gebeuren. De geheugenman is een echte pageturner, 5* waardig.