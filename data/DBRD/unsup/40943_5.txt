Colleen Hoover (1979) is niet meer weg te denken uit de wereld van de feelgoodroman. Met eerdere boeken als Nooit meer en Misschien ooit maakte ze indruk met haar mooie, maar ook diepgaande verhalen. Haar boeken worden wereldwijd gelezen en ze won ook prijzen zoals de Goodreads Choice Award in de categorie Romance.
In haar nieuwste roman Uitzonderlijk maken we kennis met de zeventienjarige Merit en haar bijzondere familie. Ze voelt zich een buitenbeentje in haar toch al ietwat vreemde familie. Ze beloont zichzelf met het kopen van een trofee in een tweedehandswinkel op momenten waarop het tegenzit in haar leven. Op zo’n moment ontmoet ze een jongen die haar meteen intrigeert. Eenmaal buiten de winkel zoent hij haar, totdat hij gebeld wordt door haar tweelingzus Honor, die zijn vriendin blijkt te zijn. Dit is het startpunt waarop het dagelijks leven steeds moeilijker wordt voor Merit en iedereen zich tegen haar lijkt te keren.
Als je bekend bent met de boeken van Colleen Hoover dat weet je dat in haar verhalen altijd een diepere laag verborgen zit. Een verhaal met meer inhoud dan je zou verwachten. Bij de start van het verhaal is het tempo traag en het verhaal een beetje rommelig. Merit neemt je mee naar haar wereld en gedachten, maar het lijkt nergens naartoe te gaan. Een leuk en lief verhaal, maar meer ook niet.
Het is wel het deel van het verhaal waar we Merit goed leren kennen. Naar eigen zeggen is ze een buitenbeentje in het gezin en praat alleen als het nodig is met haar broer, zus of ouders Ze leeft in haar eigen wereld waar ze ongestoord haar gang kan gaan. Doordat je als lezer met haar gedachten meeleest, weet je al snel wat er in haar omgaat en hoe ze in het leven staat. Dit eerste deel van het verhaal lijkt zich dan ook voornamelijk te richten op de relaties binnen het gezin en op het beter leren kennen van de onderlinge verhoudingen, maar wel vanuit het oogpunt van Merit. Ze gaat niet meer naar school. Iedereen weet dat, maar niemand zegt er wat van, waardoor ze zich nog onbelangrijker gaat voelen. Allemaal problemen die zo bij elke andere tiener zouden passen.
Totdat het verhaal verandert en heftige thema’s worden opgevoerd. Hoover spreekt er veel aan, zoals homoseksualiteit, psychische problemen, maar bijvoorbeeld ook de huidige oorlog in Syrië speelt een rol in dit verhaal. En daar herkennen we de stijl van Colleen Hoover in. Een luchtig verhaal totdat het keerpunt komt waarmee het verhaal de diepte in gaat.
Met haar schrijfstijl en de manier waarop ze het verhaal heeft opgebouwd, weet Hoover sterke emoties bij de lezers van haar romans op te roepen. Dit doet ze doordat de gebeurtenissen die de personages meemaken iedereen zouden kunnen overkomen en ook niet ongewoon zijn. Daarom is het makkelijk om je in te leven en om op te gaan in het verhaal.
Met Uitzonderlijk heeft Colleen Hoover weer een prachtige, maar heftige roman geschreven. De boodschap op het einde maakt indruk en laat je misschien zelfs wel een traantje wegpinken.