Geheim akkoord recensie

Dit boek stond al een poosje hoog op mijn lijstje. Maar telkens sprak ik mijzelf streng toe dat ik dit boek pas mocht kopen wanneer ik al mijn ongelezen boeken, die in de boekenkast staan, gelezen had. Maar doordat ik zo verlangde en benieuwd was naar dit boek, heb ik dit boek vaak een hartje gegeven op instagram. Zo vaak dat de uitgevers van Futuro uitgevers* dit begonnen op te vallen. Via de mail kreeg ik de vraag of ik geïnteresseerd was om dit boek te recenseren, aangezien ik het boek zo vaak heb geliked. Uhm.. JAA natuurlijk wil ik dat! Vol enthousiasme antwoordde ik terug dat ik dit dolgraag wilde doen! Zo gezegd, zo gedaan en na één dag had ik het boek al binnen. Hoewel ik eerst niet gelijk wou beginnen aan het boek, omdat ik nog met een ander boek bezig was, kon ik de verleiding  niet weerstaan en heb  het boek binnen 4 dagen uitgelezen....

Wat vond ik ervan? 

Zoals ik hierboven al had prijsgegeven, heb ik dit boek binnen 4 dagen uitgelezen. Dit
wil bij mij dus zeggen dat ik het boek echt fantastisch vond. Het boek heeft de perfecte combinatie van liefde, vriendschap en muziek. Hoewel ik muziek eigenlijk helemaal niet zo interessant vind - 1 x vroeg iemand aan mij ‘wat vind je van M&M’ (Eminem) en ik reageerde heel neutraal, oh die vind ik wel lekker om te eten - leek dit boek mij toch in de greep te houden met het onderwerp muziek. Wat ik erg verbazend vond was dat deze schrijfster de sfeer zo goed wist over te brengen, dat ik er zelfs af en toe kippenvel van kreeg.

Dit verhaal stond ook bomvol met geheimen waardoor je in het begin gelijk veel vragen hebt. Hierdoor houdt het verhaal je heel erg in de greep en wil je het boek het liefst in één keer uitlezen. Daarnaast vond ik het heel fijn dat geen enkel karakter echt uitgebreid was omschreven. Doordat de schrijfster dit niet heeft gedaan, kon je hier zelf je fantasie op los laten. De opbouw van het verhaal vond ik ook  uitstekend en het was prettig dat je vanuit meerdere personages kon lezen.

Wat vond ik minder?

Zo goed als ik het verhaal ook vond, heb ik echter wel een heel klein kritiek puntje. Ik vond het zo nu en dan een beetje voorspelbaar.

Personages

Aisling leek mij in het begin een heel stil en verlegen meisje, maar naarmate  het boek vorderde bleek dit wel anders te zijn. Aisling is een fantastische loyale vriendin die ondanks haar verleden toch best sterk in haar schoenen staat.

Thomas  irriteerde mij alleen maar, net zoals hij zijn bandleden irriteerde. Ik vond zijn personage natuurlijk super en ik kon mij helemaal inleven in zijn situatie. Maar toch bleef ik hem een irritante, eigenwijze man vinden.

Matthew vind ik zo’n lieve jongen, hij oogt in het begin misschien een beetje arrogant, maar naarmate het boek vorderde was mijn beeld net zoals bij Aisling bijgesteld. Hij was een lieve maar vooral ook loyale jongen. Die alles op alles zou zetten voor zijn vrienden.

En zo hadden we nog de andere bandleden. Ik ga ze helaas niet één voor één beschrijven maar ik kan wel zeggen dat het een leuk stel jongens is die graag hun dromen achterna gaan.

Het slot

Het slot heeft zo’n onverwachte wending. Hoewel ik net in mijn kritiek punt zei dat het boek af en toe voorspelbaar was, is het einde dat zeker niet. Ik was echt eventjes van de kaart toen alle puzzelstukjes eindelijk op zijn plaats vielen.
------------------------------------------
Auteur: Marieke Simons
Uitgeverij: Futuro uitgevers
Gepubliceerd in: april 2018
Taal: Nederlands
Bladzijdes: 240

Ik geef dit boek 5 hartjes omdat je in dit boek heerlijk kan verdwijnen.
*Dat ik het boek heb gekregen met de vraag om het te recenseren, heeft mijn mening niet beïnvloed.