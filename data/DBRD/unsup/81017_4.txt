Tot de dood ons scheidt – Allison Brennan

Allison Brennan schreef Tot de dood ons scheidt. Een thriller voor de liefhebbers van ‘Romantic Suspense’. Romantiek, spanning en verraad.

De Amerikaanse Allison Brennan debuteerde in 2005 met The prey, het eerste van de Predator-trilogie. Love me to death werd in de VS gepubliceerd in 2010 en is het begin van de 12-delige Lucy Kincaid-reeks. Het kreeg een Nederlandse vertaling met als titel Tot de dood ons scheidt. Hoewel ze in totaal 72 boeken op haar naam heeft staan, werden er nog geen andere vertaald. In haar thuisland wordt ze bij de top-thrillerauteurs gerekend.

Achterflap:
Jaren geleden werd Lucy Kincaid aangevallen en bijna vermoord door iemand die ze via internet had leren kennen. Ze overleefde het. Haar belager niet. Lucy is vastbesloten aan de slag te gaan bij het team van de FBI dat cybercrime aanpakt. Daartoe heeft ze zich aangesloten bij een slachtoffergroep die online op zoek is naar mensen die zich schuldig maken aan seksmisdaden en probeert hen in handen van justitie te geven. Maar wanneer een aantal van de daders vermoord wordt gevonden, is de FBI op een heel andere manier geïnteresseerd in Lucy. Heeft zij hier iets mee te maken?

Lucy realiseert zich dat haar toekomst en haar vrijheid op het spel staan. Ze schakelt de hulp in van beveiligingsexpert Sean Rogan en samen achterhalen ze een chatroomgroep die niet alleen op internet opereert. Maar iemand heeft Lucy en Sean in de gaten: een genadeloze stalker die zijn oog op Lucy heeft laten vallen. De enige manier om aan hem te ontsnappen, zou wel eens een gevecht op leven en dood kunnen zijn.

Mijn mening:
Tot de dood ons scheidt is het eerste boek van Allison Brennan wat in het Nederlands verschijnt. Op de cover staat voor de liefhebbers van Karen Rose en daarmee weet je gelijk wat voor boek je kunt verwachten. Tot de dood ons scheidt is het verhaal met Lucie Kincaid in de hoofdrol. Lucy heeft zich vanwege een traumatische gebeurtenis uit het verleden aangesloten bij een (geheime)slachtoffergroep die erop gebrand is verkrachters en seriemoordenaars die onterecht vrij zijn gekomen terug achter de tralies te krijgen, zij werkt samen met Fran die de slachtoffergroep in het leven heeft geroepen. Cody een ex van Lucy en agent van beroep is degene die in de praktijk de arrestaties uitvoert. Lucie beperkt zich uitsluitend tot het opsporen van de daders via internet. Als na een mislukte actie van Cody en Lucy blijkt dat er iemand rondloopt die het op Lucy gemunt heeft en vast van plan is om wraak op haar te nemen start er een ware klopjacht om deze dader te pakken te krijgen. De FBI en een beveiligingsbedrijf wat gerund wordt door Patrick, de broer van Lucy en zijn vriend Sean worden genoodzaakt om nauw samen te werken, werk en privé komt dan wel erg dicht bij elkaar. De gevoelens van angst en liefde voor elkaar wisselen zich met regelmaat af. Ondanks dat het in het begin lastig is om alle personen die de revue passeren uit elkaar te houden krijgen ze allen vrij snel een eigen persoonlijkheid. Het eerste deel in de Lucy Kincaid serie laat je uitgebreid kennis maken met Lucy en de mensen om wie zij geeft, hierbij wordt ook de nodige dosis romantiek beschreven wat zeker voor de liefhebbers een kers op de taart is. Verder worden er in het boek nogal wat (zelf) moorden gepleegd, wat weer zorgt voor een dosis spanning. Tot de dood ons scheidt is een boek wat nu al mijn hart gestolen heeft en waar ik zeker elk vervolg van zal gaan lezen. Ik hoop dat in de volgende delen de spanning nog iets opgevoerd wordt maar daar heb ik alle vertrouwen in. Allison Brennan kan zich wat mij betreft zeker meten aan Karen Rose en ook de fans van de romantische thrillers van Nora Roberts moeten dit boek zeker lezen.
Allison Brennan heeft ervoor gezorgd dat ik af en toe wilde stoppen met lezen omdat het boek anders te snel uit zou zijn, dit is helaas niet gelukt. Verder gaf het boek mij een heerlijk warm gevoel en kijk ik enorm uit naar het volgende deel.

Ik geef het boek 4 sterren omdat ik de spanning nog iets verder opgevoerd wil zien.