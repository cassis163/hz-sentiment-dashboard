‘Schittering van de zon’ is het eerste deel van de trilogie ‘De Gallaghers van Ardmore’. In dit eerste deel leren we het mooie dorpje Ardmore kennen. Het is gelegen aan de kust van Ierland, het gebied van prachtige legendes. Het levendige middelpunt van het dorp is Gallagher’s Pub, een pub die gerund wordt door Aidan, Shawn en Darcy Gallagher.
De psychologe Jude Frances Murray komt vanuit het verre Chicago naar Ierland voor een sabbatical. Ze heeft genoeg van haar leven in Amerika en wil proberen uit te vinden wat ze nou werkelijk met haar leven wil. Ze heeft altijd maar gedaan wat er van haar verwacht werd, zonder er ooit bij stil te staan wat haar eigen keuze zou zijn.
Zo is ze beland in een voorspelbaar huwelijk met William, elke week zag er hetzelfde uit. Totdat William haar voor een ander aan de kant zette. Ook in haar werk als docente vond ze geen voldoening. Haar Ierse oma zet haar uiteindelijk aan om voor zes maanden naar Ardmore te gaan, om zichzelf terug te vinden. In Ardmore gaat ze wonen in het huisje van nicht Maud, die kort daarvoor is overleden. Maud was wat ze in Ierland ’een wijze vrouw’ noemen, ze stond in contact met geesten maar ook het ‘andere’ volk, de elfen.
Wanneer Jude in Ardmore aankomt wordt ze ontvangen door Brenna O’Toole, een buurvrouw die haar wegwijs maakt in het kleine huisje. Maar Jude ziet ook nog een andere vrouw achter een raam, de vrouw maakt een verdrietige indruk. Wanneer Jude het navraagt, meent iedereen in Ardmore dat het om lady Gwen gaat, een geest van een vrouw die driehonderd jaar geleden leefde.
Geesten bestaan niet zegt Jude dan, maar is dat wel zo? In Ardmore denken ze daar beslist anders over. Jude raakt geïnteresseerd en vindt zo een onderwerp om in die zes maanden aan te werken: een essay over de vele sagen en legenden die Ierland rijk is. Ze wordt daarbij geholpen door Aidan Gallagher.
Jude sluit ook vriendschap met Darcy Gallagher en Brenna O’Toole. Voor het eerst in haar leven heeft ze echte vriendinnen, daar geniet ze met volle teugen van. En dan ontmoet ze ook nog eens een elfenprins, Carrick. Dat is degene om wie lady Gwen nog steeds treurt. Blijkbaar moet Jude een rol spelen om de vloek rondom lady Gwen en Carrick op te heffen, maar welke?


Mijn mening: ‘Schittering van de zon’ is een heerlijk boek en een veelbelovende start van een trilogie. Nora Roberts is er weer perfect in geslaagd om een mysterieus verhaal te vertellen (lady Gwen en de elfenprins Carrick), waarin de hulp van stervelingen zoals Jude onontbeerlijk is om het verhaal tot een goed einde te brengen. Natuurlijk heeft Nora Roberts ook weer de nodige romantiek in het verhaal verwerkt. Dat maakt het verhaal prettig leesbaar, het smaakt naar meer. Vier sterren voor dit mooie begin van ‘De Gallaghers van Ardmore’.