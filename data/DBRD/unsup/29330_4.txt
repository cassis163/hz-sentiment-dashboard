Commissaris Teresa Battaglia staat centraal in ‘Kind 39’. Teresa is een ervaren vakvrouw die zich tot het uiterste inspant om de zaken die zij krijgt toebedeeld, tot een goed einde te brengen. De zaak die Teresa in ‘Kind 39’ moet oplossen betreft de moord op een man die in het bos bij Traveni, een bergdorp in de Alpen, wordt aangetroffen. De moord lijkt een rituele achtergrond te hebben. De man is naakt, zijn ogen zijn uitgestoken en rondom het lichaam werden dierenvallen aangebracht.

De moord blijkt niet op zichzelf te staan. Samen met haar veel jongere collega Massimo gaat Teresa op onderzoek uit. Zij krijgen echter te maken met een –in eerste instantie- onwillig plaatselijk politiekorps en bovendien kampt Teresa met haar geheugen dat haar steeds regelmatiger in de steek laat. Heeft dit invloed op het onderzoek of zien Teresa en Massimo kans de gruwelijke misdrijven op te lossen en de dader(s) te achterhalen? Je leest het in ‘Kind 39’!

“De familie die nu in dit huis woonde, was een gezinslid kwijt. De avonden zouden niet meer hetzelfde zijn. De volgende nachten zouden eindeloos en wanhopig worden. En in Traveni, dat wist Teresa zeker, waren de nachten veel te stil: het was echt zo’n plek waar de straten uitgestorven waren zodra de zon onderging.”

‘Kind 39’ is een debuut en dat is nauwelijks voor te stellen. Het is goed; meer dan goed. Tuti weet op geraffineerde wijze de spanning op te bouwen en beschrijft gedetailleerd het verloop van het onderzoek. Haar schrijfstijl is fraai en beeldend en haar personages zijn met een creatieve twist uitgewerkt. Zo is Teresa bijvoorbeeld niet alleen de professional, maar ook een zestigjarige vrouw die kampt met overgewicht en afnemende geheugen. Bovendien weet Tuti de omgeving prachtig te beschrijven; je waant je ter plekke.

“De schijnwerperwagen verlichtte het bos als een voortijdige, onnatuurlijke dageraad. Een vogel begon al te fluiten tussen de luttele sneeuwvlokken door. Op het pad waren de sporen die de terreinwagen had achtergelaten, nog te zien.”

‘Kind 39’ blijkt gaandeweg echter een dubbele bodem te hebben. Het is niet ‘simpelweg’ een verhaal over een moord die moet worden opgelost, maar gaat ook over liefde. De liefde voor kinderen en wat het voor gevolgen kan hebben wanneer wij onze kinderen die liefde onthouden… Een tweede verhaallijn in ‘Kind 39’ vertelt over een afschuwelijk experiment met kinderen.

‘Kind 39’ is een bijzonder goed debuut en het doet mij dan ook deugd dat het slechts het eerste deel is van wat een trilogie moet worden.

Over de auteur
Ilaria Tuti woont in Udine, een provincie in het noorden van Italië. Ze studeerde economie en is naast schrijver ook schilder en illustrator. Met dit debuut voegt dit aanstormend Italiaans talent zich bij een rijtje met Luca D’Andrea, Pierre Lemaitre en Franck Thilliez.

Uitvoering
Uitgeverij Xander
ISBN 9789401609951
Paperback, 333 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/