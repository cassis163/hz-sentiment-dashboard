Na Mattias is een heel bijzonder en aangrijpend boek. Het vertelt vanuit acht verschillende perspectieven het verhaal over ene Mattias. Het enige wat de lezer echt zeker weet is, dat Mattias niet meer leeft. Peter Zantingh laat de lezer een beetje in het ongewisse wat er precies met hem gebeurd is en dat doet hij met reden...

Dit boek gaat namelijk veel verder dan de dood van Mattias. Veel belangrijker is het thema omgaan met het verlies. In prachtig proza weet Zantingh dit thema te vatten binnen de kaft van het boek. Juist door de nadruk op de gevoelens van de nabestaanden te leggen worden de acht losse verhalen verbonden tot een geheel.

Verder wordt de kracht van deze roman ook vooral bereikt door datgene wat de schrijver de personages niet expliciet laat vertellen, maar juist door wat er achter die woorden schuilgaat. Juist die gelaagdheid maakt het boek geschikt voor iedereen met interesse in dit zware onderwerp.
Een aanrader voor de echte fijnproever...