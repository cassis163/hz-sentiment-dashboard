Reza (16) komt met zijn moeder Jandra en zus Elena vanuit Pakistan tijdelijk naar Nederland om het familierestaurant van zijn oom Malek voor de ondergang te behoeden. Zijn oom zit een gevangenisstraf uit wegens fraude. Hierdoor staat de neef van Reza, Ayaan (20), alleen voor de zorg voor het restaurant en het gezin. Het Pakistaanse gezin wordt weggestopt op de zolder en uitgelachen en minderwaardig behandeld door de Nederlandse tak van de familie. Als moderne Assepoesters moeten zij allerlei taken voor hun familieleden doen.
Al snel blijkt dat Ayaan weinig op heeft met het restaurant en zijn geld liever op een eenvoudigere manier verdient. Hij heeft diverse handeltjes, criminele vrienden en is gewelddadig. Hij sleept de rustige en onschuldige Reza overal mee naartoe. Die kan niet weigeren want ze zijn ‘bloedbroeders’. Ook heeft Ayaan uitgebreide plannen voor een grotere actie. Om deze roofoverval in het casino uit te kunnen voeren schakelt hij Reza in als chauffeur. Hij bezweert hem dat er niets fout kan gaan, maar dat doet het wel. Het gaat gruwelijk mis.

‘Bloedbroeders’ is de nieuwste YA-thriller van Helen Vreeswijk. Zij werkte jarenlang bij de recherche en baseert haar misdaadverhalen vaak op waargebeurde zaken. Ik vond ‘Bloedbroeders’ minder spannend dan eerdere boeken van Helen omdat het verhaal erg traag op gang kwam. In het eerste deel van het boek komen voornamelijk Reza en Ayaan aan bod en in het tweede deel komt daar een rechercheteam bij. Het verhaal wordt verteld door een alwetende verteller. Doordat Helen haar personages dit keer iets te veel heeft gekarakteriseerd, is het geheel wat ongeloofwaardig geworden. Ik ergerde me aan de underdog positie van de Pakistaanse familieleden en de superieure air van de anderen. En zeker aan de vervelende en egoïstische Ayaan. De politie komt, door de verschillende aanwijzingen, steeds dichter bij de daders, die de lezer al kent. Dus verrassend is de plot niet. Maar misschien kijk ik er te veel als een volwassene naar?

‘Bloedbroeders’ leest lekker en de opbouw is prima. Ik heb het boek met plezier gelezen