Wil je een lekker leesboek? Zoek dan nog even verder. Het leest traag, er gebeurt weinig en Hermans doet er weinig aan om de nieuwsgierigheid aan te wakkeren. Pas in de tweede helft ontpopt het verhaal zich van een niemendalletje tot een meer filosofische verhandeling over religie en wetenschap. Uiteindelijk toch de moeite waard, maar meer vanwege de inhoud dan de stijl. Om uit te zoeken of de ronde meren in Lapland ontstaan zijn door gesmolten ijs of door meteorietinslagen reist Alfred in gezelschap van drie Noorse studenten voor zijn promotieonderzoek af naar het poolgebied in Noorwegen. Naarmate de expeditie vordert, krijgt de sullige Alfred meer contact met zijn drie mede-expeditieleden. Vooral de cynische Arne zet Alfred flink aan het denken over wat hij in hemelsnaam aan het doen is met zijn leven en zijn ambities.