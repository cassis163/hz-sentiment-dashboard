Reed Arvin brak in 2002 door met zijn bestseller De laatste wil. Het laatste afscheid is het tweede boek van zijn hand. Arvin, voormalig muzikant en platenproducer is nu fulltime schrijver. Na het lezen van Het laatste afscheid kan ik stellen dat de keuze voor deze nieuwe carrière helemaal niet zo’n slechte is geweest.

In Het laatste afscheid maken we kennis met jurist Jack Hammond. Na een cruciale inschattingsfout zit zijn carrière behoorlijk in het slop en houdt hij zijn hoofd boven water met de verdediging van derderangs criminelen. Als zijn beste vriend Doug Townsend zelfmoord pleegt door middel van een overdosis beginnen bij Jack de alarmbellen te rinkelen. Doug was immers als de dood voor naalden en zou zichzelf nooit injecteren. Vastberaden gaat Jack op onderzoek uit om de ware toedracht omtrent de dood van zijn vriend te achterhalen. Als hij uiteindelijk stuit op een monsterlijk complot brengt hij ook zijn eigen leven in gevaar…

Met Het laatste afscheid bewijst Reed Arvin dat hij de perfecte mix is tussen John Grisham en Robin Cook. Hij weet op geloofwaardige wijze de juridische wereld van John te combineren met een verderfelijk medisch complot à la Robin. Het resultaat is een boeiend en spannend verhaal met een schokkende climax. Naast een vleugje soms cynische humor roert Arvin nog wat romantiek, gebroken harten, geweld, melancholie en schuldgevoel door het boek. Het duistere milieu waarin het verhaal zich gedeeltelijk afspeelt, bezorgt de lezer een continu gevoel van onbehagen en de onderhuidse dreiging is tot aan de ontknoping aanwezig. Het laatste afscheid is een prima boek dat je pas loslaat als het uit is. Een echte aanrader voor mensen die houden van (medische) complotten en speurwerk met een juridisch tintje.