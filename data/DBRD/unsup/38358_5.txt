Commissaris Ricardo Conti zet vanaf het begin zijn tanden vast in het politieonderzoek waarbij hij en zijn team op zoek gaan naar de moordenaar van een talentvolle pianiste. Al snel leiden de sporen naar de villa van de gepassioneerde pianiste Luisa Baratti. Waar hij naast Luisa tevens kennismaakt met haar zorgzame dochter Cora en de muzikale kleindochter van Luisa.
Helaas zijn de privéomstandigheden van Ricardo Conti verre van ideaal. Hij zit midden in een scheiding, neemt zijn eigen tekortkomingen in gedachten onder de loep en doet er alles aan om zijn relatie met z’n zoontje te verbeteren. Dit laatste valt niet mee, vooral omdat het onderzoek al zijn tijd en aandacht opeist. Gaandeweg leert hij zichzelf beter kennen, maar maakt hij één grote fout waardoor hij zijn eigen zoontje ernstig in gevaar brengt.

Angela Capobianchi heeft de gave je vanaf de eerste bladzijde mee te nemen in het verhaal en de personages. Of het nu gaat om één van de hoofdpersonages of een personage die maar een enkele keer in de thriller voorbij komt, stuk voor stuk worden ze uitgebreid aan je voorgesteld. Door de vele Italiaanse namen die voorbij komen loop je de kans dat je in het begin af en toe de neiging hebt terug te bladeren naar het deel waar deze personage aan je werd voorgesteld. Toch zul je merken dat het verhaal zeer zeker boeit en kun je bijna niet stoppen met lezen omdat je benieuwd bent naar de afloop.

De uitvoering is een gedetailleerde, literaire thriller en een aanrader voor iedereen die graag spannende boeken leest.