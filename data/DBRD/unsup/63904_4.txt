Andy McNab (pseudoniem) is al jaren een succesvol schrijver. Hij is vooral bekend van zijn actieserie waarin voormalig geheim agent Nick Stone de hoofdrol speelt. De Afghanistan-missie heeft hij geschreven in samenwerking met Kym Jordan, wiens echte naam Liz Rigbey is. Liz heeft als zelfstandig schrijfster een drietal romans op haar naam staan en is een voormalig scriptschrijfster van de BBC.
Sergeant Dave Henley wordt op missie naar de provincie Helmond in Afghanistan gestuurd. Het doel van deze missie is de waarborging van de veiligheid van een groep burgers, die onderzoek doen naar toekomstige olievelden. Het peloton dat hij hiervoor ter beschikking krijgt, bestaat grotendeels uit groentjes. Hun taak is nog maar amper begonnen, als het peloton wordt aangevallen. Nog voordat ze zich in hun kamp kunnen installeren, worden er al twee van hun kameraden zwaargewond afgevoerd. Zo begint hun loodzware missie, die nog zes volle maanden zal duren. Na deze periode zal niets meer hetzelfde zijn!
De Afghanistan-missie is erg realistisch, wat het vergelijken met eerdere werken van Andy McNab vrijwel onmogelijk maakt. Op indrukwekkende wijze worden de lotgevallen van een groep Britse militairen in Afghanistan beschreven. De diverse karakters worden haast driedimensionaal weergegeven, zodat inleven geen probleem zal zijn. Dit keer geen overdreven heldendom, maar echte personages van vlees en bloed, die kampen met hun eigen kleine privébesognes. Naast de gebeurtenissen in Afghanistan, wordt er uitgebreid ingegaan op de invloed van hun missie op de thuisblijvers. De schrijvers weten ook hier weer de juiste snaar te raken. Het is dan ook snel duidelijk, dat bij het uitzenden van een peloton militairen, ook hun naaste familie wordt geraakt.
Ondanks dat het boek als fictie gepresenteerd wordt, blijft het dicht genoeg bij de waarheid, om tevens een reële indruk te kunnen krijgen, van de Nederlandse Uruzgan missies.