Er was eens… wie kent deze woorden niet? In een tijd waarin we vooral met onze telefoons bezig zijn en ons digitale leven op orde proberen te stellen, vergeten we nog wel eens waar onze ‘echte’ (kinder)tijd is gebleven. Een tijd waarin we een boek in werden getoverd en ons mee lieten slepen in de avonturen op papier. Misschien, heel misschien weten alleen de boekenliefhebbers zich deze betoverende verhalen en prachtige, magische en duistere personages nog te herinneren, of de grote fans van Once Upon A Time. En dat is zonde! Want sprookjes bestaan nog steeds.. en zullen leven voor altijd. Gelukkig maar, want deze titel past er precies tussen!
Het begin van een nieuwe sprookjesreeks is uit, heet Kort en Gelukkig en zal vele sprookjesharten veroveren, met alle verrassende en magische krachten die horen bij een echt sprookje.

Kort en Gelukkig vertelt het verhaal van Nadine, een vrolijk, toegankelijk meisje dat aan het begin van het boek nogal zoekende is naar wie ze eigenlijk is. De strubbelingen van het tienerzijn maken er een zooitje van in haar lijf, en als tot overmaat van ramp ook nog eens aan haar wordt verteld dat ze waarschijnlijk niet is wie ze denkt wie ze is, maakt dat het er niet beter op. Het brengt een hoop chaos in haar hoofd teweeg, maar ze vecht zich er dapper doorheen. Met haar familie en vrienden weet ze voor zichzelf stukje bij beetje achter haar ware leven te komen en ziet ze in dat niet alles is zoals het soms lijkt. Welke wegen en keuzes leiden haar naar haar eigen ‘lang en gelukkig’?

We lezen het boek vanuit de stem van Nadine en die van de Sprookjesjager. Die tweede voelde mysterieus aan, ik kreeg het gevoel dat hij op dit moment nog niet teveel van zichzelf wilde laten zien. Toch maakte hij mij voldoende nieuwsgierig om te hunkeren naar deel 2: wat is hij toch van plan met zijn zoektocht naar de sprookjesfiguren, en vooral: waar komt deze ‘haat’ naar hen vandaan? De vreemde situaties die Nadine ondertussen meemaakt in haar eigen avontuur toveren geregeld een lach op je gezicht, en je merkt al snel dat je zelf aan het gissen bent over in welk verhaal zij thuishoort.

Het volgen van je eigen pad, eigen keuzes durven te maken; deze belangrijke lessen die wij als lezer zo vaak hebben gelezen in de verhalen van vroeger - maar ook die van nu, al zijn ze tegenwoordig niet altijd meer verpakt in een kikker of andere sprookjesattributen -, staan centraal in dit heerlijke boek. Door de prettige, hier en daar jeugdige schrijfstijl van auteur Marijke F. Jansen voel je je net weer als vroeger: je wil niets anders dan doorlezen, het liefst onder de dekens met een zaklamp en het raadsel ontrafelen.
Kort en Gelukkig is een heerlijk wegdroomboek, een mustread voor de jongere YA-lezer, maar ook zeker een aanrader voor de oudere sprookjes(hervertelling)fanaten.

Na het lezen van dit boek zul je je wellicht toch een beetje vreemd voelen, een mysterieuze kronkel in je buik… Zal het voor jou ook gelden? Voor iedereen? Het feit dat we met z’n allen misschien stiekem een reïncarnatie kunnen zijn van een bekend (al dan niet duister) sprookjespersonage? Het is de vraag die je nog langer bezig zal blijven houden. En het wordt tijd om de omgeving goed in de gaten te houden, alleen maar voor het geval dat… want de Jager is nog lang niet klaar met zijn zoektocht.