Flaptekst
In een landhuis aan de Côte d'Azur liggen drie doden. Een Nederlandse oud-politicus, zijn echtgenote en een onbekende jonge vrouw. Inspecteur Fillon houdt de vermoedelijke dader aan: Felix, de zoon van de politicus. Maar Felix is in shock en niet aanspreekbaar. Fillon belt de zus van Felix, Lotte Pradeau, een Nederlandse stand-up comedian, die met haar familie heeft gebroken. Ze reist naar Zuid-Frankrijk en komt voor een dilemma te staan, kiest ze voor zichzelf of voor haar broertje.

Citaat:
“Ze blijft de vraag maar herhalen. Hij wil er niet aan denken. Het bloed, de lichamen, het mes. Is het zijn schuld? Hij weet het niet meer. Is niet erg, hè? Kan gebeuren. De beelden zijn vaag. Misschien is het een boze droom. Hij weet het echt niet meer”.

In zijn nieuwste thriller – broertje – speelt Michael Berg het weer klaar om de lezer ademloos op het puntje van de stoel te laten zitten tot de laatste pagina en de uiteindelijke ontknoping.

Via de gezichtspunten van vier hoofdpersonen: Amin, een jonge vluchteling; Lotte, dochter van de vermoorde politicus en zus van de vermiste Felix; Felix zelf die sterk autistisch is en agressief uit de hoek kan komen wanneer iets hem niet zint en inspecteur Fillon die op de leiding van de moordzaak wordt gezet, die niet ver meer van de pensioenleeftijd is, een scherpe intuïtie bezit en die tussen de bedrijven door voor zijn ernstig zieke vrouw, Marie, zorgt.

In de niet al te lange hoofdstukken volgen we afwisselend de gedachtegangen van deze vier personages. Bij het einde van elk hoofdstuk méén je als lezer te weten hoe het nu precies zit, wie de dader is van de afschuwelijke moorden en welke motieven er daarbij hebben gespeeld. Maar bij elke volgende stap weet je dat je het wéér fout hebt en het toch niet helemaal klopt.

Michael Berg slaagt erin om de spanning tot bij de ontknoping voortdurend te laten stijgen – zonder ongeloofwaardig te worden - door de lezer steeds weer op het verkeerde been te zetten en tussen hoop en vrees te laten verder lezen.

Broertje is zowel een politieke als een psychologische thriller waarbij ook het zeer actuele vluchtelingenprobleem – en de drama’s die zich daaromheen vaak afspelen - aan de orde komt.

De beschrijvingen en gedachtegangen van hoofdpersoon: ‘Broertje Felix’ geïnspireerd op Hugo, de autistische broer van de auteur, bieden - naast het hoge thrillergehalte - ook waardevolle inzichten over deze aandoening die het moeilijk maakt om echt contact te krijgen met mensen die te maken hebben met deze beperking. Maar waar woorden hier vaak falen vermag liefde veel goed te maken.

Ik las ook alle voorgaan thrillers van Michael Berg en kan alleen maar vaststellen dat hij, als auteur, net als goede wijn, steeds beter wordt met de jaren. Broertje is een topper!

Auteur:
Michael Berg (pseudoniem van Michel van Bergen Henegouwen)
In 2004 verhuisde hij naar Frankrijk om thrillers te gaan schrijven. Hij debuteerde in 2008 met 'Twee zomers', het eerste deel van een vierdelige serie rond Radioverslaggeefster Chantal Zwart]

Achtereenvolgens verschenen van zijn hand:
Twee zomers [Chantal Zwart] 2008
Blind vertrouwen [Chantal Zwart] 2009
Hotel du Lac 2011
Een echte vrouw [Chantal Zwart] 2012
Nacht in Parijs [Chantal Zwart] 2012
Heller 2014
Het meisje op de weg 2015
Broertje 2017

'Hôtel du Lac' stond op de shortlist voor de Diamanten Kogel. Met 'Nacht in Parijs' won Michael Berg De Gouden Strop 2013

Intussen woont hij terug in Nederland, in zijn geboortestreek en dichter bij ‘zijn broertje’ die inspiratie leverde voor Felix in deze spannende nieuwe thriller.