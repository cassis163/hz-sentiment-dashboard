‘Jammer dat ik mijn camera niet had meegenomen. Had ik hem wel bij me gehad, dan had ik absoluut een poging ondernomen om de heldere ogen van ontdekkingsreiziger, filosoof, uitgever en schrijver Erling Kagge op beeld vast te leggen’.

Dinsdag 18 april jl. was ik aanwezig bij een lezing en presentatie van het boek ‘Stilte’ door Erling Kagge. Dit alles vond plaats in het gebouw van A.W. Bruna uitgevers en werd georganiseerd door het maandblad ‘ZIN’.
De lezing was in de Engelse taal en dankzij de moedertaal van Erling Kagge ook met een flink accent. Toch was zijn passievolle betoog over zijn zoektocht naar stilte prima te volgen. Op de achtergrond rouleerden bijzondere foto’s van sneeuwvlaktes, bevroren tenen en het verborgen leven in de riolen van New York.

'Stilte, jezelf staande houden in een wereld vol lawaai'
Dit kleine boek van 150 pagina’s bevat 33 hoofdstukken en precies evenveel pogingen om een antwoord te vinden op de vraag ‘Wat is stilte en waar kunnen we het vinden?’
Tijdens zijn zoektocht naar stilte heeft Erling Kagge van alles ondernomen. Hij is de eerste mens die alleen over de zuidpool liep, hij beklom de Mount Everest, zeilde de oceanen over en begaf zich tussen de ratten in de ondergrondse riolen van New York. ‘Geluid is overal’, zo vertelde hij, ‘en daarom moeten we op zoek naar de stilte in onszelf’.
Stilte heeft een belangrijke functie. Maken we gebruik van de stilte in onszelf, dan zullen we ervaringen intenser beleven, kunnen we onze aandacht langer vasthouden en gaan we beter presteren.
De tijd nemen om de stilte in onszelf te vinden is niet eenvoudig. Onze huidige maatschappij is druk en veeleisend. Geluiden zijn overal, niet alleen in onze omgeving, maar ook in ons hoofd. De zoektocht naar persoonlijke stilte is een echte uitdaging. Terwijl de één het kan vinden tijdens een lange wandeling, kiest de ander voor harde muziek om zijn hoofd tot rust te brengen. Zo heeft een ieder zijn eigen stilte.
Het boek ‘Stilte’van Erling Kagge leest makkelijk en is in het bijzonder geschikt om per hoofdstuk te lezen. De tekst wordt afgewisseld met passende afbeeldingen en een enkel gedicht.
Hoofdstuk 23 raakte me. 'Stilte is mysterieus, wordt nooit ouder en is altijd nieuw'.

Uitvoering:
Dit boekje is uitgevoerd met een harde kaft met daarop een afbeelding van de drukte rondom de Dam in Amsterdam. De papieren omslag vertelt iets over de stilte en bedekt alle drukte als een witte deken.