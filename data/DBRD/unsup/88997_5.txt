Dit boek heb ik mogen lezen als recensie exemplaar dankzij Ellen de Vriend en Karakter Uitgevers. Wat ik zeer aangenaam vond omdat ik na ‘Vermist’ erg benieuwd was naar haar nieuwste thriller.

Stephanie gaat met haar man en dochter op vakantie naar Zeeland. Vooral in de hoop haar huwelijk weer wat nieuw leven in te blazen. Eenmaal daar aangekomen ontdekt ze al gauw dat haar ex-vriend met zijn nogal aparte vrouw Marlen en hun dochtertje in het buurhuisje verblijven. Uiteraard zorgt dit voor nog meer spanning in het niet zo soepel lopende huwelijk en ontwikkeld ze hernieuwde gevoelens voor haar ex. Wat de gevolgen zijn is wat niemand had kunnen vermoeden…

De spanning in dit verhaal wordt enorm goed opgebouwd door de wisseling in stukken die zich in de toekomst en heden lijken af te spelen. De schrijfstijl is zeer toegankelijk en aangenaam leesbaar waardoor je als lezer door het verhaal heen vliegt. Wat mij betreft enigszins vergelijkbaar met de schrijfstijl van Jet van Vuuren. Het grijpt je en laat je niet meer los totdat je het boek uit hebt. Wat ik zelf grappig vond was de verwijzing naar het vorige boek van de schrijfster, het hoofdpersonage leest namelijk ‘Vermist’. Door de wisseling in gedachtegang, heden, etc. blijft het verhaal verrassen tot het eind. Zeer sterke plottwist die ik als ervaren thriller lezer niet aan zag komen. Voor mij echt een pakkend verhaal wat ik iedereen die van het thriller genre houdt kan aanraden.

Ik geef dit boek dan ook de volle vijf sterren.

Spanning: 8
Plot: 10
Leesplezier: 8
Schrijfstijl: 8
Originaliteit: 8
Psychologie: 7