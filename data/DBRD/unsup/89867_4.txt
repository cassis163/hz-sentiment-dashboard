Wat Lars Saabye Christensen betreft, zal zeer waarschijnlijk niets ooit kunnen tippen aan 'De halfbroer'. In verband met dat werk vallen nogal eens de woorden 'meesterwerk' en 'magistraal'. Toch heeft deze Noorse auteur meerdere romans geschreven die het lezen waard zijn, één ervan is deze 'Saabyes circus'.

Het hoofdpersonage van dit boek is schrijver en spreekt over 'de Noorse roman' op boekenbeurzen overal ter wereld. Vanop het podium in Parijs kijkt hij middels een paar lange flashbacks terug op zijn jeugdjaren. Een belangrijke rol is weggelegd voor zijn baantje als bloemenbezorger, onze auteur heeft immers geld nodig om een gitaar te kunnen kopen.

"Geduld beschermt tegen de tijd als Nivea tegen de zon".

"Om te herinneren moet je leren vergeten".

'Saabyes circus' is een mooie roman, geschreven in een mooie stijl. Hoewel het om een dun boekje gaat, word je als lezer toch meegesleept in het verhaal. Vier sterren zijn hier zonder meer op hun plaats.