Oud-rechercheur Pieter Vos heeft na de verdwijning van zijn dochter Anneliese weinig meer voor ogen. Hij zit zijn tijd uit op zijn woonboot gelegen aan de Prinsengracht, waar hij zijn leven leeft zoals het komt. Zijn hondje Sam dwingt hem zijn dagelijkse sleur te doorbreken, maar verder dan een wandeltochtje naar stamkroeg De Drie Vaten komt hij niet. Ooit was zijn naam legendarisch binnen de Amsterdamse politie, maar deze herinneringen lijken te behoren aan vervlogen tijden. Totdat hij in contact komt met de energieke en jonge rechercheur Laura Bakker. Zij wijst hem op een vermissing van een tienermeisje die eigenaardig dichtbij de verdwijning van zijn eigen dochter komt.

Het vermiste meisje draagt de naam Katja Prins, dochter van de alom bekende Amsterdamse politicus Wim Prins. Prins die met zijn campagne ‘De Nachtwacht’ een poging doet om Amsterdam schoon te vegen van zaken die het daglicht niet kunnen verdragen, lijkt zelf er een verborgen agenda op na te houden. Als ook bekend wordt dat topcrimineel Theo Jansen op vrije voeten komt, lijkt Amsterdam haast te klein te worden om al deze zaken het hoofd te bieden…
De Britse schrijver David Hewson is bij het Nederlandse publiek vooral bekend door de Nic Costa reeks en de boeken van de Deense hitserie The Killing. Met ‘Poppenhuis’ slaat Hewson een nieuwe, maar zeer gedurfde, weg in door Amsterdam als standplaats te hanteren voor een nieuwe thrilerserie. Op de Avond van Het Spannende Boek ben ik aanwezig geweest bij een prestatie waarin Hewson op zeer informatieve en vermakelijke wijze uitlegde waarom hij Amsterdam koos en hoe hij het verhaal met alle personages in elkaar gepast heeft.

Hewson heeft veel research gedaan in Amsterdam door vele wandelingen door de Jordaan te maken en te spreken met Nederlanders. Hij probeert zich dermate in zijn personages in te leven door verschillende, soms aparte, karaktereigenschappen toe te kennen. En Hewson heeft met dit eerste deel de juiste snaar geraakt. Vooral de verstandhouding tussen Laura en Pieter was erg vermakelijk. De vasthoudende Friezin die haar weg probeert te vinden in de mannenwereld van de Amsterdamse politie probeert de werkloze Pieter weer in het gareel te krijgen door haar vasthoudendheid en eigenwijsheid. Hewson heeft personages neergezet die af en toe eng dichtbij werkelijk bestaande figuren komen, waardoor je tijdens het lezen het niet kunt laten om even te denken aan deze personen.

'Poppenhuis' is het eerste deel in een serie met de personages Pieter Vos en Laura Bakker. Hewson vertelde dat er inmiddels een overeenkomst is met de productiemaatschappij Eyeworks om 'Poppenhuis' te verfilmen in Nederland. Op woensdag 4 juni publiceerde 'De Telegraaf' al enkele suggesties van acteurs en actrices die we wellicht terug kunnen zien in de televisieserie van dit intrigerende boek.