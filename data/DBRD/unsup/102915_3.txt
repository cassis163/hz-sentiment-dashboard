Nimona is een jong en nonchalant meisje, maar dat niet alleen ze kan van gedaante verwisselen en is vastberaden om samen te werken met super schurk Ballister Zwarthart. Samen smeden ze plannen om Ambrosius Goudzak onderuit te halen. Maar hun plan pakt anders uit dan verwacht en Nimona’s duistere verleden brengt meer gevaar met zich mee dan ze zich voor had kunnen stellen. Alles samen brengt de hele samenleving in gevaar. Is er nog een manier om het te stoppen?

Aan de ene kant is een graphic novel fijn om te lezen omdat je weinig inbeeldingsvermogen nodig hebt. De afbeeldingen illustreren de wereld voor je ogen en zelf hoef je er eigenlijk niets meer aan toe te voegen. De personages zijn er, de wereld is er én de gebeurtenissen en dialogen zijn allemaal zichtbaar. Maar aan de andere kant is het misschien ook weer jammer omdat je eigen verbeelding niet aan het werk wordt gezet. Deze graphic novel is op zich wel fijn te lezen.

In het begin wist ik niet goed wat ik er van moest denken. Nimona was nogal impulsief, nonchalant, direct en grof. Hierdoor is identificatie met dit personage soms een beetje lastig. De eerste bladzijdes waren behoorlijk intens en het verhaal kwam snel op gang. Nimona staat direct tegenover Ballister Zwarthart en je weet eigenlijk niets van haar verleden, zijn verleden of in wat voor soort wereld het verhaal zich afspeelt. Dat was nogal een snelle stap zomaar in hun wereld.

Gaande het verhaal leer je Ballister en Ambrosius wat beter kennen, hun historie samen en hun relatie op dat moment. Nimona leer je kennen als een apart meisje. Ze kan van gedaante verwisselen, dus wie zegt dat ze er eigenlijk wel écht zo uit ziet. Gaande het verhaal verandert ze ook regelmatig van gedaante. Niet alleen in verschillende dieren, maar ze veranderde haar haar kleur, haar outfit, haar haarstijl. Wat de reden daarvoor precies was, werd me niet helemaal duidelijk, maar dat hoort waarschijnlijk bij het impulsieve personage in dit verhaal.
Verderop in het verhaal kom je wel meer over haar te weten, over haar verleden en hoe ze is geworden zo als ze nu is. Die informatie was kort maar krachtig en dan staat ineens de hele wereld in het boek op zijn kop. De gebeurtenis is behoorlijk ingrijpend, de illustraties zijn explosief, tot alles ineens tot rust komt. Verder zijn de illustraties tijdens actie en geweld erg goed neergezet. Het spat van de bladzijdes af. Het enige nadeel vind ik de manier waarop de personages zijn getekend. Deze stijl ligt mij niet helemaal, maar dat is voor iedereen persoonlijk.

Al met al was het wel een bijzonder maar ook wel mooi verhaal om te lezen, maar ik weet niet of ik er meerdere delen van zou gaan lezen als die nog komen. Als het goed is, is het een op zichzelf staand boek en dat is wel prima zo. Het was interessant om kennis te maken met Nimona en de wereld waarin ze leeft, maar veel uitgebreider of dieper hoeft het eigenlijk niet te gaan.