Een heel intrigerend boek is dit.
Het begint met iemand die foetus/embryo is en waarvan je de gedachten kan lezen. Het zijn de gedachten van een volwassen man die nog geboren moet worden. De gedachten van de foetus zijn die van een man, Andersen die ook weer onder een andere naam in de eerste maar vooral de tweede wereldoorlog mensen gefolterd heeft. Hij beschrijft behoorlijk gedetailleerd wat werkt en hoe je het moet uitvoeren.
Daarna lees je hoe het voor de ouders, Anton en Helene is om hun eerste kindje te verwachten en hoe Jonas, de nieuwe naam voor de man, als kind is.
wat later lees je dezelfde dingen nog eens, maar dan zoals die volwassen man in het lichaam van een baby/peuter/kind dat vond. Het is bij momenten grappig en tragisch tegelijk.
Zijn eerste geboorte was ergens rond 1898, nu wordt hij terug geboren in 2004 en de wereld is helemaal veranderd. Vooral computers en internet fascineren hem en hij heeft als kind al heel snel door hoe hij daar zijn voordeel mee kan doen.
Het kind wil altijd zijn zin en drijft zijn zin ook door, het viel niet mee enige sympathie voor het kind op te brengen en al helemaal niet omdat je zijn volwassen commentaar op zijn ouders, grootouders en andere kinderen in de creche meemaakt.

Een heel interessante insteek voor een boek, dat is het minste wat ik hiervan kan zeggen en alhoewel het geen thriller is, moet je toch doorlezen om te weten wat er nu eigenlijk gaat gebeuren want je weet dat die man in dat kind niet eeuwig kan wachten om, ja om te doen waarvoor hij teruggekomen is.
Dit is het derde boek dat ik van Charles Lewinsky gelezen heb en het heeft me serieus verrast. Een aanrader.