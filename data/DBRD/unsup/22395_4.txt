Ik heb dit boek aangeschaft, omdat ik graag de thrillers lees die awards hebben gewonnen, zoals de VN thriller van het jaar. Op voorhand wist ik dat er gemengde reacties waren en heb dan ook getracht hier blanco in te stappen (de positieve kritieken van erkende schrijvers liegen er echter niet om!).

Ook ik had moeite om in het boek te komen. In beginsel dacht ik dat ik aan een dagboek van 360 blz. was begonnen van iemand met een zware depressie en alcoholverslaving. Na een bladzijde of 100 kwam ik er echter in en wist het mij grotendeels tevens te boeien.

Dit is voor mij zeker niet het beste boek dat ik ooit heb gelezen. Af en toe had het voor mij een hoog 'Bold and the Beautiful'- gehalte met het vele overspel en de beslommeringen in relaties. Echter maakte de uitwerking dit boek toch fascinerend.

De schrijfster verwisselt steeds van verteller, dus zo krijg je het verhaal vanuit verschillende invalshoeken mee en vraag je je af: "Wie is hier nou gek?" (Daar twijfelt de hoofdpersoon ook aan bij zichzelf en dat was intrigerend). Het is knap hoe ze een verhaal heeft weten te ontplooien dat zich eigenlijk maar binnen een paar muren afspeelt. Het boek zit vol psychologie en sterke plotwendingen.

Ik zou gaan voor 3,5 ster, maar dat is individueel niet mogelijk. Qua originaliteit neig ik dan toch in dit geval naar 4 sterren. Al met al zeer vermakelijk. Een boek dat je moet liggen en waar je (zeker in beginsel) op kunt afknappen, maar als je toch door weet te zetten krijg je genoeg voorgeschoteld (het boek wordt overigens ook verfilmd).