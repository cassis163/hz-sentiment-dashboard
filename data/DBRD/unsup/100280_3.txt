Ergens in mijn achterhoofd zat nog een herinnering aan een geschiedenisles over Raspoetin. Maar wie, wat, waar en wanneer, dat was al heel wat moeilijker te beantwoorden. Gelukkig brengt Steve Berry licht in de duisternis. Jawel, een thriller kan ook leerzaam zijn.

Raspoetin werd in 1916 vermoord wegens zijn grote invloed op tsaar Nicolaas II van Rusland en vooral op zijn vrouw Alexandra. Twee jaar later wordt het gehele tsarengezin vermoord door de sovjets, een dood die door Raspoetin werd voorspeld. Pas in 1979 werd het graf van de laatste Russische tsaar en zijn gezin ontdekt. Dat gaf aanleiding tot consternatie want 2 lichamen ontbraken: dat van troonopvolger Alexej, en dat van zijn zus Anastasia. Tot zover de feiten. Steve Berry breit er een hedendaags vervolg aan. Het huidige Rusland is zodanig verzwakt dat het idee het land terug in handen te geven van een tsaar, op gejuich wordt onthaald. Er duikt al snel een verre neef van Nicolaas op, Stefan Baklanov, die brede steun krijgt, niet in het minst omdat mafiya, nieuwe rijken, regering en kerk hem in hun macht hebben. De zwarte Amerikaanse advocaat Miles Lord, die eigenlijk moet helpen Baklanovs positie veilig te stellen, vindt echter steeds meer aanwijzingen dat er nog rechtstreekse nakomelingen van Nicolaas in leven zijn. Zij vormen een bedreiging voor de kandidatuur van Baklanov, en dus van de mafiya en haar bondgenoten. Lords zoektocht naar de échte erfgenaam wordt hem dan ook niet in dank afgenomen.

Het leerzame vind ik, achteraf bezien, nog het beste aan De Romanov voorspelling. Vooral omdat je heel goed weet waar de werkelijkheid eindigt en de fictie begint. Toch is ook het hedendaagse deel van het verhaal nog zo vergezocht niet: kiezen de Russen met Poetin niet ook voor een sterke en machtige leidersfiguur, ook al neemt die het niet altijd even ernstig met de persoonlijke vrijheden? Met een nieuwe tsaar aan het hoofd zou het misschien net zo zijn. Een verhaal met enige zin voor realiteit dus. De enige kanttekening die ik daarbij wil maken, is dat Miles Lord als advocaat wel erg vaak en erg gemakkelijk weet te ontsnappen aan de schietgrage mafiya. Maar uiteindelijk doet dit niet af aan het feit dat De Romanov voorspelling een vlot boek is met enkele spannende scènes, en vooral een boeiend onderwerp.