Eind vorig jaar heb ik dit boek mogen winnen bij Hebban (nogmaals hartelijk dank!!!) en hij krijgt een vast plekje in mijn boekenkast. Niet alleen ziet hij er geweldig uit met de roze/paarsige randen aan de bladzijdes en mooie cover, het is gewoon een heerlijk boek om te lezen. Nog niet eerder had ik van de schrijfster gehoord (geen idee ook dat Charlotte Lucas een pseudoniem is) dus ik ging af op de inhoud van het verhaal. Het idee van een volgeschreven agenda voor een jaar dat nog moet beginnen intrigeerde mij enorm.
Het boek geeft de verhalen weer van enerzijds Hannah die net een nieuw bedrijfje is gestart en verwacht dat haar vriend haar binnenkort ten huwelijk zal vragen en anderzijds Jonathan die nogal vast zit in zijn eigen manier van denken en doen waarbij hij nogal onder de plak zit bij zijn inmiddels dementerende vader.
Aan de hand van vlot geschreven korte hoofdstukken wordt je op de hoogte gebracht van hun verhaal waarbij per hoofdstuk duidelijk een datum en de persoon in kwestie wordt genoemd, wat ik altijd erg prettig vind. Het verhaal liet mij niet meer los en het liefst las ik door totdat ik 'm uit had.
Ja.. ik vind het een echte aanrader.