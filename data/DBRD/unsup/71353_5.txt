Wat ik heel fijn vind aan het verhaal is dat de informatie die de inspecteurs binnenkrijgen zo goed gedoseerd is. Daardoor ging mijn gedachtengang gelijk op met die van Rani en had ik niet al veel eerder dan zij door wat er aan de hand was. Ik hoefde dus gelukkig niet te wachten tot Rani eindelijk tot dezelfde conclusies zou komen als ikzelf. Dit is een valkuil waar veel andere thrillerschrijvers wel intrappen.

Het boek bevat aardig wat verhaallijnen die niet op de meest voor de hand liggende manier in elkaar vallen. Hoewel je daardoor het gevaar loopt iets te missen als je niet goed genoeg oplet, maakt dit het verhaal wel extra spannend en vooral ook extra origineel.

Sterre Carron heeft belangstelling voor forensische geneeskunde en is gespecialiseerd in oosterse spiritualiteit. Beide dingen zie je terug in het boek. Dit vond ik erg leuk om te lezen.

Wat ik jammer vond is dat er niet dieper op het priveleven en het verleden van Rani Diaz werd ingegaan. Er wordt gehint naar gebeurtenissen in het verleden, maar daar wordt vervolgens weinig mee gedaan. Je vangt alleen af en toe een glimp op van haar zusje, waar ze de voogdij over heeft. Uiteraard leer je ook haar nieuwe liefde kennen, maar ook daar wordt niet heel diep op ingegaan. Daardoor blijft Rani een oppervlakkiger personage dan eigenlijk zou hoeven. Ik zou haar graag beter leren kennen, maar dit gebeurt mogelijk nog in de volgende boeken.

De interactie tussen Rani en haar directe collega Simons is wel geweldig leuk. Ze zijn erg goed op elkaar ingespeeld en hun gesprekken zijn vaak hilarisch.

Ik vind dit een thriller met een goed opgebouwd verhaal, dat me ook regelmatig wist te verrassen. Ik heb dit boek dan ook met veel plezier gelezen. Gelukkig zijn er in deze reeks nog twee andere boeken en komt de vierde binnenkort uit.