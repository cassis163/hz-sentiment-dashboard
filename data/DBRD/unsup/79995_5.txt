De kracht van Karin Slaughter’s Will Trent boeken ligt in het feit dat zij een spannende thriller weet te combineren met de ontroerende liefdesgeschiedenis tussen de sociaal onhandige politieman Will Trent en patholoog-anatoom Sara Linton. Daarnaast is elk boek in deze serie op zichzelf staand te lezen, maar wordt er summier in verteld wat de voorgeschiedenis is.
Zelf heb ik alle voorgaande boeken in deze serie verslonden en ook deze laatste was weer een geweldig spannend boek. Lees dit boek en je zal alle voorgaande boeken óók willen lezen. Karin Slaughter schuwt het geweld niet in haar boeken, dat maakt ze bijzonder realistisch.
Het verhaal wordt verteld vanuit het perspectief van de verschillende hoofdpersonen: Will Trent, Sara Linton, de ontvoerde wetenschapper Michelle Spivey (alleen in het eerste hoofdstuk) en Will’s collega/partner Faith. Dat geeft soms verrassende inzichten. Zoals een gesprek tussen Will en Sara, dat eerst vanuit Sara wordt gezien en daarna nogmaals hetzelfde gesprek vanuit Will, en waaruit weer Will’s sociale onhandigheid blijkt, die misverstanden veroorzaakt.
Het verhaal in dit boek, over een radicale groepering die een terroristische aanslag voorbereidt, en waarvoor Michelle Spivey én Sara Linton worden ontvoerd, Will die undercover gaat om te proberen Sara te redden en de aanslag te voorkomen, dit is wederom een bijzonder spannend verhaal.
Met op het eind nog een ontroerende, onverwachte verrassing, speciaal voor diegenen die Will en Sara hebben gevolgd en een warm hart toedragen. Kortom, dit boek is een absolute aanrader!