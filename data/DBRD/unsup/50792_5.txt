Hebben jullie dat ook wel eens ? Je hebt heel veel zin om aan een boek te beginnen en tegelijkertijd sta je er ook een beetje huiverachtig tegenover. Dat had ik dus met 'De brief voor de koning' van de Nederlandse Tonke Dragt. Het is één van de boeken uit mijn kinderjaren die ik nooit ben vergeten, een boek dat in mijn hoofd al jarenlang op eenzame hoogte stond, samen met bijvoorbeeld 'Kruistocht in spijkerbroek' van Thea Beckman en 'De zevensprong', dat andere magische boek van Dragt. Na herlezen van het boek zou ik ofwel een illusie armer zijn, ofwel zou het boek met recht een plaatsje in de eeuwigheid verdiend hebben.

Wel, het is gelukkig dat tweede geworden. 'De brief voor de koning' blijft anno 2016 overeind. Het is hier en daar misschien een tikkeltje te lang, maar dat wordt ruimschoots goedgemaakt door de originele ideeën en een keigoed verhaal. Een boek over ridders, donkere bossen, geheimen, vriendschap en verraad, een aanrader voor groot en klein.