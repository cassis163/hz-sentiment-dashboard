Terry Painter is veertig jaar en verpleegster en ze verhuurt haar tuinhuisje aan Alison Simms. Vanaf het begin is Terry wantrouwig over de motieven van de jonge Alison. Terecht of ten onrechte is de grote vraag. Het antwoord krijg je tegen het eind van het boek.

De huurster is een gedegen thriller over vriendschap, wantrouwen en hersenspinsels. Joy Fielding laat in dit boek zien dat ze goed een psychologisch misdaadverhaal kan construeren. Het plot is knap uitgewerkt en verrassend. Het is een verhaal over wantrouwen, relaties, over bedriegen en je bedrogen voelen.

Mijn enige kanttekeningen liggen in de soms stereotype Amerikaanse sfeer en het feit dat het verhaal mij niet ontroert. Blijft staan dat het plot en het boek knap bedacht en goed uitgewerkt zijn. En dat is zeker een grote verdienste van Joy Fielding.