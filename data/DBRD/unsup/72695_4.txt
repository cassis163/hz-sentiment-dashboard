Robert Goddard sleept de lezer mee in een redelijk ingewikkeld verhaal. Zijn verhalen beginnen meestal redelijk rustig waarbij de hoofdpersoon wordt ge√Øntroduceerd en er langzamerhand sprake blijkt van een of ander drama. Min of meer toevallig wordt hij bij de zaak betrokken en duikt er vervolgens helemaal in.
Dat gebeurt ook in Moorddadig verleden waar Chris Napier tijdens het huwelijksfeest van zijn nichtje zijn oude vriend Nicky aantreft. Nicky is de zoon van Michael Lanyon die dertig jaar eerder (toen Nicky en Chris 11 jaar waren) is veroordeeld en opgehangen voor de moord op de schatrijke oudoom van Chris. Michael was de erfgenaam van de oudoom, maar na zijn veroordeling ging de erfenis alsnog naar de familie Napier.
Nicky is overtuigd van de onschuld van zijn vader en wanneer hij kort na de ontmoeting met Chris zelfmoord pleegt gaat Chris op zoek naar antwoorden. Hierbij verliest hij veel, maar wanneer de uiteindelijke balans wordt opgemaakt is er veel duidelijk geworden over de moord op zijn oudoom in het verleden en de gevolgen daarvan.

Moorddadig verleden is een mooi verteld verhaal waarbij de spanning langzaam wordt opgevoerd. Het is geen gemakkelijk leesbaar boek omdat er veelvuldig maar functioneel gewisseld wordt tussen de gebeurtenissen uit de jeugd van Chris ten tijde van de moord (1947) en de tijd waarin hij op zoek gaat naar de waarheid (1981). Daarbij worden er veel personages ten tonele gevoerd en het is zaak ze goed uit elkaar te houden, anders gaat de clou van het verhaal aan je voorbij. Stukje bij beetje ontrafelt Chris de schokkende gebeurtenissen waarbij de familieverhoudingen voorgoed door elkaar geschud worden en het verleden eindelijk voorgoed begraven kan worden. Toch?
Meeslepend verhaal met onverwachte wendingen die je aan je stoel gekluisterd houden!