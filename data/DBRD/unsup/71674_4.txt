Dit is een tijd dat je uit gaat kijken naar het volgende boek van Bianca Mastenbroek. Als het binnen het fantastische genre valt tenminste. Helaas heb ik geen tijd voor haar historische romans hoewel die wel in mijn interessesfeer vallen, Vroeger, heel veel vroeger, toen ik nog niet besmet was door het SF, Fantasy en Horror virus, las ik niets anders. Ik las Kieviet, Norel, van Nierop, Beckman en noem maar op. Ik dompelde me onder in avonturen in de middeleeuwen en genoot er met volle teugen van. ‘Walvisvaarders’ zou daar prima tussen gepast hebben en ook haar nieuwe, nog naamloze, boek, spreekt me meer dan aan. Ik vrees dat ik nog ongeveer een metertje recensieboeken heb liggen, dus kom ik daar nu niet aan toe. Misschien toch maar een keertje stiekem tussendoor. Ik heb dit boek uiteindelijke geclassificeerd als Jeugd Fantasy, maar dan voor de oudere jeugd. Young Adult vond ik het net niet.
Hoe dan ook… ‘De Gehoornden’ was weer een prima avontuur en ik heb er zeker weer van genoten. Waar gaat het over?

‘De Gehoornden’ bestond oorspronkelijk uit het deel ‘Geheugenstrijd’ dat in 2011 bij De Vier Windstreken verscheen. Ik heb het destijds niet gelezen, maar het nu lezend leek ‘Geheugenstrijd’ een afgerond geheel en lijkt het verhaal verteld. En dan gaat het weer verder. Slechts kort is er bevreemding, maar doorlezend wordt je weer het verhaal ingetrokken en weet Bianca er een logisch vervolg van te maken.

Een magische barrière beschermt het eiland Arandia al eeuwen tegen het kwaad van de Gehoornde. Wanneer de tweeling Vana en Fokko uitverkoren wordt tot een speciale opleiding in het kasteel van de koning, ontdekken ze dat de barrière ernstig verzwakt is en dat zij moeten helpen deze te beschermen. Maar dat valt niet mee, want niets is wat het lijkt aan het hof, zelfs hun opleiding niet. Vana laat zich verleiden door de lokroep van de macht, terwijl Fokko steeds meer in de ban raakt van Suvi’s vloek. Intussen valt de oorlogsvloot van de Gehoornde de verzwakte barrière aan. Om Arandia te beschermen moet de tweeling ingrijpende beslissingen nemen met vergaande gevolgen…

Bovenstaande info staat op de achterkant en dat zegt meer dan voldoende. Het verhaal gaat over het aloude thema: Het gevecht tussen goed en kwaad. Maar hier is het meer dan goed uitgewerkt. De tweeling Vana en Fokko, beginnen jong en onervaren aan een gevecht dat hen snel laat leren dat onbevangenheid en mededogen geen wapens zijn om strijd te voeren tegen de god Rheidora, een kwade duivel van op het vasteland die op alle mogelijke manieren door de magische barrière van de godin Suvi die het eiland Arandia al eeuwenlang beschermt, heen probeert te breken. De tweeling heeft namelijk een gave die slecht aan een enkeling geschonken wordt. Vana krijgt twee hoorns en haar broer een. Daaruit putten ze hun magische krachten. Ze moeten hun ouders verlaten en krijgen een opleiding en hun krachten nemen toe tot een uiteindelijke krachtmeting.

Ikzelf groeide ook in het boek. Het werd steeds interessanter en spannender. Het was meer dan de moeite waard. Ook de omslag van JeRoen Murré, de vaste omslagtekenaar van Mariëtte Aerts, is meer dan de moeite waard. Een dingetje nog… nergens staat in het boek dat ‘Geheugenstrijd’ als een losstaand deel verschenen is in 2011. Je moet daarvoor bij Bianca op haar website zijn als je geen bibliograaf bent als ikzelf. Ik zou het prettig vinden als dergelijk dingen gewoon vermeld worden. Maar misschien ben ik wel een zielige, bleke boekenfanaat die zulke dingen op prijs stelt in zijn stoffige en teruggetrokken bestaan.

Jos Lexmond