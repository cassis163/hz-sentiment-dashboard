Bianca Nederlof schrijft al sinds de basisschool; haar verhalen bundelde ze met plakband en nietjes tot echte boeken. Pas in 2010 besloot ze serieuzer met het schrijven aan de slag te gaan. Inmiddels heeft ze diverse korte verhalen en vijf kinderboeken op haar naam staan. Daarnaast werkt ze als freelanceredacteur en doet ze correctie- en redactiewerk voor uitgeverijen en particulieren. Ongrijpbaar  is haar thrillerdebuut.

Silvia de Groot en David Connelly zijn de ouders van de driejarige Nick. Het is weer die tijd van het jaar en Silvia ziet er vanwege de discussie rond Zwarte Piet tegenop om naar de intocht van Sinterklaas te gaan. Zeker wanneer David haar laat zitten vanwege zijn werk. Uiteindelijk gaat ze toch met haar schoonzus, maar met een angstig voorgevoel. Dit gevoel blijkt terecht te zijn wanneer Nick spoorloos verdwijnt nadat er een poging wordt gedaan het feest te verstoren door een aanslag op de Sint te plegen. Ook na een Amber Alert, een uitgebreide flyeractie en direct gestart politieonderzoek blijft Nick onvindbaar. De overtuiging dat Nick verdwaald rondloopt maakt langzamerhand plaats voor de gedachte dat hij wellicht moedwillig door iemand is meegenomen. Voor Silvia en David is de nachtmerrie van elke ouder werkelijkheid geworden. De grond onder Silvia’s voeten zakt steeds verder weg en haar leven is compleet tot stilstand gekomen. Naarmate de tijd verstrijkt en de politie geen spoor lijkt te kunnen vinden realiseert Silvia zich dat haar verleden haar wellicht eindelijk heeft ingehaald. Ze gaat zelf op onderzoek uit en dat zal ze helemaal alleen moeten doen, want er zijn te veel zaken die ze al jaren verborgen houdt voor David.

Ongrijpbaar  is opgebouwd uit twee verhaallijnen verteld vanuit het perspectief van Silvia. De eerste betreft het heden en beschrijft het effect van Nick ’s verdwijning op alle direct betrokkenen en het lopende politieonderzoek. De tweede lijn omvat het verleden van Silvia en is dan ook geschreven in de verleden tijd. De beide verhaallijnen sluiten erg goed op elkaar aan en geven steeds meer informatie prijs naarmate het verhaal vordert. De schrijfstijl is vlot en ter zake met net genoeg aandacht voor details zonder dat het verhaal aan geloofwaardigheid inboet. De gevoelens van met name Silvia worden realistisch uitgewerkt zonder langdradig te worden.

Het thema, de verdwijning van een kind, is niet origineel, maar Nederlof heeft er met de tweede verhaallijn een spannende en dreigende laag aan toegevoegd. Alhoewel er een bovennatuurlijk randje nodig is om de gebeurtenissen open te breken, is de plot kloppend en geloofwaardig. De spanning wordt gedoseerd opgevoerd en Silvia overtuigt als wanhopige moeder met een berg aan schuldgevoelens. Het leven dat Silvia heeft opgebouwd met David en Nick blijkt uit op elkaar gestapelde leugens te bestaan, toch kun je als lezer niet anders dan met haar meeleven. Een jeugd waarin het allemaal niet meezat en daaruit voortvloeiend het maken van verkeerde keuzes in het verleden brengen haar uiteindelijk in een hele gevaarlijke situatie. Het slot van Ongrijpbaar  is bijzonder ontroerend en maakt dat de lezer het boek dichtslaat met een tevreden zucht.

Bianca Nederlof heeft duidelijk veel potentie, met Ongrijpbaar  heeft ze een spannend, realistisch en ontroerend debuut neergezet.