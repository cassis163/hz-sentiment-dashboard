Dit mooie hardcoverboekje is uitgevoerd in de kleur blauw en bevat naast tekst en spreuken ook prachtige afbeeldingen van de kunstenaar Youngcheol Lee. Het is een beetje een ‘hebbeding’. Een boekje dat je makkelijk met je meeneemt, of op een prominente plek in je woonkamer legt.

De korte stukjes tekst, spreuken en afbeeldingen maken het boekje geschikt om er telkens een klein stukje uit te lezen. Eigenlijk is dat ook de bedoeling. De schrijver is immers ook een beoefenaar van het Zenboeddhisme en met dit boekje probeert hij een deel van zijn kennis over te dragen. De kleine stukjes tekst zijn als druppels die je als lezer kunnen helpen alle dagelijkse stress van je af te schudden.

The mind cannot have two thoughts at once.
See if you can think two thoughts at exactly te same time.
Well? Is it possible?

The things you can see only when you slow down is niet alleen prettig om te lezen, maar ook heel mooi om te bekijken. De gekleurde afbeeldingen zijn rustgevend en passen perfect bij de acht verschillende hoofdstukken. De onderwerpen zijn veelzijdig en variëren van depressie tot relaties en van liefde tot je persoonlijke levensdoel.

De auteur Haemin Sunim staat bekend als de twitterende monnik. Met zijn tweets probeerde hij in eerste instantie deelnemers van zijn therapiegroep te ondersteunen. Zijn tweets werden echter al snel opgemerkt door niet deelnemers en fanatiek gedeeld. Het resultaat is een volgersaantal van meer dan een miljoen en op zijn twitteraccount, en dat aantal groeit nog steeds.