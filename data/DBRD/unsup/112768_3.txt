aanmatigend en humoristisch,Dat de boeken van Levine vaak onder andere titels meerdere keren uitkomen, zal wel een commerciële reden hebben, handig is het niet.
Als er iemand een onderscheiding verdient voor het schrijven van juridische romans met een vette knipoog naar de wet, is het wel Paul Levine. Wat hij met eerdere boeken ook al deed heeft hij in Wanneer de wet niet werkt.bewerk dan de wet, bijna tot kunst verheven.
Terwijl de schrijver het verhaal niet uit het oog verliest, weet hij toch ook elementen als wetgeving, advocatuur, spanning, romantiek, erotiek, drama en liefde geproportioneerd in zijn verhaal op te nemen. Dit alles maakt het boek voor de lezer tot enkele uren ultiem genieten van spanning en humor!
Steve Solomon, een begenadigde advocaat die zijn sporen al heeft verdiend, draagt zorg voor de opvoeding van Bobby, het verwaarloosde zoontje van zijn zus Janice, die verslaafd is aan drugs en voor diefstal haar straf uitzit. Victoria Lord, beginnend juriste en zonder ervaring optredend als openbaar aanklager komt in de rechtszaal oog in oog te staan met Steve.
Door hun onaanvaardbare manier van optreden laat de rechter hen beiden enkele uren afkoelen in een cel wegens minachting van de wet.
Dit brengt hun tevens dichter bij elkaar want Steve ziet wel kwaliteiten bij Victoria en probeert haar, na haar ontslag, over te halen om de advocatuur in te gaan. Als compagnons nemen ze samen de verdediging op zich van Katrina Barksdale die wordt beschuldigd van moord op haar man Charles, tijdens een partijtje wurgseks.
Bijna op hetzelfde moment proberen vreemde krachten aan te tonen dat Steve ongeschikt is om Bobby op te voeden. Men wil de jongen definitief bij hem weghalen en elders onderbrengen. Desnoods door de rechter bepaald!
In de werkcontacten met Steve komt Victoria ook in aanraking met Bobby en ziet ze de manier waarop beiden met elkaar omgaan. Omdat ook zij wordt gegrepen door de jonge Bobby, stelt ze zich zeer strijdvaardig op voor het behoud van het voogdijschap.
Dit hele spel speelt zich af tussen twee mensen die veel gevoelens voor elkaar hebben maar het zijn tevens karakters die voortdurend met elkaar botsen.
Als je aan het boek begint, waan je jezelf in een klucht. Levine heeft uiterst spitse dialogen tussen Steve en Victoria uit zijn pen laten vloeien en je vraagt je soms af of het wel een thriller is. Op dat moment voegt hij het juridische element toe en wordt het een aangename mix van beide elementen. Het gemanipuleer en gesjoemel in de rechtbank is eerder humoristisch dan ernstig te noemen, zij het dat de aanklacht wel moord betreft.
Met de dreiging voor zijn neefje Bobby wordt het aspect drama toegevoegd en ook dit element beheerst Levine tot in de puntjes. Voeg daar ook nog de relationele problemen van de beide hoofdrolspelers Steve en Victoria aan toe en het kader is compleet.
Dat Amerikaanse rechters tijdens een rechtszaak hun tijd voldoen met het lezen van legal thrillers in plaats van het strafdossier, lijkt een beetje teveel van het goede maar het past wel feilloos in het verhaal.
Het boek is ordinair en aanmatigend maar ook ontroerend en spannend. Dat het ook enigszins voorspelbaar is, neemt de lezer op de koop toe.