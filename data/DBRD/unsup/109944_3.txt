Door de vlotte manier van schrijven van Alex Kava ben ik in volle vaart door Duister kwaad heen gevlogen, ook al ben ik niet heel enthousiast over het verhaal. Te voorspelbaar: zelfs de keuze van een volgend slachtoffer zie je van mijlenver aankomen. Te Bouquetreeks: de zachte huid van Maggie, het sexy lijf van Nick, de suggestieve blikken over en weer, enzovoort; dat mag best iets minder in een thriller, het leidde me af van de spanning die wel degelijk aanwezig is in het boek. Te onbevredigend einde: ik hou van thrillers met een open einde, zodat er ruimte blijft voor eigen invulling of een vervolg, maar na Duister kwaad is nog zo veel open dat je haast gedwongen bent ook het volgende deel te lezen.
Dat Alex Kava goed kan schrijven is duidelijk. Ze raakt me met Duister kwaad onvoldoende, maar ik ben nieuwsgierig genoeg geworden om uit te zien naar deel 2.