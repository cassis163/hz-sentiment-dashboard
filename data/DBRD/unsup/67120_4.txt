De verschrikkingen van de oorlog leven vaak veel langer voort dan we ons bewust zijn. Ook in Britannia Road 22, de debuutroman van de Britse schrijfster Amanda Hodgkinson, spelen de naweeën van de 2e wereldoorlog een belangrijke rol.

De hoofdpersonen in het boek zijn Silvana en Janusz Novak die in 1937 getrouwd zijn in het vooroorlogse Warschau. Al snel wordt er een jongetje geboren dat de naam Aurek krijgt. Maar dan, in 1939, worden de eerste tekenen van een naderende oorlog zichtbaar. Duitsland staat op het punt om Polen binnen te vallen en Janusz besluit om zijn vrouw en kind achter te laten en zich bij het leger aan te sluiten om zijn geliefde vaderland te verdedigen. Doordat de Duitse inval sneller komt dan verwacht rest Silvana geen andere mogelijkheid meer dan zich samen met haar zoon te verbergen in de bossen. Janusz lukt het om, via veel omzwervingen, zich bij de geallieerden aan te sluiten. En zo raken ze voor een periode van zes jaar gescheiden van elkaar.

Na de oorlog lukt het Janusz om zijn vrouw en kind op te sporen en hen over te laten komen naar zijn nieuwe onderkomen in Engeland: Britannia Road 22 in Ipswich. Maar dan blijkt dat het helemaal niet zo eenvoudig is om de draad weer op te pakken na zo’n lange scheiding. Zeker niet als de beide echtgenoten ook nog eens een geheim uit hun oorlogsverleden met zich meedragen. En ook het gedrag van hun zoon Aurek, die zijn vader in eerste instantie als de vijand ziet, maakt het allemaal niet makkelijker.

Het verhaal dat de schrijfster vertelt, speelt zich af in het naoorlogse Ipswich. Door middel van flash backs laat ze zien wat er met Silvana, Janusz en hun zoon Aurek is gebeurd tijdens de oorlogsjaren.

Amanda Hodginkson levert met Britannia Road 22 een indrukwekkende debuutroman af, waarin ze laat zien hoe groot de gevolgen van oorlogstrauma’s voor een individu kunnen zijn. Door haar mooie beschrijvende manier van schrijven is het een heel prettig leesbaar boek geworden.