“Ik wil niet dat je denkt dat ik niet van je hield, want dat deed ik wel. Bedenk dat ik je een poosje gelukkig heb gemaakt, dat we goede vrienden en uitstekende minnaars waren. En vergeet me dan. Rouw om me alsof ik dood ben. Leef verder.”
Nooit eerder had ik een boek van Lisa Unger gelezen en het smaakte onmiddellijk naar meer. Gezien haar verschijningen in de New York Times bestseller list, de miljoenen verkochte kopieën en haar boeken al in 26 landen verschenen, ben ik duidelijk niet de enigste wie haar werk weet te appreciëren. Het boek voor jou wil ik sterven is een psychologische thriller die je meesleept in het verhaal van Isabel Raine en haar man Marcus.
Isabel en Marcus Raine lijken het perfecte leventje te leiden. Zij een bekende romanschrijfster, hij een Tsjechische immigrant die computerspelletjes ontwerpt. Na 5 jaar huwelijk zijn ze nog steeds even gelukkig als toen. Op een ochtend verdwijnt Marcus spoorloos. Isabel is enorm ongerust en begint haar zoektocht. Ze begint bij het bedrijf waar Marcus werkte en komt oog in oog te staan met tien gewapend FBI-agenten. Isabel wordt neergeslagen en wanneer ze bijkomt is heel zijn kantoor vernield en zijn de werknemers vermoord. Ook haar appartement is kort en klein geslagen. Ze gaat ten rade bij haar zus en duikt onder bij haar moeder. Plots krijgt ze een sms’je van Marcus, waarin staat dat ze hem niet verder mag zoeken en ze hem moet vergeten. Eigenwijs en nieuwsgierig als ze is, gaat ze haar zoektocht verder naar haar verdwenen echtgenoot. Hoe dieper ze gaat graven in zijn verleden, hoe meer ze beseft dat ze in gevaar is en hoe meer ze te weten komt over wie de echte Marcus is.
Het onderwerp van het boek is aangrijpend en meeslepend. Het gaat over een vrouw die op zoek gaat naar haar echtgenoot en dan meer en meer ontdekt dat ze hem eigenlijk nauwelijks kent. Deze plot is niet zozeer vernieuwend maar het was allesbehalve saai. Wel is het thema bijzonder goed gekozen om er een spannend boek over te kunnen schrijven. Lisa Unger is hier dan ook met glans in geslaagd. Andere thema’s zoals overspel, liefde, familieproblemen en moord komen ook aan bod. Het boek begint onmiddellijk met een veelbewogen hoofdstuk en hoewel het verhaal zich maar over een paar dagen afspeelt, leest het boek als een trein.
De ik-persoon start bij Isabel, zo kon ik me enorm goed inleven in haar rol. Naarmate het verhaal vorderde, verwisselde de ik-persoon verschillende keren. Zo leren we ook de nevenpersonages beter kennen en wordt hun rol duidelijk. Elk personage heeft een verhaallijn en dat vond ik persoonlijk het leukste aan het boek. Plottwisten maakten het boeiend en gaven je inkijk in de verhalen van de personages. De bijfiguren, zoals Crowe de politie-inspecteur, worden dan ook mooi uitgebreid beschreven. De gesprekken met haar zus Linda en haar stiefvader leveren interessante en onthullende stukken op.

De personages zijn niet echt realistisch maar wel boeiend. Haar zus Linda en haar man Eric lijken het perfecte gezinnetje te zijn. Tot ze beide ontdekken wat de ene voor de andere verborgen houdt. De gedachten van de ik-persoon worden telkens schuingedrukt weergegeven en dit vind ik een meerwaarde, dit maakt het indrukwekkend. Als lezer weet je ook meer dan de personages in het boek en dat is extra opwindend.
Het verhaal speelt zich af in Praag. Lisa Unger heeft hier in 2007 dan ook vijf weken doorgebracht. Ze beschrijft Praag als éen van de prachtigste steden die ze ooit heeft gezien. De smalle straatjes, verstopte binnenplaatsen, schitterende gebouwen en geheimzinnige sfeer waren een bron van inspiratie voor haar. In het boek wordt dan ook veel aandacht besteed aan de beschrijving van deze stad. De donkere steegjes en verlaten straatjes vormen de achtergrond van de beslissende scènes, dit drijft het spanningsgehalte onmiddellijk op.
Gedurende het verhaal wordt de spanning opgedreven door tijdsprongen, aangrijpende flashbacks en verschillende verhaallijnen. De auteur gebruikt af en toe ook cliffhangers aan het einde van een hoofdstuk. Dit maakt het soms onmogelijk om niet onmiddellijk aan het volgende hoofdstuk te beginnen. Lisa Unger is dan ook de koningin van de spanningsopbouw. Je wordt zo meegesleurd in het verhaal dat het heel moeilijk is om het niet in éen keer uit te lezen.
Als je graag thrillers leest is dit boek wel degelijk een aanrader. Ervaren lezer of niet, dit pakkend verhaal is voor iedereen een must. Ik wil zeker nog andere boeken van Lisa Unger lezen om te weten te komen of deze ook zo fantastisch mooi geschreven zijn.