Luke Allnutt werkt als journalist in Praag, Tsjechië sinds 1998. Oorspronkelijk komt Allnutt uit het Verenigd Koninkrijk. Hij schrijft voor Britse en Amerikaanse kranten, vooral over politiek en technologie. In 2013 publiceerde hij Unspoken, een boek geïnspireerd op het overlijden van zijn vader aan kanker. Ook Allnutt zelf heeft kanker gehad, maar hij is weer genezen. Alleen voor jou (2018) is zijn debuutroman.

Rob Coates en Anna ontmoeten elkaar in de laatste dagen van hun studententijd. De mensen kennen Anna als een degelijk en gesloten meisje, een beetje popperig en tuttig. Rob leert de andere kant van Anna kennen als ze hun relatie beginnen. De twee kunnen al snel niet meer zonder elkaar en gaan in Londen wonen. Anna heeft na haar studie meteen een goede baan in de accountancy gekregen. Rob daarentegen is bezig met zijn software en ontwikkelt een programma dat Google Maps heet. Alles lijkt voorspoedig te verlopen totdat Anna twee miskramen krijgt. Wanneer hun zoontje Jack geboren wordt, kunnen ze hun geluk niet op. Elke dag lijkt een feestje totdat het ondenkbare gebeurd. Anna voelt dat er iets mis is met hun zoontje. Hij wordt ziek en niet zo’n klein beetje ook. Rob googelt op internet om zoveel mogelijk over Jacks ziekte te weten te komen en zoekt naar mogelijkheden waardoor hun zoon zou kunnen genezen. Rob vind een kliniek in Tsjechië die mogelijk uitkomst kan bieden. Anna is het daar niet mee eens en verzet zich daartegen. Het leven van de familie Coates wordt een opeenstapeling van onzekerheden en moeilijke beslissingen. Wanneer Jack overlijdt valt het gezinnetje uit elkaar. Rob raakt aan de drank en Anna verlaat hem. Hij brengt zijn dagen als een slaapwandelaar door totdat de ommekeer komt. Rob vecht zich een weg terug naar het leven en de vergeving.

Alleen voor jou is een prachtig geschreven roman over het verlies van een kind. Het is een ontroerend maar tegelijk ook teder verhaal over een moeilijke periode. Het verhaal wordt verteld vanuit Rob Coates, de vader van Jack. Het boek is opgedeeld in drie delen en een epiloog. Elk deel vertelt een stukje uit het leven van Rob. Het begint met het verdriet, schuldgevoel en zelfmedelijden van Rob. Anna heeft hem verlaten nadat hun zoontje Jack is overleden. Hij zoekt zijn toevlucht in de drank. Het tweede deel gaat over Rob, Anna en Jack. Hoe hun relatie begon en hoe het leven verder ging samen met de zieke Jack. Een verhaal over twee mensen die uiteindelijk uit elkaar groeien nadat het ondenkbare is gebeurd, de dood van hun kind. De auteur weet de gevoelens en gedachten prachtig op papier te zetten. Je voelt de onmacht en het grote verdriet, maar ook de mooie momenten worden heel teder beschreven. Het derde deel omschrijft Rob, hoe hij door een diep dal gaat maar uiteindelijk weer boven komt. Hij is vastbesloten weer iets van zijn leven te maken. Een lichtpuntje verschijnt aan de donkere hemel.

Allnutt heeft een mooie schrijfstijl. Hij weet je te raken en sleept je mee door dit prachtige boek dat gekenmerkt wordt door zoveel verdriet. De beschrijving van de verschillende personages verwoord hij goed. Je voelt de liefde en onmacht maar ook het pure vanuit een kind. Ook de verschillen tussen twee mensen en wat ziekte en verlies met iemand doet weet hij goed te omschrijven. Een afschuwelijk gevoel bekruipt je... wat als? Alleen voor jou is een hartverscheurend, realistisch neergezet verhaal geschreven vanuit een vader. Een prachtige, intense roman over liefde, verlies en hoop.