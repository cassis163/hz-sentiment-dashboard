In dit nieuwste boek van de Docherty's wordt ridder Leo op pad gestuurd door zijn ouders om een draak te temmen. Dit terwijl Leo veel liever boeken leest! Op een bijzondere manier weet hij de draak en de andere wezens die hij onderweg tegenkomt er van te overtuigen dat vechten nergens voor nodig is.

De illustraties zijn schattig en humoristisch, en net zo prachtig als we van de Docherty's gewend zijn. Op de platen is genoeg te bekijken voor de kleintjes. Het hele boek is erg mooi uitgegeven en heeft onder andere prachtige illustraties op de schutbladen. Het verhaal liet mijn hart als echte boekenliefhebber natuurlijk sneller kloppen en benadrukt op een vrolijke manier het belang van lezen, zonder hier prekerig over te zijn. Daarnaast leert het verhaal kinderen dat je trots mag zijn op wie je bent.

Het boek wordt aangeraden voor kinderen vanaf 4 jaar en het is ook echt een must om aan je kinderen voor te lezen. Maar het is ook een pareltje voor alle volwassen kinderen die de magie van op avontuur gaan door middel van een prachtig voorlees-verhaal nog kennen. Ik ben in ieder geval blij dat ik dit prachtige prentenboek aan mijn collectie kan toevoegen en hoop dat Helen & Thomas nog veel prentenboeken blijven maken.