Ross heeft met zijn boek De zesde mei een verhaal gesponnen rondom de moord op Pim Fortuyn. Fictie wordt vermengd met non-fictie over de gebeurtenissen voorafgaand aan deze moord. Het boek wordt grotendeels verteld vanuit het perspectief van Anke Luyten, die net uit de gevangenis komt voor de moord op een nachtwaker, die is omgekomen tijdens een actie tegen dierproeven. Zij wordt door de BVD gevraagd te infiltreren bij haar vroegere mede-actievoerders, waaronder dus Volkert van der Graaf. Ross schetst op deze manier een beeld van de mogelijke motieven van Volkert, maar gaat zelfs nog een stap verder. In dit verhaal lijkt de daad allesbehalve een actie van één man te zijn geweest....
Wat zouden de betrokken politici, en ja, zelfs Volkert van der Graaf vinden van dit boek? Ross geeft antwoord op vele onbeantwoorde vragen over de gebeurtenissen rondom Fortuyn, maar je weet niet of het de juiste antwoorden zijn. Dat hoeft natuurlijk ook niet, dat heeft de auteur wellicht ook niet voor ogen gehad. Maar omdat het zo dicht tegen de werkelijkheid is aangeschreven, blijft het door je hoofd spoken: wat is waar?.

Het boek moet wel even op gang komen, maar zo ongeveer op de helft wordt het echt een spannend verhaal. Zeker vanaf het moment dat Anke infiltreert bij haar vroeger kring en de gebeurtenissen elkaar snel opvolgen, wordt het boek een ware page-turner. Langzaam maar zeker voel je de beruchte 6e mei naderen. Dat er hier en daar wat meer persoonlijke annekdotes uit het verleden van de hoofdpersonen terugkomen (aangeven door Ross met de aankondiging Tijdmachine) maakt dat de personages tot leven komen en het verhaal meer body krijgt. En ook al is het einde van het verhaal natuurlijk bekend, de complottheorie die aan het einde wordt gepresenteerd geeft het geheel een verrassende wending. Het boek is niet opvallend mooi geschreven, Ross stijl is redelijk simpel. Dat is voor dit boek geen manco, dit past wel bij het verhaal dat verteld wordt. Een spannend boek dus, dat je nog eens aan het denken zet over de gebeurtenissen rondom de opkomst en ondergang van Fortuyn. Misschien wel goed genoeg voor de Gouden Strop 2003?!