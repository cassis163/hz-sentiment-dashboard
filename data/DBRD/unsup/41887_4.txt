Wat was dit weer een prachtige Alan Banks. Ik heb zo ongeveer alle Banks mysteries van Peter Robinson gelezen op een paar na, die ik 'onderweg' heb overgeslagen omdat ik ze niet kon vinden. Nu we in het e-book tijdperk zitten is dat allemaal wat gemakkelijker en zo 'vul ik de gaatjes'.
Wel wat raar dat ik nu een Alan Banks tegenkom die nog maar 38 is en nog is getrouwd met Sandra en kleine kinderen heeft. Terwijl ik hem al ken als gescheiden man van bijna 60 of al ouder en met volwassen kinderen.
Maar of ik nu een oude Banks lees of een van de nieuwere, ik vind het altijd erg boeiend. Ik hou van die man, zijn manier van werken, die humane touch in dat politiewerk. Ik heb wel moeite met dat Dirty Dick type, maar het doet me veel plezier als Banks hem van katoen geeft en hem confronteert met de consequenties van zijn hufterige gedrag. Andere lezers zullen Burgess juist een prachtige vent vinden, maar ach, smaken verschillen.
Sommige lezers vinden bijvoorbeeld deze 'Tegenstroom' gedateerd, maar ach, ik vind dat je het moet zien in de context van de tijd waarin Robinson het schreef. Velen van ons zullen dat tijdsbeeld zeker herkennen. De karakters in dit boek staan mij althans direct heel helder voor de geest, alsof ik ze me herinner van toen. Ik vind dat juist heel mooi!