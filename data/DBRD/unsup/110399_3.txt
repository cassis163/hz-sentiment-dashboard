Een Engels passagiersvliegtuig, op weg naar Singapore, krijgt boven Iran te maken met motorpech en moet een noodlanding maken. Zeer tegen de zin van de Iraanse luchtverkeersleiding in, landt het vliegtuig bij het plaatsje Sirjan. Uit de proloog weet de lezer inmiddels dat zich daar een geheime basis van een nucleair arsenaal bevindt en dat Iran al het nodige heeft gedaan om daar buitenlanders te weren.

Eén van de passagiers aan boord van het vliegtuig is Zac Miller, een CIA-analist die reist onder de dekmantel van technologieconsulent. Als hij op het vliegveld quasionschuldig foto’s maakt van de zonsondergang, wordt hij door de Iraanse veiligheidsdienst apart genomen. Wanneer de gestrande passagiers hun onderbroken vlucht voortzetten naar Singapore, heeft een dubbelganger de plaats van Miller ingenomen, terwijl hij alles op alles moet zetten om te ontsnappen aan een martelend kruisverhoor.  

Regisseur Alfred Hitchcock noemde het een MacGuffin: een element dat het verhaal in gang zet maar verder niet meer zo belangrijk is. In Noodsignaal is de MacGuffin de geheime basis bij Sirjan. Alhoewel de proloog doet vermoeden dat deze basis een grote rol gaat spelen, gaat het boek voornamelijk over de ontsnapping van Zac Miller en zijn vlucht door diverse landen.  

Noodsignaal is het debuut van David Ricciardi, en het eerste deel in een serie over Zac Miller. In het begin van het boek hebben zijn meerderen hun twijfels over de vaardigheden van Miller, maar dat is nergens voor nodig. Miller is het type held dat zonder water de woestijn intrekt, maar ook net zo makkelijk een onderkoeling van 23 graden overleeft. Van alle markten thuis, dus. En juist daarom is het zo zonde dat Miller zijn talenten alleen maar inzet om een veilig heenkomen voor zichzelf te zoeken in plaats van de wereld te redden van de nucleaire dreiging vanuit Iran.  

Pas op het eind bedacht Ricciardi zich wellicht dat hij er niet vanaf zou komen door Miller alleen op de vlucht te laten slaan en moest er nog een verbinding met het begin worden gezocht. Dit levert echter een geforceerde confrontatie op die met te veel kunst- en vliegwerk tot stand komt om echt geloofwaardig te zijn.  

De thrillerwereld is met de komst van Zac Miller weer een onverwoestbare held rijker. Deel twee staat al op stapel. Het is te hopen dat Miller daarin wel op avontuur gaat en actie onderneemt in plaats van alleen aan zijn eigen veiligheid te denken.