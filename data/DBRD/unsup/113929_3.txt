James Patterson (VS, 22 maart 1947) behoeft geen introductie. Zelfs als je nog geen boek van deze thrillerauteur hebt gelezen, zal zijn naam je bekend in de oren klinken. Maar dat is niet geheel onlogisch, want met meer dan 270 miljoen verkochte boeken wereldwijd, mag hij zich met recht een befaamd bestsellerauteur noemen. Minnares schreef Patterson samen met Davis Ellis (VS, 1 januari 1967), met wie hij meerdere boeken heeft geschreven.

In Minnares volgen we Ben (voluit: Benjamin) Casper, een man van middelbare leeftijd, journalist van beroep en trotse eigenaar van een kleinschalige digitale krant. Wanneer zijn vrouwelijke obsessie Diana Hotchkiss van haar eigen balkon valt en Ben daar stille getuige van is, besluit hij tot de bodem uit te gaan zoeken wat er aan de hand is. Hij kan simpelweg niet geloven dat Diana zelfmoord heeft gepleegd. Zijn zoektocht begint beknopt, maar algauw raakt hij verstrikt in een groot schandaal waar mensen hem liever kwijt dan rijk zijn, en komt hij erachter dat Diana een schokkend dubbelleven heeft geleid. Moordaanslagen, chantage, afpersing, overspel: in slechts een paar dagen tijd overkomt het Ben allemaal. Zijn nieuwsgierigheid naar de waarheid, zou hem wel eens fataal kunnen wordenâ€¦

Minnares zit goed in elkaar. 113 korte hoofdstukken leiden de lezer door de snelle, keiharde corrupte wereld waar Ben in terecht is gekomen nadat hij Diana Hotchkiss van het balkon zag vallen. Hoofdpersonage Ben Casper is een zeer goed uitgediept karakter. Hij is snel afgeleid door zijn eigen gedachten, herinneringen en weetjes. Zijn overactieve brein is continu actief. De lezer wordt nauw betrokken bij zijn gedachtegang. Je wordt letterlijk in zijn wereld getrokken. Patterson en Ellis hebben hem zo geloofwaardig omschreven, dat het lijkt alsof je hem persoonlijk kent. De overige personages zijn prima uitgewerkt, maar spatten niet net als Ben Casper van het papier.

Het verhaal is niet erg spannend, enkele passages uitgezonderd. Het draait allemaal om een kat-en-muisspel waarin Ben de voortvluchtige muis is, al weet hij soms op een sluwe, katachtige manier de rollen om te draaien. De setting is het altijd bedrijvige Washington D.C., een passend decor voor een dergelijk verhaal. Het speelt zich af in deze grote stad en in diverse huizen en hotels waar de voortvluchtige Ben zichzelf de nodige uurtjes rust gunt om op adem te komen. De ontknoping is in zekere zin verrassend. Minnares is zeer zeker geen zenuwslopend spannende pageturner, maar prima leesvoer voor de nodige uurtjes ontspanning.