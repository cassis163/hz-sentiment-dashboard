Dit jaar is het 200 jaar geleden dat Jane Austen overleed en om dit te herdenken werd ’The Austen Project’’ bedacht. Een aantal gerespecteerde auteurs kregen de opdracht om klassieke Austen-romans naar het heden te vertalen. Curtis Sittenfield kreeg de opdracht om ‘Pride and Prejudice’ naar het heden te brengen. Met een dubbelgevoel ben ik dan ook aan dit boek begonnen, gezien ik het niet zo heb voor bewerkingen van bestaande boeken. Deze kunnen bijna nooit tippen aan het origineel.

Samenvatting van het verhaal
Het verhaal speelt zich af Cincinnati waar de vijf Bennet-zusjes opgroeiden. We zijn 2014 en ze zijn allemaal volwassen en vrijgezel. Jane, 40 jaar oud, woont in New York en werkt als yogalerares, Liz, 38 jaar oud, is redacteur bij het vrouwenmagazine Glossy en de andere zusjes zijn twintigers. Mary sluit zich op in haar kamer om te studeren, en Lydia en Kitty brengen al hun tijd door in de sportschool. Na jaren in New York te hebben gewoond komen Liz en Jane naar Cincinnati om voor hun vader te zorgen tijdens zijn herstel van een zware hartoperatie.
Ze vinden het huis in vervallen staat en de familie in wanorde. Bovendien hebben hun ouders financiële problemen. Hun moeder wil niets liever dan dat haar dochters trouwen, en dit dan nog met een rijke vrijgezel. In haar ogen dringt de tijd voor Jane en Liz, en moeten zij zo snel mogelijk trouwen. Ze regelt dan ook een ontmoeting op een barbecue tussen Jane en Chip Bingley. Chip is dokter en heeft deelgenomen aan ‘Eligible’, een reality datingprogramma. Het blijkt goed te klikken tussen die twee, maar het lot lijkt hen niet zo goed gezind.

Ondertussen leert Liz Fitzwilliam Darcy kennen, de beste vriend van Chip Bingley. Die twee lijken elkaar op het eerste zicht niet te kunnen uitstaan, maar is dit wel zo? Liz zet zich ook in om een oplossing te zoeken voor de slechte financiële situatie van haar ouders, maar niemand van haar familie ziet de ernst van de situatie in. Wat het voor haar moeilijk maakt om een degelijke oplossing te vinden.

Lydia blijkt een relatie te hebben met Ham, de sportinstructeur van de sportschool waar ze bijna al haar tijd doorbrengt. Maar ook hier, is Ham wel wie hij zegt dat hij is? En natuurlijk zou mevrouw Bennet haar dochter Lydia liever niet met een sportinstructeur zien maar met een welgestelde man.
Dan is er nog het mysterie rond Mary die elke dinsdag verdwijnt. Niemand weet waar zij heen gaat.



Conclusie
De cover is zeer leuk. Ik zie er duidelijk een vrijgezelle vrouw in die op zoek is naar een man. De foto spreekt tot de verbeelding en als je het boek ziet liggen in een boekhandel voel je je ook aangetrokken om te weten waarover het gaat. Daarom geef ik de cover dan ook een 8 (op 10).

De titel, daar heb ik het wat moeilijker mee. De oorspronkelijke titel ‘Eligible’, past beter bij het boek. Het klinkt beter voor een Austen-bewerking (chiquer), en het verwijst bovendien naar de reality-show waar Chip aan deelgenomen heeft. Deze reality-show is een belangrijk onderdeel in het verhaal en ‘Een begerenswaardige vrijgezel’ is een ongelukkige vertaling van ‘Eligible’.

Eerst had ik niet zulke hoge verwachtingen, maar doordat het verhaal zich niet afspeelt in een Engelse provincie maar in Amerika kreeg het boek een andere dimensie. Het eerste deel is een lange voorstelling van alle personages en pas in het midden van het verhaal kwam er wat meer ‘actie’. Toch heeft Curtis Sittenfield een goed boek neergepend. Het boek leest zeer vlot en bestaat uit drie delen, met telkens kleinere hoofdstukken. Ze is er bovendien in geslaagd om even kritisch te kijken naar onze hedendaagse wereld, zoals Jane Austen het ook deed in haar wereld, 200 jaar geleden. Ze haalt thema’s aan zoals klassenverschil, racisme, transgender, online koopverslaving, kunstmatige inseminatie, reality-tv, anorexia, de Amerikaanse ziekenzorgverzekering, … . Op een grappige maar toch kritische wijze worden deze thema’s aan de kaak gesteld. Haar thema’s verwijzen ook naar veranderingen, onze maatschappij verandert voortdurend, wat gisteren nog taboe was, kan vandaag al als ‘hedendaags’ beschouwd worden. De personages zijn goed uitgewerkt en gaan allemaal anders om met deze veranderingen. De een heeft het moeilijk deze te aanvaarden, de ander minder. Mevrouw Bennet heeft het moeilijk met deze veranderingen en daartegenover staat dan haar dochter Liz die met niets een probleem heeft.
Voor wie Jane Austen niet kent zou ik dit boek zeker aanraden alsook aan diegenen die de boeken van Jane Austen kennen en geen schrik hebben om met een moderne blik naar haar boeken te kijken. Daarom geef ik het boek ook een dikke 3 sterren.