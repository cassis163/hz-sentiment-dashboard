In ‘Als de waarheid een leugen wordt’ vertelt Selma van Dijk haar eigen, indrukwekkende verhaal. Op de dag dat Selma, via een datingsite, psycholoog Mattijs ontmoet, verandert haar leven dramatisch. Selma heeft het gevoel dat ze in Matthijs haar grote liefde heeft gevonden, totdat blijkt dat niets is wat het lijkt. De leugens stapelen zich op.

“De week samen met Mattijs vloog voorbij. Het was de eerste keer dat we zo lang samen waren en het was geweldig. Ooit had ik me stellig voorgenomen om niet meer te gaan samenwonen of te trouwen, maar met Mattijs behoorde dat voornemen tot het verleden.”

Van Dijk neemt haar lezers mee in haar diepste emoties en in haar zoektocht naar de waarheid wanneer haar vermeende grote liefde niet de man blijkt te zijn, die zij dacht te kennen. Mattijs blijkt alle kenmerken te bevatten van een nietsontziende psychopaat. Liefde, ontgoocheling, woede en diep verdriet komen samen in de keiharde strijd tussen gevoel en verstand...

“Nee nee, nu moet je het niet gaan omdraaien want daar trap ik niet in. Je moet echt iets gaan doen aan die achterdocht van je want daar krijg ik steeds meer last van. Als jij wil dat deze relatie, in tegenstelling tot je voorgaande relaties, wél slaagt dan zal je daar toch echt mee aan de slag moeten.”

Wellicht heb je wel eens, bij het horen van een dergelijk verhaal gedacht: hoe kan je daarin trappen? Nou, dan heb ik nieuws voor je: het kan zomaar gebeuren! Selma van Dijk is een intelligente vrouw die niet over één nacht ijs gaat en tóch trapte zij met open ogen in de valkuil die –in dit geval- Mattijs heet.

“Na ruim drie maanden in detentie te hebben gezeten, zou Mattijs de volgende dag vrijgelaten worden. Er bekroop me een lichte angst want in zijn beleving was alles mijn schuld. Ik had zijn leven verwoest en zijn bedrijf kapot gemaakt.”

Van Dijk vertelt op toegankelijke en uiterst eerlijke wijze hoe haar dit kon overkomen. Hoe het mogelijk is dat ze niet eerder de signalen herkende en hoe het mogelijk is dat ze Mattijs niet eerder wist te doorgronden. Liefde maakt blind luidt het gezegde, maar wanneer de enigszins vertroebelde blik van een verliefd mens wordt gecombineerd met de kunsten van een doortrapte psychopaat, dan heeft deze laatste vrij spel.

Van Dijk begon haar verhaal te schrijven als verwerking. Toen het áf was werd haar van diverse kanten verzekerd dat ze er goed aan zou doen haar verhaal te delen met de buitenwereld. Reuze griezelig natuurlijk, want je legt wél je ziel en zaligheid bloot voor heel veel mensen. Naar mijn mening is dit echter een bijzonder goede beslissing geweest aangezien heel veel anderen, die in een soortgelijke situatie verkeren of hebben verkeerd, veel herkenning, moed en troost uit haar boek kunnen putten. Maar dat niet alleen, met het delen van haar ervaring toont Van Dijk aan dat je niet naïef of wanhopig hoeft te zijn om in een dergelijke situatie terecht te komen. Onbedoeld slaat Van Dijk met haar boek al die criticasters om de oren en ik hoop dat zij hun vooroordeel omzetten naar begrip en dat haar boek, situaties als het hare, uit de taboesfeer trekken. Kortom, respect voor deze vrouw die de moed heeft gehad om met haar verhaal naar buiten te treden!

Over de auteur
Selma van Dijk (1958) was als kind al creatief op gebied van schilderen, tekenen en schrijven. Het schrijven was wat meer naar de achtergrond gedreven totdat haar leven in 2010 drastisch veranderde. Door deze gebeurtenissen besloot ze weer te gaan schrijven, een manier voor haar om het allemaal te kunnen verwerken. Het resultaat is deze biografische roman.

Uitvoering
Uitgeverij Boekscout
ISBN 9789402226638
Paperback, 206 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/