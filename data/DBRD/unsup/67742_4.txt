Een ontroerend, vlot geschreven boek met een ijzersterke boodschap: The hate U give, geschreven door Angie Thomas, heeft alles in zich om de wereld te veroveren. Als dit boek nog niet op je To Be Reading - list staat, verdient hij zeker een plekje bovenaan, want eigenlijk moet iedereen dit boek een keer gelezen hebben!

The hate U give gaat over Starr Carter, een 16-jarig meisje dat opgroeit in een arme zwarte buurt, maar naar een luxe witte school gaat. Alles lijkt op rolletjes te lopen, totdat Starr na een feestje ooggetuige is van hoe haar beste vriend uit haar jeugd door een blanke politieman wordt neergeschoten. Hij overlijdt ter plaatse. Starr is de enige die de waarheid weet en precies kan vertellen wat er is gebeurd, maar alles wat ze zegt en vooral wat ze niet zegt, kan haar leven in gevaar brengen. Rechtvaardigheid krijgen voor haar beste vriend is nog lang niet zo makkelijk als het lijkt.

Ik moet zeggen dat ik in het begin moeite had met in het verhaal komen. Ondanks dat het verhaal vrij snel begint en soepel verloopt, had ik in het begin niet altijd zin om het boek weer uit mijn boekenkast te trekken. Maar ik ben maar al te blij dat ik ben blijven lezen! Want zodra je in het verhaal belandt, kom je er niet meer uit. Zelfs na het uitlezen van de laatste bladzijde, blijft het verhaal in je hoofd hangen. Dit boek ontroert je, geeft je zelfs een andere kijk op de wereld. Daardoor is het de moeite ook zeker waard om dit boek te lezen!

Wat ik zo leuk vond aan de schrijfstijl, is dat het verhaal ondanks het heftige onderwerp, luchtig is beschreven. Vergelijkingen met Taylor Swift, Harry Potter en Beyonc√© komen vaak genoeg voorbij, waardoor het boek nog humor krijgt ook! Dit boek pak je op en wil je nooit meer aan de kant leggen, ondanks dat je ook wil weten hoe het eindigt. De 356 bladzijdes had ik in drie dagen verslonden!

Het duidelijke plot over de schietpartij loopt als een rode draad door het boek, maar daar omheen gaat dit boek ook over liefde, racisme, jezelf en elkaar accepteren, over de verschillen tussen de witte en zwarte cultuur, en hoe deze mensen prima naast elkaar kunnen leven. The hate U give heeft geen afgeraffelde of onduidelijke verhaallijnen: het hele boek door wordt alles heel duidelijk uitgelegd (bijvoorbeeld de strijd tussen de drugsbendes bij Starr in de wijk, of hoe je de bendes onderscheidt), en richting de ontknoping worden alle vragen en nieuwsgierigheden rondom de verschillende verhaallijnen goed beantwoordt. Hierdoor leest het boek lekker zonder onduidelijkheden weg.

Je moet The hate U give lezen omdat het spannend is, ontroerend, grappig en vooral een prachtig boek. Angie Thomas heeft een fantastisch debuut neergezet, dat elk mens op deze wereld gelezen moet hebben.

Mijn advies? Ren nu zo snel mogelijk naar de boekhandel, want geloof me, dit boek wil je echt niet gemist hebben!