Aan de haal gaan met andermans werk zit totaal niet in de aard van schoenenfilosoof Brigitte maar het onwerkelijke aanbod van de gebroeders Goudemondt is wel heel verleidelijk. Ze wil niets liever dan een mooie roman schrijven, het liefst over haar passie: schoenen, maar dat lijkt niet te gaan
lukken. Herman wil hoe dan ook dat zijn boek, zijn levenswerk ‘Het verlangen’, wordt gelezen. Hij ziet het alleen totaal niet zitten om gepresenteerd te gaan worden aan het publiek en het voorstel van de broers zou zomaar eens dé oplossing kunnen zijn. Tot ieders verbazing kan iedereen zich in de plannen vinden en gaan ze met elkaar in zee, een gedurfd project met de nodige zwakke punten.

Met elkaar gaan ze aan de slag en dat werpt al snel zijn vruchten af. Brigitte krijgt eindelijk de aandacht waar ze zo naar snakt, Hermans boek wordt met veel lof ontvangen en de uitgeverij lijkt van de ondergang gered. Er breekt een spannende tijd aan want Brigitte is van nature geen literair talent en in hoeverre is haar prachtige verschijning voldoende om dat te maskeren? En is het voor Herman vol te houden dat dat ‘domme blondje’ met zijn literaire hoogstandje aan de haal gaat? Snapt ze de essentie van het verhaal überhaupt wel? En die twee broers…..kunnen ze dit geheim houden voor hun ouders? Is hun trots wel terecht? Iedere betrokkene heeft met vlagen buikpijn door dit scenario maar er geen weg terug, of wel?

Het gegeven voor dit verhaal is leuk gevonden en van alle tijden, ook al is de verhaallijn dun. Personen switchen om te scoren door ieders kwaliteiten te gebruiken en minpunten te verbergen. Wat dit vrijwel meteen oplevert zijn komische situaties. Want doordat er sprake is van uitersten in de personages moet het wel fout gaan natuurlijk. Mensenschuw en niet bepaald de knapste versus mensengek en een lust om naar te kijken. Tel daarbij de wanhoop van de broers op en de uitkomst is gemakkelijk te voorspellen. Het is een kwestie van wachten op blunders en komische momenten. En die zijn er dan ook volop! Vooral wanneer de pers in beeld komt en Herman tenenkrommend moet toekijken hoe Brigitte met ‘zijn’ boek aan de haal gaat. Die schoen wringt op een gegeven moment behoorlijk. Brigitte geniet volop, dit is wat ze altijd al heeft gewild! Maar het boek…….dat is niet haar werk…….

Dit verhaal is heerlijk vlot om te lezen, grappig en met een dikke vette knipoog naar de boekenwereld geschreven. Sommige zaken worden echt op de hak genomen en dat is best grappig. Wanneer je de uitgeverswereld een beetje kent is dat wel extra leuk. Dit boek is een echte feelgoodroman, een romcom. Vluchtige dialogen, gekke fratsen en niet te moeilijk om te volgen. Verwacht geen literair hoogstandje zoals het boek van Herman wel is want dat is het niet. Dit is een heerlijk tussendoortje dat zorgt voor een paar aangename leesuurtjes. Maar wat wel grappig is, is dat een dergelijk zwaar boek zoals dat van Herman aan de basis ligt van deze luchtige en bij vlagen hilarische roman. Over uitersten gesproken!

‘Het verlangen’ is een boek bij uitstek om bij weg te dromen en te lachen. Dit verhaal moet het echt hebben van het uitvergroten van de tegenstellingen en de gevolgen daarvan en dat is goed gelukt. De film ‘Het verlangen’ gaat vandaag, 23 maart, draaien in de bioscoop. Met Chantal Jansen in de rol van Brigitte, dat mag geen verrassing zijn na het lezen want zij ‘is’ Brigitte ook echt! Voor de liefhebbers van kaskrakers zoals ‘Alles is liefde’, ‘Alles is familie’, ‘Hartenstraat’ en ‘Pak van m’n hart’ zal dit echt smullen zijn. Niet te moeilijk maar gewoon lekker ontspannen en de broodnodige humor. Wat fijn dat die boeken er ook zijn, pure ontspanning!!