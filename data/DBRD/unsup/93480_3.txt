Fred Vargas is een leuke dame. Ze schrijft boeken met een eigenaardig uitgangspunt over een eigenaardige politiecommissaris. Commissaris Adamsberg blinkt vooral uit in blaadjes volkrabbelen terwijl hij niets zit te doen aan zijn bureau. Hij denkt zelfs niet na: de oplossing van de moordzaak overvalt hem vanuit het niets. Zo ook in De man van de blauwe cirkels. Op de Parijse stoepen worden nu al een hele tijd in krijt getekende cirkels aangetroffen, met in het midden telkens een ander voorwerp. 'Vijf dagen later, op donderdagmorgen, werd er een kurk van een wijnfles gevonden in de Rue de l'Abbé-de-l'Epée en in de Rue Pierre-et-Marie-Curie, in het 5de arrondissement, een vrouw met doorgesneden keel en ten hemel geslagen ogen.' Adamsberg voert het onderzoek op zijn eigen manier, en zorgt ervoor dat alle losse eindjes mooi samenkomen. Een Fred Vargas is altijd een plezier om lezen, een must voor de liefhebber van (absurd-)komische thrillers.