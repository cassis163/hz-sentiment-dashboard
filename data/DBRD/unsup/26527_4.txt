Als je een boek schrijft over een Griekse Romein, moet je wel wat afweten over de klassieke geschiedenis. En die kennis beheerst Van Camp als geen ander. Dat kan ook moeilijk anders, na er 35 jaar les over te hebben gegeven. Bij historische romans bestaat altijd het gevaar dat de geschiedenisles de overhand krijgt op de actie. Van Camp weet die val echter te vermijden, op enkele kleine uitzonderingen na.

Om een goede thriller te schrijven heb je natuurlijk niet alleen achtergrond nodig, maar liefst ook een goed verhaal. En ook dat zit wel snor. Homeros Grafikos, priv√©-detective avant la lettre, kan gerust de concurrentie aan met die andere speurende Romein, Gordianus de Vinder van Steven Saylor. Vier sterren dus voor de inhoud.

De stijl komt soms wat haperend over. Af en toe is er, naar mijn gevoel, ook een misser in het taalgebruik: wanneer het over het antieke Griekenland gaat, lijkt "flikker" mij toch een te moderne benaming. Drie sterren voor de stijl.

Dit boek verdient dus drie en een half sterren. Maar omdat het gaat om een product van eigen (Vlaamse) bodem en omdat ik hoop op meer, rond ik dat graag af op vier. Met de dringende vraag aan de heer Van Camp het hier niet bij te laten. Homeros Grafikos, tot een volgende keer!