Met de leesclub van Samenlezenisleuker lees ik mee met het nieuwste boek van Sophia Drenth, Amsterdamse schrijfster van de serie Bloedwetten en de bronvertellingen over karakters uit de serie. In Bloedwetten 1, Vonnis en Bloedwetten 2, Verlossing maken we kennis met raadsheer Roan Storm. Hij vecht in zijn stad Stede om zijn Bloedwetten door de raad aangenomen te krijgen. Hij wordt verteerd door zijn haat voor de Ath'vacii die zijn vrouw hebben vermoord. Maar dan ontmoet hij een aantal van hen en door bepaalde gebeurtenissen verandert zijn leven drastisch. Zwart Hart gaat over Jean Darvas Collignon en zijn geschiedenis. Kleine Moordenaar vertelt het verhaal van Ravàn. In dit nieuwste boek krijgen we een inkijkje in het leven van Madame, oftewel Katine La Soeur. Hoe is Catharina Barlieux veranderd in deze mysterieuze vrouw? Hoe is zij Ath'vacii, van het bloed, geworden en wat heeft zij meegemaakt en doorstaan?

Mensen die Sophia volgen op sociale media hebben al kunnen genieten van de avonturen van Madame in huize Drenth. Haar voorkeur voor dure kleding, haar verslaving aan ijs van Ben & Jerry's en haar verzameling koffers en mannen, niet noodzakelijkerwijs in die volgorde.

De cover is mysterieus en prachtig! Helemaal in de stijl van de andere boeken. Als selfpubber is Sophia nauw betrokken bij elke stap. Het verhaal, het lettertype, opmaak, cover, alles. Tot en met het drukken aan toe. De plaat aan de voorkant had ze al langer in haar hoofd, hij pronkte in haar verzameling op Pinterest. Dan is het zoeken naar de maker van de foto. In contact komen en betalen voor het recht de afbeelding te mogen gebruiken. We zien in zwart-wit een vrouwelijk silhouet gehuld in een jurk, kimono of tuniek. Een blote schouder, een tepel zichtbaar onder de stof. Een raadselachtige verschijning. Verder zien we niets. Sophia's naam staat bovenaan en daaronder het inmiddels bekende logo van de Bloedwetten. De titel van het verhaal onderaan. De flaptekst zal ik niet herhalen, die kun je zelf lezen. De cover maakt gelijk nieuwsgierig. Zou je hem zien liggen in de boekhandel of loop je er voorbij? Ik zou hem zeker oppakken.

Sophia is een meester in het vertellen, het creëren van een sfeer en je doen vergeten dat je een verhaal leest over vampiers en andere wezens. In prachtige beschrijvingen neemt ze de lezer mee in haar wereld. De wereld van de Ath'vacii, die een beetje doet denken aan de wereld van de verhalen uit 1001 Nacht, aan de landen in het Midden Oosten. Exotisch en onbekend, maar zo geloofwaardig neergezet dat je wordt meegezogen. Je wordt deel van het verhaal. Je wilt verder lezen. Rauwe emoties - ongekend verdriet, lust, liefde en allesomvattende wanhoop. Het komt allemaal voorbij. En alles is voelbaar in elke pagina.

Dit is hoe een verhaal hoort te zijn. Meeslepend, zodat je je kunt inleven in de karakters. Een complete wereld wordt geschetst in schilderachtige bewoordingen. Voor je ogen ontvouwen zich de gebeurtenissen, die leiden tot de verandering van Catharina in Katine.

"Ik heb mezelf verkocht in ruil voor een onhaalbaar ideaal. Ik kan niemand redden."

Wat zou jij doen als je nergens meer heen kunt? Als een kat in het nauw gedreven bent? Als je alles verloren hebt dat ertoe doet? Dompel je onder in deze wereld van vóór de Bloedwetten en laat je verwonderen.