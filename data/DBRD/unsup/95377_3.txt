Hakan Nesser (1950) is een betrekkelijk nieuwe Zweedse misdaadauteur. Uitgeverij de Geus heeft zijn eerste boek Het vierde offerÂ‚ voor 3 Euro in de aanbieding. Dat beviel goed. En voor De vrouw met de moedervlek geldt hetzelfde. Persoonlijk ben ik een liefhebber van de Scandinavische misdaadliteratuur. Dit heeft te maken met de samenleving die op de achtergrond een rol speelt en de 'gewone' speurders, mensen van vlees en bloed, met hun zwaktes, hun twijfels en hun eigenaardigheden.

In De vrouw met de moedervlek gaat het niet om wie het gedaan heeft. Voor de lezer is dat vrij snel duidelijk. Het motief valt ook te raden. De spanning zit in het onderzoek dat verricht wordt, het stap voor stap dichterbij brengen van de oplossing. Het boek blijft toch tot het eind spannend. We ontmoeten commissaris Van Veeteren en zijn collega's, die een verbeten strijd leveren tegen een slachting onder mannen van middelbare leeftijd. Wat is het verband tussen deze mannen? Deze vraag blijft bijna tot op het eind open.

De schrijfstijl is, zoals ook bij bijvoorbeeld Henning Mankell het geval is, soepel en toegankelijk. Korte zinnen, waardoor er veel vaart in het boek zit. Zonder dat het overigens oppervlakkig wordt. Integendeel. Prettig boek, vol vaart, drie sterren.