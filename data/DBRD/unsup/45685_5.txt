In 1980 verscheen 'Earthly powers' van schrijver-componist Anthony Burgess. Een kaleidoscopische, hilarische tocht door de twintigste eeuw. Hij kreeg er bijna de Booker Prize voor (die ging dat jaar naar 'Rites of passage' van William Golding). Dit boek wordt door kenners voor Burgess' magnum opus gehouden. En dat wil wat zeggen voor een œuvre dat al niet kinderachtig is. Dankzij de volharding van vertaler Paul Syriër, een subsidie van het Nederlands Letterenfonds en uiteraard de durf van Uitgeverij Van Oorschot is er nu uiteindelijk toch een Nederlandse vertaling gekomen. Met hooggespannen verwachtingen begin ik aan dit leesavontuur.

Voorbij de 'infamous opening sentence' raakt de misantroop Burgess onmiddelijk op stoom. Boosaardige dialogen, vileine portretten van amorele types en daar bovenop een onbetrouwbare verteller (want schrijver èn 82 jaren van leeftijd). Als je meent dat de mens neigt naar het goede, lees dan vooral 'Machten der duisternis'. Je overtuiging zal wankelen.

Burgess schrijft de ene na de andere citeerwaardige strofe. Wat te denken van zinnen als: ‪"schrijvers beginnen na verloop van tijd de leugenachtigheid van hun ambacht op de andere sectoren van hun leven over te dragen‬".