Na het magistrale "Terugkeer ongewenst" over het morele dilemma van Gerron, de Joodse, Duitse zanger, acteur en filmregisseur, vertelt Lewinsky opnieuw een verhaal uit de filmgeschiedenis.

In de vorm van interviews, dagboekfragmenten, delen van een scenario, vragenlijsten en delen van een dissertatie, vertelt hij het verhaal van een filmcrew die aan het eind van de oorlog Berlijn ontvlucht om op het Beierse platteland een nutteloze (de crew bezit nauwelijks filmmateriaal)nazi-propagandafilm te maken.
In de loop van hetverhaal, naarmate het duidelijk wordt dat Duitsland de oorlog aan het verliezen is, wordt op voorstel van een van de hoofdrolspelers het thema van de film gewijzigd in een anti-nazi film.

De beweegredenen van de verschillende personen zijn vrijwel allemaal gebaseerd op eigenbelang. De orginele scriptschrijver, een onder pseudoniem opererende Duitse auteur, die zijn boeken heeft zien verbieden, die weigert aan deze falificatie mee te werken, wordt gemakshalve door de hoofdrolspeler, tijdens de opnamen van het herziene script, in beeld doodgeschoten.

Hoewel zowel verhaal als thema indringend genoeg zijn, bevalt de vorm van vertellen mij in dit geval veel minder dan de gekozen vertelwijze in "Terugkeer ongewenst".
De thrilleraschtige eigenschappen en het schuren langs de historische werkelijkheid maken het lezen van deze recente Lewinsky toch de moeite waard.