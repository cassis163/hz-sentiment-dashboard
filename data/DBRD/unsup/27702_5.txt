Cover
De cover is krachtig vormgegeven door een oog, zoals de titel al vermeld Oog om oog. De enige kleuren die gebruikt zijn zwart, wit en blauw. Het is een mooi contrast, zeker omdat de zijkanten van het boek eveneens blauw gemaakt zijn. De korte flaptekst geeft uitstekend weer waar het verhaal over gaat en nodigt uit tot lezen. Een 9 voor deze stoere cover.

Het verhaal
Als Jaap-Jan op 10-jarige leeftijd verhuist naar een andere plaats en op een andere basisschool begint verandert zijn leven drastisch.
Waarom? Daar kan hij de vinger niet op leggen.

Ik ben niet dik, niet dun, niet lang, niet klein. Ik heb geen knalrood haar, draag geen opvallende kleding en praat niet keihard. Ik ben geen nerd, geen skater en ook niet alternatief.

Het probleem is zijn klasgenoot Ivar. Ivar overheerst en als Ivar in de buurt is, houdt iedereen zich gedeisd. Ivar heeft zijn pijlen op Jaap-Jan gericht en bedreigt hem zowel fysiek als psychisch. Jaap-Jan vindt de schooltijd lastig en probeert zich zo onopvallend mogelijk te gedragen met als gevolg dat hij altijd gezien wordt. Gelukkig is er zijn grote, zwijgzame vriend Stijn die hem beschermt en het meisje Vero(na). Na schooltijd brengen ze samen heel wat uren spelend en pratend door in de speeltuin of in de nabije omgeving van Jaap-Jans huis. Vero houdt angstvallig haar achtergronden en verblijfplaats voor Jaap-Jan achter. Jaap-Jan gaat op onderzoek uit en komt achter het grote geheim van Vero. Maar niet alleen Jaap-Jan komt daarachter, ook Ivar is Jaap-Jan niet uit het oog verloren met verstrekkende gevolgen voor ieders toekomst.

Jaap-Jan is blij als hij zijn middelbare schooltijd heeft afgerond en vol goede moed gaat hij op kamers en begint aan zijn studie psychologie. Al op de eerste college-dag ontmoet hij de extraverte Scrabble.

In mijn paspoort staat Hoessein-Maximilliaan. Met Hoessein krijgt je geen baantje en Maximilliaan…nou ja, dat lijkt me duidelijk. Je zou er Max van kunnen maken, maar zo heten alleen kinderen en honden. Scrabble dus.

Scrabble laat hem kennis maken met zijn vrienden en huisgenoten Mi-Lan en Liza. Jaap-Jan is perplex als hij Liza ontmoet. Ze lijkt als twee druppels water op zijn jeugdvriendinnetje Vero. Niet alleen qua uiterlijk maar ook in haar doen en laten. Scrabble blijkt een gigantisch landhuis “Boschburg” van zijn vader te mogen bewonen en beheren. Tot Jaap-Jans verbazing krijgt hij een kamer in Boschburg aangeboden. Het geluk van Jaap-Jan kan helemaal niet meer op als hij in populaire club Underground aangesteld wordt als barman, notabene naast Liza mag hij daar werken.

Totdat plots Ivar weer ten tonele verschijnt en de wereld onder de voeten van Jaap-Jan worden weggezogen. Jaap-Jan moet en zal alles op alles zetten om deze keer niet het onderspit te delven. Hij gaat op onderzoek uit naar de zwakke punten van Ivar maar ook naar die van hemzelf door het verleden weer op te rakelen.

Conclusie
Voordat je boek gaat lezen, moet je één ding weten:
dat het me spijt.
En dat ik het een volgende keer weer zou doen.

Met deze woorden start het levensverhaal van Jaap-Jan in Oog om oog. Afwisselend geschreven door de flashbacks naar het verleden komt de lezer langzaam steeds dichter bij de ontknoping van het verhaal. Dan lees je deze eerste zinnen nog eens terug en kun je alleen maar concluderen dat het niet de eerste zinnen zijn maar ook de laatste en het is zo waar!

Buddy Tegenbosch laat je in de huid kruipen van Jaap-Jan. Je voelt, denkt, filosofeert met hem mee. Je laat je leiden door de goedgebekte, luchtige wijsheden van Scrabble het charisma van Vero en Liza en het verleden van Ivar. Met mooie zinnen en woorden die goed aaneengeregen zijn is Oog om oog een must-read. Door afwisseling van humor, verdriet, filosofie en liefde in het verhaal te brengen blijf je als lezer geïntrigeerd en wil je weten wat er is gebeurd.

Ik ga je vertellen wat er is gebeurd. Niet omdat ik hoop dat je me begrijpt, maar omdat ik hoop dat ik het zelf ga begrijpen. (Jaap-Jan)

De personages zijn uitermate scherp en realistisch neergezet. Ze worden mens in het boek met alle goede en slechte trekjes die een mens in zich heeft. De handelingen die ze verrichten zijn geloofwaardig en herkenbaar beschreven.

Het boek is zeker niet alleen geschikt voor de doelgroep (15+) maar ook een aanrader voor de volwassenen onder ons. Het geeft een heel goed beeld van wat er afspeelt onder jongeren en het “er bij willen horen”. Hoe doe je dat? Welke factoren zijn er nodig om jezelf goed te profileren en staande te houden in de wereld?
Vragen waarop niet direct een antwoord is maar die wel in het verhaal besproken worden en waar je iets mee kunt. Het geeft zeker stof tot nadenken.

Oog om oog is een prachtig, krachtig boek wat intrigeert en in elke boekhandel vooraan in de schappen moet komen staan om gelezen te worden door de Young Adults en volwassenen. Een dik verdiende 5 sterren. *****