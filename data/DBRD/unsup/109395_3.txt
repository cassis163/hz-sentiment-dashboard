De Deense Sara Blædel debuteerde in 2004 als misdaadauteur. De vergeten zusjes is het zevende boek in de reeks met Louise Rick die haar best doet om de verschillende misdaden op te lossen. Tot nog toe zijn er nog maar vier boeken van Blædel vertaald in het Nederlands.
De auteur voert hier een thema op dat toch wel afgrijzen opwekt bij de lezer. De manier waarop enkele decennia geleden zwakbegaafden behandeld werden is gewoon hallucinant. De ontknoping in dit boek versterkt dit gevoel ook nog eens maar daar kunnen we uiteraard niets over zeggen.
Buiten het onderzoek van Louise naar de onbekende vrouw is er parallel een onderzoek naar een verkrachtingszaak in dezelfde omgeving. Hier staat een ander team op dat geleid wordt door een ex-vriend van Louise. Louise is opgegroeid in deze streek en heeft er hier een heel verleden op zitten, ze kent de omgeving en de meeste mensen goed. Dat komt een beetje raar over bij de lezer. Er zijn ook nog enkele zijverhaaltjes over onder andere een goede vriendin van haar, haar pleegzoon en haar onderbuur. Een poging om haar te plaatsen en psychologisch te duiden maar dat lukt niet zo erg goed. Haar personage blijft ondanks alle pogingen vlak.
Het verhaal is anders wel goed en interessant. Het leest vlot maar eenvoudig. De sinistere ontknoping en gruwelijke ontdekkingen trekken het verhaal iets op maar dit is eigenlijk een goedkope truc. Je hebt de neiging om het boek ineens veel beter te vinden maar het verhaal blijft toch wat het is. Het verloop van het onderzoek is goed maar toch is het een gemiste kans, het maatschappelijke thema had beter uitgediept kunnen worden. Teveel storende elementen zoals de nevenverhalen en de persoonlijke relaties. De personages zijn hierin niet standvastig, ze veranderen nogal vlug van gedachten en dit lijkt psychologisch niet correct.
Een gewoon goed boek dat op sommige momenten zelfs verrassend is maar diepgang mist.