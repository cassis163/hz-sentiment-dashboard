Het Ronde Huis is een boeiend boek, deels gebaseerd op waar gebeurde feiten, hoe treurig en angstaanjagend ze ook zijn. Almar Otten geeft een duidelijke karakterschets van de personages, zodat de lezer zich van elke medespeler een beeld kan vormen, wat toch een belangrijke factor van het inlevingsvermogen vormt. Het personage Lineke Tesinga geeft de indruk om een beetje speurneus te willen zijn, anderzijds zit ze wat vastgeroest in haar baan als bibliothecaris. Naar mijn gevoel mocht ze wel ietwat avontuurlijker zijn.
Het boek heeft een mooie verhaallijn. De personages spelen elk hun rol en hebben hun eigen functie in het verhaal. De verwikkelingen zitten goed verstopt en naar het einde toe vallen alle puzzelstukjes op hun plaats.
Almar Otten heeft een zeer aangename schrijfstijl, met correct en mooi taalgebruik. Hij combineert historische feiten en fictie en stopt ze in een modern en vlot leesbaar jasje. Het boek leest prettig en ontspannend en is zeker een aanrader voor de thrillerfan.