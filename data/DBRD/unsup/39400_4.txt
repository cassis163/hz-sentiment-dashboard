Voeg hier een zware, epische stem in die het volgende zegt: "In een wereld waar de goden de slaven van de mensen zijn, vindt een jong meisje haar ware bestemming". Dit klinkt behoorlijk tacky, maar dat wordt het in deze dikke bundel van Jemisin nooit. Het is altijd nét iets anders dan alle genre-cliché's voorschrijven. De personages zijn origineel en de wereldbouw is meesterlijk.

De complete bundel, 1442 pagina's lang, bestaat uit 3 complete romans en een bonus-novelle: The Hundred Thousand Kingdoms, The Broken Kingdoms, The Kingdom of Gods en The Awakened Kingdom. De verhalen spelen zich af op dezelfde wereld, met verschillende hoofdpersonen en in opeenvolgende tijden.

De maatschappij is er één waarin zich in een ver verleden een afschuwelijke strijd tussen de 3 Goden heeft afgespeeld. Itempas, god van de orde, Enefa, godin van de schepping, en Nahadoth, god van de chaos waren geliefden maar zijn ten onder gegaan aan onderlinge jaloezie. De oorlog heeft geresulteerd in het verdwijnen van Enefa, alleenheerschappij van Itempas en slavernij voor Nahodoth en alle kinderen van de goden. Ze worden overheerst door de Arameri; de machtsbeluste heersers over de wereld die, doordat ze de goden beheersen, een schrikbewind over alle koninkrijken kunnen voeren. Dat kan natuurlijk niet goed blijven gaan...

De manier waarop het verhaal verteld wordt, is origineel. De ik-vertellers van de 4 verhalen zijn erg direct, ze spreken de lezer direct aan en springen soms van de hak op de tak. Door hun soms warrige vertelstijl met af en toe een infodump ontdek je stukje bij beetje hoe de wereld in elkaar zit. Een leuk detail is dat de vertelstijl van de ik-vertellers meeverandert met hun eigen karakterontwikkeling.

Het is bijna jammer te noemen dat de 4 verhalen in één bundel zijn samengebracht, want dat maakt het bijna onmogelijk om hem na het eerste deel neer te leggen en de Kingdoms pas een paar maanden later opnieuw te bezoeken. Heel fijn leesvoer.