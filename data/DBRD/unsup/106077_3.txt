Het Eiland heeft een interessante cover, zwart met groot de titel van het boek. In de titel zijn flarden te zien van het Eiland en er staat een jongen eenzaam op de berg. Erg toepasselijk bij het verhaal allemaal! De achterflap klinkt veelbelovend, jongeren op een onbekend eiland waarvan niemand zich iets kan herinneren behalve Stef.

Het Eiland is het debuut in Nederland van Sandra J. Paul, een Vlaamse schrijfster van zeer uiteenlopende genres. Sandra is naast schrijfster, wat ze vooral in de avonduren en weekenden doet, ondernemer. Alle boeken die zij schrijft hebben een paranormaal tintje wat als een rode draad in haar werk is.
Het Eiland is het eerste deel in de Young Adult Eilandenreeks, wat bestaat uit vier delen en het verhaal vertelt van de tiener Stef. Het tweede deel De Geest verschijnt december dit jaar in België en zal begin volgend jaar in Nederland te verkrijgen zijn.

Het verhaal:
Op Het Eiland maken we kennis met Stef. Hij heeft net zijn zestiende verjaardag gevierd en geweldige cadeaus gekregen. Maar als hij wakker wordt schrikt hij zich rot, want waar is hij? Hij wordt wakker boven op een rots in de mist. Hij heeft het vreselijk koud en heel zijn lichaam doet pijn. Als hij op onderzoek uitgaat ontdekt hij een provisorisch gebouwd dorp waar alleen maar jongeren wonen. De jongeren wonen hier blijkbaar al jaren. Als de jongeren Stef ontdekken en ze horen hem praten over familie en televisie en telefoon hebben ze geen idee waar hij het over heeft. De jongeren weten niks meer van vroeger of wie hun ouders zijn en hoe ze hier terecht zijn gekomen. Zodra Stef op onderzoek wil gaan op het Eiland wordt hij van meerdere zijden tegengewerkt. De jongeren willen hem niet laten gaan en het Eiland werkt hem tegen.

Mijn mening:
Het Eiland is een verrassend YA debuut. De personages worden mooi vormgegeven, de relaties die ontstaan worden ruim voldoende uitgewerkt. Je leeft helemaal mee met deze jongeren in hun zoektocht naar de waarheid en vertrouwen. Een iets verdere uitwerking van de personages zou een tip zijn, maar daar er nog drie delen komen ga ik er vanuit dat dit in volgende delen nog verder uitgewerkt zal worden.
Sandra weet de spanning goed op te voeren, aan het begin van het verhaal bouwt de spanning zich langzaam aan op, waarna het wat voortkabbelt. Bij het einde aangekomen stijgt de spanning ten top en leidt ons naar een verrassend einde van dit deel. Van het paranormale tintje in het boek moet je houden, op zich past het in dit verhaal prima en heeft het op deze manier iets weg van een fantasy verhaal.
Wat ik een erg leuk detail vind aan het boek, is dat het boek onderverdeeld is in hoofdstukken (niks nieuws natuurlijk), maar dat boven elk nieuw hoofdstuk een plaatje van een eenzaam persoon op een rots wordt weergegeven. Dit geeft net dat extra beetje inleving in het verhaal.
Verder heeft Sandra een lekkere vlotte schrijfstijl. Geen moeilijke woorden of zinnen. Soms wat simplistisch misschien. Wat ik verrassend vond, is dat dit boek vertaald is uit het Vlaams naar het Nederlands. Hiervan heb ik nog nooit eerder gehoord. Ondanks de vertaling zaten er af en toe toch nog wat Vlaamse “tongvallen” in het verhaal, maar dat maakte het verhaal er niet minder om.

Al met al een geslaagd en origineel debuut en ik ben nieuwsgierig naar het volgende deel.

Spanning: 3
Plot: 3,5
Leesplezier: 4
Schrijfstijl: 3,5
Originaliteit: 4,5
Psychologie: 4

Hiermee krijgt Sandra een hele mooie score van 3,5 sterren voor Het Eiland!