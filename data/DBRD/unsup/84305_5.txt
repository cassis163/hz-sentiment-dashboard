Bij het zien van het boek, mooi formaat met hard kaft en vrolijke kleuren, voel je je meteen vrolijk. Als je het boek opent zie je aan de linkerzijde tekst in een prettige , zwarte, grote letter. Heel af en toe wordt er spelenderwijs met een andere kleur een woord geschreven. Zo staat wortel in oranje en het woordje rood in rood geschreven. Dit wordt heel summier gedaan, valt wel op en je kan er op in spelen als je met je kind de kleuren wilt benoemen. De tekst is in goede verhouding, niet te veel maar wel alles vertellend. Daardoor is het geschikt om het voor te lezen bij heel jonge kinderen.

Aan de rechterzijde is een pagina-groot een illustratie in vrolijke en warme (herfst-) kleuren.De illustraties zijn vrolijk, duidelijk en herkenbaar.

Het konijntje Fuzz heeft een hoog knuffelgehalte en zal zeker aanspreken bij de jonge doelgroep. Hoewel er veel op de prenten is te zien is het wel overzichtelijk wat voor de kleine lezertjes prettig zal zijn. Ook sluiten ze goed aan bij het verhaal. De tekst en de illustraties vullen elkaar goed aan en vertellen samen een leuk verhaal.

Vooral fans van Woezel&Pip zullen dit verhaal zeker waarderen. Ik ben zeer benieuwd wat voor avonturen Fuzz nog meer gaat beleven.