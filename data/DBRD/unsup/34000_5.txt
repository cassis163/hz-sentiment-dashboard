Het leven van een jonge vrouw ziet er in eerste instantie idyllisch uit. Ze trouwt met een man waarvan ze houdt. Ze heeft een leuke baan, veel vrienden, een mooi huis en mooie spullen. Kinderen zijn er niet, maar dat is slechts een kwestie van tijd. Naarmate de jaren verstrijken, wordt ze steeds ongelukkiger. Ze komt tot de conclusie dat dit niet het leven is dat ze wil leiden. Na enkele jaren van twijfel besluit ze om alleen verder te gaan en vraagt een scheiding aan. In de veronderstelling dat haar scheiding zonder problemen zal gaan verlopen, probeert ze voor zichzelf een nieuw leven op te bouwen. Een nieuwe vriend dient zich aan en ze is, voor even, gelukkiger dan ooit. Al snel komt ze tot de conclusie dat ook hij haar leegte niet kan vullen. Het wordt een relatie van aantrekken en afstoten. Het duurt echter nog lang voordat ze definitief met hem breekt. Fysiek, mentaal en financieel totaal aan de grond, belandt ze in een depressie. Medicatie en therapie krijgen haar er niet bovenop en na verloop van tijd is de vrouw een schim van wat ze ooit geweest is.

Op zoek naar antwoorden en naar zichzelf, besluit ze om een jaar op reis te gaan. Haar liefde voor Italiaans eten brengt haar naar Italië. Daar rust ze uit, geniet ze van de zon en van het lekkere eten. Deze manier van leven doet haar goed. De vele kilo’s die ze in Amerika was kwijtgeraakt, komen er in Italië snel weer aan. Italië schenkt haar nog een paar kilo’s extra en zo verlaat ze het land met meer van zichzelf, dan ze was gekomen. Haar spirituele honger stilt ze in een ashram in India. De ashram wordt zowel haar kwelgeest als haar heelmeester. In het begin onrustig, boekt ze weinig vooruitgang. Al vanaf haar tijd in Amerika voert ze in haar gebeden lange gesprekken met God. Antwoorden vindt ze in de ashram. Daar leert ze door meditatie stil te worden en te luisteren naar God. Zonder er actief naar op zoek te zijn, vindt ze de liefde in Indonesië. Een land waar ze eerder was geweest en waar een oude medicijnman haar voorspelde dat ze ooit voor langere tijd terug zou komen. Na aankomst gaat ze op zoek naar de medicijnman. En hoewel ze niet veel van hem weet, vindt ze hem snel terug. Er ontstaat een warme vriendschap. Haar dagen brengt ze door in meditatie en met genieten van de natuur en de nieuwe mensen die ze ontmoet.

De auteur van dit boek is de Amerikaanse schrijfster Elizabeth Gilbert. Op een indringende manier geeft Gilbert in deze biografie een inkijk in een van haar moeilijkste, maar ook leerzaamste periodes uit haar leven. Ze beschrijft het lange en moeizame proces van zichzelf terugvinden. Het is een boek waarin ze het benoemen van haar donkere kanten niet schuwt. Haar worsteling is herkenbaar. De opgedane levenslessen die de auteur meeneemt en deelt, zijn een bron van inspiratie voor haarzelf en haar lezers. Ze doet iets wat velen aanspreekt: haar hart volgen. Dat, en haar vermogen om het verhaal op een innemende manier op papier te zetten, leggen haar geen windeieren. Het boek wordt een bestseller.