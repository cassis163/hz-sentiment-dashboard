Ik las het boek "Wie is er nu stoer!" van Niesje Huizing-Faber voor het Selfpub café. #Nini Huizing!

Wie is er nu stoer! - Niesje Huizing-Faber
*Schrijfster: Niesje Huizing-Faber
*ISBN: 9789402235609
*Genre: jeugdboek
*Uitgever: Boekscout VOF
*Verschenen: 2017
*Omvang: 122 pagina’s
*Uitgave: pocket
*Waardering: ★★★★
Korte inhoud.
Het boek is samengesteld uit verschillende verhalen, getuigenissen van mensen die met pesten te maken hebben gehad.
Pesten komt vaker voor dan men denkt. Het wordt helaas nog veel te vaak verzwegen, omdat de kinderen die het overkomt zich vaak enorm schamen hiervoor. Ze durven er thuis of op school tegen niemand iets van te zeggen.
Toch zijn er signalen merkbaar; ze hebben moeite om zich in de klas te concentreren, zijn vaak ziek thuis, slapen slecht, spijbelen soms, hebben schrik of geen zin om naar school te gaan, hebben slechtere punten,…
Waarom net deze kinderen worden gepest? Meestal omdat ze net iets anders zijn dan anderen. Jammer, want ieder mens is een uniek wezen. Iedereen moet de kans krijgen zichzelf te zijn.
Waarom de pesters pesten? Meestal is er een dieperliggende reden. Vaak zijn ze zelf gepest geweest, zijn er problemen in de thuissituatie of voelen ze zich niet lekker in hun vel. Wat niet wegneemt dat pesten ok is.

Wat mij opvalt is dat alle verhalen enorm op elkaar lijken. Er zit een patroon in dat geregeld terugkomt. Ook valt het me op dat het meestal op school gebeurt en dat de leraren amper reageren. Het zijn volgens mij wel meestal verhalen die zich al enige tijd geleden afspeelden. Tegenwoordig wordt er in de scholen steeds meer gewerkt aan een anti-pestplan. Hoewel er nog veel werk aan de winkel is, is er ook al veel verbeterd de laatste jaren. Er wordt geprobeerd om korter op de bal te spelen, leraren treden vlugger op, en ouders zijn veel mondiger en reageren sneller als ze merken dat er problemen zijn.

Ik denk dat het niet verkeerd zou zijn als Niesje haar boekje zou gaan promoten in de scholen, in combinatie met een lezing of uiteenzetting over pesten. Een soort “anti-pest tournée”. Het is vlot leesbaar voor kinderen van de lagere school. En er staat veel waardevolle informatie in die kinderen kan aanzetten tot nadenken over wat pesten teweeg kan brengen. En ze leren de signalen herkennen, waardoor ze sneller kunnen anticiperen. Het zou in ieder geval voor veel kinderen erg leerrijk zijn.

***Doe niet aan een ander wat je zelf niet wil***