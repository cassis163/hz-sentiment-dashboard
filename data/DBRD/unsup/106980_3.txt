Zwartboek is de vijfde misdaadroman die Ian Rankin heeft geschreven over inspecteur John Rebus.
Een collega van Rebus wordt op een avond zwaar mishandeld en ligt in coma in het ziekenhuis. Rebus ontdekt een zwart notitieboekje dat deze collega bijhield en waarin raadselachtige, gecodeerde berichten staan. Door deze gebeurtenis wordt Rebus betrokken bij een hotelbrand van jaren geleden, waarbij een tot nu toe onge√Øndentificeerd lijk werd gevonden.
Daarnaast wordt Rebus' leven op zijn kop gezet doordat zijn vriendin dr. Patience Aitkin hem de bons geeft en Rebus' broer Michael bij hem intrekt. De laatste wordt op een avond in elkaar geslagen en Rebus vermoedt een connectie met de overval op zijn collega. Wat heeft zich in het hotel afgespeeld op de avond van de brand, welke ongure praktijken speelden zich daar af en was Big Ger Cafferty, een zware en ongrijpbare crimineel uit Edinburg bij de brand betrokken?
Rebus bijt zich in de zaak vast met de hem bekende vasthoudendheid en eigengereidheid. Hij wordt daarbij niet altijd gesteund door zijn superieuren. Maar Rebus zou Rebus niet zijn als hij zich daar iets van zou aantrekken. Hij gaat zijn eigen gang.
De verschillende verhaallijnen worden in Zwartboek goed ontwikkeld. Het verhaal kabbelt in alle rust naar het einde toe en blijft oppervlakkig. De diepgang die zo kenmerkend is voor de eerdere boeken van Rankin is niet echt aanwezig. De ontknoping van het verhaal is spannend zonder opwindend te worden. Zwartboek is niet het beste Rebus die Ian Rankin heeft geschreven maar het boek is de moeite van het lezen zeker waard is. En dat komt vooral omdat Rebus een gewoon mens is, een inspecteur die fouten maakt, nukkig maar ook humoristisch is en op een geheel eigen wijze zijn weg in zijn nogal gecompliceerde leven zoekt.