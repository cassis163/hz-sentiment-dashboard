"Een Kitsune hoort niet opgesloten te zijn. Wil je niet de wereld in trekken en kijken wat je misloopt?" ~ p73.

Het maakt niet uit waar ze over schrijft, alle boeken van Julie Kagawa zijn gewoon leuk! En dit keer ook nog een stukje educatief wat betreft Japanse mythologie en folklore.

"Hij mocht dan jong zijn, met het gezicht van een engel, maar de waarheid in zijn ogen viel niet mis te verstaan. Hij was een moordenaar." ~ p104.

Schaduw van de Vos is het eerste deel van een splinter nieuwe serie van Julie Kagawa. Dit keer neemt zij je mee naar het oude Japan en verteld ze het verhaal van Yumeko, een jong meisje dat opgroeit in een tempel bij de monniken. Ze is een kitsune, een half-bloed eigenlijk, en daardoor niet geliefd door het volk om haar onvoorspelbaarheid en vossestreken. In het klooster is ze veilig, tot deze op een dag in de brand wordt gestoken. Ze weet aan de vlammen te ontkomen, samen met een eeuwen oude perkament rol en een opdracht van haar meester: breng de rol in veiligheid! Met gevaar voor eigen leven begint Yumeko aan een groot avontuur.
Alles wat Julie Kagawa schrijft is magisch, en weet je als lezer te betoveren. Geweldig hoe zij je als lezer mee kan nemen naar onbekende werelden en interesse kan wekken in mythes waar je nog nooit bij stil hebt gestaan. Haar personages zijn altijd zo sterk en levendig, de werelden realistisch dat je haast vergeet dat het "slechts" een verhaal is. En absoluut geen zoetsappig verhaal, maar een heftige strijd met de nodige bloedspetters. Elke bladzijde smaakt naar meer, en dan dat einde!!? Altijd weer een cliffhanger waarvan je op het puntje van je stoel eindigt en gewoon verder MOET lezen...

"Wees niets. Je bent geen persoon, je bent een wapen. Een wapen voelt niets." ~ p226.

Heerlijk om eens in een andere wereld en cultuur terecht te komen. Mijn interesse in de Kitsune is absoluut gewekt, wat een bijzondere wezens! Ik kan niet wachten op het vervolg, en geef deze dan ook absoluut een dikke 5 sterren.