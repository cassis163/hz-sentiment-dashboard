Blind date # 10 kreeg van Hebban de volgende steekwoorden mee: Obsessies - Waanbeelden - the Grim Reaper - Aantrekkingskracht - Griezels.
Ingrediënten voor een spannende thriller of niet?

Grime is echter geen thriller maar een psychologische roman over vier jonge mensen, waarin obsessies, waanbeelden en angsten de hoofdrol spelen.
Hoofdpersonage Nino kampt met zijn obsessie voor de mooie Suyin, een onvoorspelbaar en kwetsbaar meisje dat hij heeft leren kennen op het elitaire Shelterwood, een speciale kunstacademie voor jongeren die worstelen met hun eigen identiteit en die wat extra bescherming kunnen gebruiken.
Nino is de verteller van het verhaal. Het is vanaf het begin duidelijk dat er iets vreselijks is gebeurd, maar wat?
Aan de hand van flash backs ontrafelt Nino beetje bij beetje het verleden. Dat heeft hij nodig om met het gebeurde te kunnen leven, want loslaten kan hij het niet, tot groot verdriet van zijn vrouw Sophie. Haar liefde voor Nino blijft onbeantwoord, met name omdat Nino’s zoektocht naar uitleg voor hetgeen in het verleden gebeurde, hem volledig opslokt. De gecompliceerde relatie van Nino met zijn vriend Michael, zijn grote voorbeeld, speelt daarbij een grote rol, evenals zijn gevoelens voor Suyin, een meisje wier leven wordt bepaald door haar angsten en andere kijk op de wereld.
Grime duikt in een wereld van angsten en waanideeën, van obsessieve liefde en vriendschappen, van werkelijkheid en fantasie. Met haar uitvoerige en mooi geformuleerde beschrijvingen laat Wytske Versteeg de lezer zelf op zoek gaan naar de gebeurtenissen in het verleden, waardoor deze werkelijkheid voor iedere lezer anders kan zijn en misschien wel meer vragen oproept dan er beantwoord worden.