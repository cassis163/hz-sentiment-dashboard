Het spannende boek Onderstroom van Lucy Clarke is een makkelijk te lezen verhaal over een backpackreis van 2 vriendinnen in Zuidoost-Azië. De schrijfster boeit je direct met een proloog, waarbij je je afvraagt wat er tijdens de reis van de 2 meiden is gebeurd. Het hoofdpersonage van het boek houdt zich hier in het hele verhaal ook steeds mee bezig. Daar ligt naar mijn idee de valkuil en minpunt van dit boek: de schrijfster probeert - vooral in het midden van het boek - te opvallend de spanning in het verhaal te houden, zodat die scènes naar mijn gevoel te gemaakt overkomen. Een ander klein kritiekpunt is dat de schrijfster praktisch om de bladzijde een variatie van het woord ‘zilt’ (zilte lucht, ziltige smaak) gebruikt. Dat ging me tijdens het lezen wel tegenstaan.

Dat mag het leesplezier absoluut niet drukken. De personages worden goed neergezet, krijgen allemaal een eigen identiteit en ook het leven aan boord wordt gedetailleerd en beeldend beschreven. De schrijfster wisselt het verhaal af tussen het heden en verleden, wat de spanning erin houdt en het boek echt ten goede komt. Het verhaal heeft me dan ook zeker tot het eind vermaakt. Als fervent lezer vind ik dit verhaal dan ook leuk geschreven, maar het haalt het naar mijn idee niet bij de boeken van auteurs als Lars Kepler, Karin Slaughter, Jussi Adler-Olsen en Nicci French.

Al met al een makkelijk te lezen boek, dat zeker voor ontspanning zorgt tijdens je vakantie. Tenzij je misschien op een zeiljacht zit…