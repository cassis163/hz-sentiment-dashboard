De 35-jarige Ella Vreeland werkt als creatief directeur bij een marketingbureau. Een job die veel van haar tijd vergt en dan spreken we nog niet over de zorgen om haar zieke moeder. Gelukkig is er David Mulder, een wat oudere klant en sinds enkele maanden ook haar minnaar. Wanneer David plotseling overlijdt, staat haar wereld op zijn kop. Al snel na de dood van haar geliefde merkt Ella dat ze gevolgd wordt en even later ontvangt ze ook expliciete bedreigingen. Dit moet iets met David te maken hebben, want gedroeg die zich de laatste tijd ook al niet wat raar ? Ella besluit op onderzoek uit te gaan en belandt zo in een exclusief kuuroord in het Italiaanse Cogne. Daar ontmoet ze Jacob Gr√ºnberg, een wetenschapper die een middel tegen veroudering ontwikkeld heeft en een klein en machtig eliteclubje tot zijn klandizie mag rekenen. Maar Jacob wil meer en al snel zal blijken dat hij in Ella de ideale persoon ziet om zijn dromen te verwezenlijken ...

'Medicijn' is de vierde thriller van de Tilburgse Ingrid Oonincx en, laten we er geen doekjes om winden, meteen ook haar meest ambitieuze. Groots in opzet neemt 'Medicijn' de lezer mee in een adembenemend thriller over de landsgrenzen heen, met de ethische vraag hoe ver je mag en wil gaan om eeuwige jeugdigheid te bekomen als rode draad en/of uitgangspunt.

Verteld vanuit het oogpunt van hoofdpersonage Ella wordt al snel duidelijk dat Oonincx alles uit de kast heeft gehaald om een zo groot mogelijk lezerspubliek te bereiken. Een intrigerend actueel thema, goed uitgewerkte personages en, niet onbelangrijk, een grote hoeveelheid actie gunnen de lezer maar weinig rust en zorgen er voor dat het verhaal zich met razende vaart verder ontwikkelt. Spanning wordt vakkundig opgebouwd, de lezer keer op keer op het verkeerde been gezet. Eigenlijk valt er weinig af te dingen op de prestatie die Ingrid Oonincx hier neergezet heeft, of het moeten die kleine toevalligheden zijn die af en toe de kop opsteken. Storend zijn die niet, daarvoor is het verhaal te sterk, maar het blijft iets om in de toekomst alert op te blijven.

Een aandachtspuntje dus, maar laten we vooral onthouden dat Ingrid Oonincx met 'Medicijn' een adembenemende actuele thriller heeft geschreven die ook buiten onze landsgrenzen op de nodige bijval zou moeten kunnen rekenen en in elk geval garant zal staan voor enkele uren leesplezier bij zowel de mannelijke als vrouwelijke Nederlandse en Vlaamse thrillerlezers. Aanrader !








'