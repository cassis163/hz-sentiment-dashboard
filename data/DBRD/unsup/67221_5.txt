In Nederland hebben we Mark Laurence, auteur van Het Sterrensnoer, en wanneer je dan te snel reageert op de lijst met te recenseren boeken heb je voor je het weet een boek van Mark Lawrence en dat is geen sciencefiction maar pure fantasy, gemodelleerd volgens het meest gangbare fantasypatroon, dat van de jonge prins die een zeer traumatische ervaring heeft en daardoor op een levenspad wordt gezet dat de wereld op zijn kop zal zetten. Heel wat anders dus. In dit geval bleek het een prettige vergissing, want Prins der Wrake is een uitstekende fantasy. Ook al is het basisschema bekend, net zoals de Middeleeuwse wereld met technologische restanten uit een magisch verleden dat is, Lawrence vertelt zijn verhaal met vaart, geeft het toch een eigen kleur en weet zijn hoofdpersoon intrigerend te maken. Het is gewoon leuke fantasy, een veelbelovend debuut en een uitstekend begin van de trilogie die auteur en uitgever ons in het vooruitzicht stellen.
Mark Lawrence werkt als onderzoeker op het terrein van kunstmatige intelligentie. Dat is interessant omdat in het verhaal een paar dingen zitten die in het verlengde daarvan liggen – spijkers in iemands hoofd slaan – en het wekt de hoop dat Lawrence allerlei interessante ideeën in zijn verhaal zal verwerken, waardoor het uiteindelijk meer wordt dan alleen maar een goede fantasy. Mark Lawrence lijkt daarvoor voldoende in huis te hebben.
Verder valt het op dat de uitgever het boek in het persbericht classificeert als “Young adult-fantasy”, een aanduiding die op het boek zelf niet is terug te vinden. Behalve de vraag waarom young adult cursief is, roept het de vraag op waarom deze fantasy young adult is. Dat de hoofdpersoon een jongen van vijftien is, kan niet de reden zijn, want dan is bijna alle fantasy young adult; althans het begin van de trilogieën en reeksen, want na een paar boeken is de hoofdpersoon meestal een stuk ouder. Komt het door de stijl, die korter, directer, sneller is? Hoe dit ook zit, Prins der Wrake kan door jong volwassenen én door minder jonge volwassenen genoten worden, en het is zelfs niet uitgesloten dat ook een aantal bejaarden her met plezier zullen lezen.