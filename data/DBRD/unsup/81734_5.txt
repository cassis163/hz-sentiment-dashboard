Villa Triste van schrijfster Lucretia Grindle is zonder twijfel een van de mooiste boeken die ik dit jaar heb gelezen.
Aan alles is duidelijk dat er een vrouwelijke touch aanwezig is. De schrijfwijze over vrouwen, kleding, huizen, inrichting, voedsel als ook de beschrijvingen van de inspecteur Pallioti waarbij ik meteen een vergelijking maakte met commissaris Corrado Cattani uit de legendarische serie la piovra worden samengevat in gevoelige zinnen die zo mooi zijn dat ik ze met plezier herlees.

Het begint met een verhaal, terug in de tijd, 1943 in Florence over twee zussen, Isabella en Catarine Cammaccio die zich opmaken voor het voorgenomen huwelijk van Catarine. Daarna springt het verhaal naar de huidige tijd met de ontdekking van het lijk van de voormalige verzetsheld Giovanni Trantemento. Inspecteur Alessandro Pallioti is verantwoordelijk voor het onderzoek naar de toedracht van deze moord. Dan nemen de aangrijpende dagboeknotities van Catarine de geschiedenis in de Tweede Wereldoorlog over en tenslotte worden de verhaallijnen feilloos in elkaar verweven met een verrassende en ontroerende ontknoping.

Lucretia Grindle heeft met Villa Triste een buitengewoon mooie roman geschreven. De manier waarop zij meerdere steden en dorpen, en in het bijzonder Florence, in Italië heeft beschreven zijn, evenals haar schrijfwijze over gebruiken, natuurlijke omgeving maar ook kunst een feestelijke toevoeging die het lezen van Villa Triste verhogen. Het kost geen enkele moeite om een levendige verbeelding te krijgen van het leven tijdens de laatste oorlogsjaren in Florence of van het gevoelsleven van de beide zussen.
Hun lot is onvoorspelbaar, hun moed te bewonderen maar hun innige relatie met elkaar, familie, vrienden of hen die een beroep op hun doen is zo fraai beschreven dat het leed, wanhoop, liefde, vertrouwen en verraad voelbaar word. De integere inspecteur Pallioti in het moderne Italië past door zijn overpeinzingen en de charmante manier waarop hij mensen tegemoet treedt prachtig in het verhaal. Zijn onderzoek naar de moord op Giovanni Trantemento zorgt voor een prettig thrillerelement in Villa Triste waarbij geheimen worden ontrafeld en wraak, hoe wreed ook, begrijpelijk wordt.
Deze combinatie van emotionele, melancholieke sferen en meeslepende spanning maken Villa Triste een roman die vele harten zal raken en vrijwel niemand onberoerd zal laten.
Ik heb Villa Triste met een traan uitgelezen en vond het magnifiek.

Claar van Lieshout augustus 2012