Wat doe je als je werkdagen bestaan uit 18 uur, je zus je zoontje opvoedt en jijzelf nog worstelt met de dood van je vrouw die jij nota bene zelf op reis hebt gestuurd? Kan je het jezelf ooit vergeven? Voor Charlie is het de gewoonste zaak om op deze manier verder te gaan met zijn leven, totdat hij ineens de één na grootste fout van zijn leven maakt en dit radicale gevolgen heeft. Dit was niet het plan!

Dit was niet het plan trok gelijk mijn aandacht: ik móest weten hoe een vader om gaat met zijn zoon die het liefst in jurkjes loopt. Dit hoor, lees en zie je tegenwoordig veel vaker, maar niemand die jou vertelt wat er in de gedachten van de ouders rondgaat. Zal Dit was niet het plan mij dit wel laten inzien? Nee helaas, niet helemaal. Maar wat ik nu wel weet is dat het niet zozeer belangrijk is wat een ouder denkt, iedereen heeft zo zijn gedachten en strubbelingen, zolang hij/zij maar een veilige situatie biedt aan zijn/haar kind en dat doet Charlie Goldwyn zeker. Al heeft Charlie ondanks zijn eigen problemen weinig zicht op die van zijn zoon, zodra hij een paar knalpaarse Converse gympen tevoorschijn tovert weet ik het zeker: deze man heeft alles voor zijn zoon over! Het koste hem dan misschien heel wat tijd, zo'n 10 jaar, om in te zien dat er meer bestaat dan werken, maar uiteindelijk ziet Charlie in dat sommige dingen gebeuren omdat het nodig is. Dit was niet het plan gaat over rouwverwerking, op zoek naar jezelf en vergeving van je naasten. Cristina Alger heeft met dit verhaal een heerlijke feelgood roman geschreven waarin je niet alleen een kijkje neemt in Charlie's leven en gedachten, maar neemt jou ook gelijk mee naar iets wat veel dieper zit. Hoe ga jij om met rouw en doe jij eigenlijk wel wat je leuk vindt? Als dit verhaal mij iets heeft geleerd dan is het wel om een goede balans te vinden en te houden tussen werk en privé, waarbij jij niet alleen op jezelf focust maar ook kritisch naar jezelf durft te kijken en het roer om durft te gooien. Óók al was dat niet het plan...

Dit was niet het plan is het ideale verhaal voor de donkere, knusse en romantische herfstavonden: het leest vlot weg, zet je aan het denken, inspireert je en laat je vooral genieten van de kleine Caleb. Een echte aanrader dit boek!