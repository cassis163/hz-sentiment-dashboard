In De Oudejaars van Claudia de Breij wisselen ernst en luim elkaar af. Het is dan ook geen te boek gestelde conference waarmee ze de grens van 2017 opzocht. Ze ging op een geheel andere manier ver óver de grens. Bezocht vluchtelingenkampen in Macedonië, Griekenland en Libanon. Ze liet het leed op haar inwerken om er eenmaal thuis de minister-president er op aan te spreken.

Die kreeg een koekje van (haar) eigen deeg. ‘Sympathieke man, maar pragmatisch en zonder visie.’ Die constatering achteraf, want op het moment zelf wordt ze door de goedlachse Rutte ingepakt. Na afloop kon ze op het Binnenhof fluiten naar hetgeen ze van plan was geweest te zeggen. Overigens kunnen de mensen die zich kostelijk vermaakten bij de oudejaarsconference gerust zijn. Een aantal van de mooiste grappen staat er in.

De Breij levert bij alles wat ze doet geen half werk. Ze las kranten en tijdschriften stuk om er een goede grap aan te ontlenen. Aantekeningen bij flarden tekst illustreren de worsteling van de conferencier. Die het vervolgens op de planken toch een tikje anders zegt. De interactie met het publiek warmt dat op en scherpt het aan.

Het kijkje in de kampen opende haar de ogen voor het leed van miljarden dat zo’n onmetelijk groot contrast vormt met de overdaad der miljoenen. Haar dialogen met verkrachte, mishandelde vrouwen zijn sterk. Die moeten degenen die durven beweren dat ‘ze’ er zelf om vragen het schaamrood op de kaken jagen. Haar insteek is dat je het geproefd moet hebben om over het onrecht een afgewogen oordeel te hebben. Ze windt zich er over op, etaleert haar machteloosheid. En dat is dus NIET gespeeld.

Na zeven eerdere succesvolle theatervoorstellingen die haar in extremis de Poelifinario opleverden, heeft ze met boek en conference bevestigd dat de Louis Davidsring om de ‘terechte vinger’ is geschoven. Een conference met meerwaarde, een boek dat daar veel aan toevoegt. Wie schrijft die blijft en wat Claudia betreft mag je dat vurig hopen. Ze schrijft zoals ze praat: met vaart, uit het hart, trefzeker. Neem een geit van De Breij ging meer dan 100.000 keer over de toonbank. Daar gaat De Oudejaars waarschijnlijk een aanval op doen. Hoe dan ook draait ze niet om de Breij heen.