In een brief aan de New Yorkse politie-inspecteur Eve Dallas, dreigen terroristen bommen te laten exploderen op bekende plaatsen in New York en terreur te zaaien in de stad. Zij noemen zichzelf Cassandra, naar de Griekse godin die de toekomst kon voorspellen. Wij zijn Cassandra. Het is begonnen.

Terwijl Eve de dood van tycoon Branson onderzoekt, wordt ze gedwongen haar aandacht te richten op deze onbekende bommenleggers. Het lijkt er zelfs op dat zij ook de eigendommen van haar steenrijke echtgenoot Roarke viseren. Explosies volgen elkaar op. De bevolking van New York leeft in angst en terreur. Samen met haar assistente Delia Peabody, begint Eve aan een race tegen de klok om deze groep te ontmaskeren en hun steeds driester wordende raids te stoppen. Tot haar ontzetting ontdekt Eve dat Cassandra banden heeft met een groep die een tiental jaar geleden het Pentagon opblies en dat zij voor niets zullen terugdeinzen.

Onder het pseudoniem J.D. Robb schrijft Nora Roberts thrillers die een mengeling zijn van suspense en romantiek met Eve Dallas als de gedreven, nagelharde, gefrustreerde en met momenten ijskoude New Yorkse politie-inspecteur. Robb had de bedoeling een trilogie te schrijven, maar haar lezers waren zo enthousiast dat ze besloot een reeks te maken. Het vierenvijftigste boek in deze In Death-reeks kwam net uit in de Verenigde Staten. Explosief vermoord is nummer negen in deze uitermate populaire serie die een schare fans telt. Ze ontving dan ook tal van literaire prijzen.

De eerste Nederlandse vertaling van deze in 1995 gestarte serie, werd pas uitgegeven in 2013. Sindsdien worden de Eve Dallasverhalen met een duizelingwekkende snelheid op de markt gebracht. Deze rush verklaart misschien de talrijke drukfouten en soms haperende vertalingen.    

Explosief vermoord speelt zich af in het jaar 2059 en is vol vaart geschreven. De overvloedige dialogen, die vaak weinig bijdragen aan het verhaal, verbreken soms deze vaart, maar de plot is degelijk, weldoordacht en voorzien van de nodige twists. Spanning wordt afgewisseld met romantische uitspattingen en soms stomende seksscènes, het handelsmerk van de boeken van J.D. Robb. Voor elk wat wils dus. De futuristische middelen die bij de onderzoeken gebruikt worden, doen je soms de wenkbrauwen fronsen, maar goed, we bevinden ons in het jaar 2059. Niets is onmogelijk. Je zou haast denken dat de auteur helderziende is. De aanslag op het Pentagon was nog niet gebeurd toen ze het verhaal in 1999 schreef. De Twin Towers worden ook als mogelijk doelwit beschouwd. Terroristische aanvallen waren nog niet het ‘nieuwe normaal’. Het geeft je rillingen.

Explosief vermoord is zonder twijfel een van de betere in de In Death-reeks tot nu toe. Voor de lezer die enkele uurtjes ontspanning zoekt en wil meegesleept worden in een spannend maar ook romantisch verhaal, is dit zeker een aanrader. Het Hollywoodachtige einde moet je er dan wel bij nemen.