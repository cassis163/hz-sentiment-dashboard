Perfectie bestaat niet. Dat is de duidelijke boodschap die Randi Zuckerberg met haar boek Pick Three wil overbrengen. Het nastreven van perfectie maakt ons bovendien ongelukkig. Dat dit ook geldt voor ‘balans’ illustreert ze in de inleiding met krachtige beeldspraak.

‘Volgens mij is het hele idee van in balans zijn net zo tegenstrijdig als een geboren en getogen Schot die de Ierse stepdance danst.’

Ook het voorwoord is veelbelovend als Randi aangeeft zich vereerd te voelen er getuige van te mogen zijn dat ik (ja, ik dus) ga opbloeien tot een gelukkigere, meer gefocuste en zelfs wat wildere versie van mezelf.

In heldere taal en met duidelijke voorbeelden uit haar eigen leven en dat van anderen, legt Randi vervolgens haar Pick Three methode uit. Alles draait om vijf gebieden (werk, familie, slaap, vrienden en gezondheid) waar je er vervolgens elke dag 3 van kiest om daar volledig op te focussen. Elke dag kun je dus opnieuw een keuze maken uit de vijf gebieden. Na een tijdje kun je zien op welke gebieden je het meest focust en of er gebieden zijn die je misschien (onbewust) negeert. Zo krijg je inzicht in jezelf en kun je je prioriteiten, wanneer nodig en gewenst, verleggen.

Waarom haar methode zo goed werkt legt Randi op de volgende manier uit:
‘Maar als je je op alle vijf dingen richt – ook al is dat maar voor één dag – dan betekent dat dat je je waarschijnlijk met geen daarvan diepgaand bezig houdt!’

Dit is zeker herkenbaar voor mij en daarom ben ik de Pick Three methode meteen gaan proberen.

Na de uitleg over de Pick Three methode, verzandt het boek voor mijn gevoel in hoofdstuk 2 een beetje in een veel te uitgebreide uitleg over de vijf gebieden. Elk gebied wordt onderverdeeld in een aantal categorieën; fanaat, vermijder, restaurateur, superheld en geldverdiener. Ook dit wordt geïllustreerd met heel veel voorbeelden uit Randi’s eigen leven en dat van anderen. Hoewel dit de verschillende categorieën wel verduidelijkt, leest het eigenlijk vooral als allemaal hele korte biografieën en haalt het de vaart uit het boek. En hoe duidelijk ze de categorieën ook uitlegt, iedereen moet toch zelf beslissen op welke manier je jezelf binnen elke categorie beoordeelt. Dat is juist een stuk zelfkennis wat Pick Three je aanbiedt.

Hoofdstuk 3 is een werkboek om je te helpen opstarten en vooral ook om je te hepen bijhouden wat je kiest. Handig, maar ik mistte een aantal praktische tips. Mijn eerste stapjes op het Pick Three pad leidden er bijvoorbeeld toe dat ik veel te veel taken onder het kopje ‘werk’ zette. Ik focuste dus wel op 3 dingen, maar zette de kopjes veel te vol waardoor het alsnog stressen werd. Randi geeft aan niet van to-do lijstjes te houden, maar de werkelijkheid is nou eenmaal dat er wel dingen van mij verwacht worden. Zonder to-do lijstje raak ik het overzicht helemaal kwijt en een beetje meer uitleg over het maken van goede to-do lijstjes in combinatie met Pick Three was welkom geweest.

En, ben ik na het lezen van dit boek gelukkiger, meer gefocust en wilder? Na 5 dagen werken met de Pick Three methode merk ik dat ik inderdaad meer gefocust ben en daardoor efficiënter. Ik krijg meer gedaan. Dat geeft een goed gevoel en ik ga dus zeker door met de Pick Three methode. Of de methode ook voor jou werkt, dat kun je alleen zelf bepalen en daarom raad ik dit boek van Randi Zuckerberg zeker aan.