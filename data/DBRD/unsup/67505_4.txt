Zoals wel vaker gebeurt, heb ik dit boek van mijn moeder gekregen die het zelf al met veel plezier gelezen had. Ik wist niet helemaal zeker of het wel echt iets voor mij ging zijn. Ondanks het sci-fi/supernatural element, bleef het toch een contemporary boek met thriller invloeden, en laten dat nu twee genres zijn waar ik niet helemaal in mijn natuurlijke habitat ben.

Maar ik ben blij dat ik het boek toch heb opgepakt! 23 minuten is een hele goede uitwerking van een heel intrigerend en tof concept. Al vrij snel werd ik het verhaal in gezogen en tegen het einde ging ik alleen maar sneller en sneller lezen omdat ik ongelooflijk benieuwd was hoe dit verhaal af zou lopen en waar het uiteindelijk heen ging. Het boek laat al snel zien dat kleine veranderingen grootse effecten konden hebben en het was een stand alone, dus letterlijk alles was mogelijk.

Het verhaal wordt voor het grootste gedeelte gedragen door de hoofdpersoon Zoe. En hoewel Zoe in een hele stressvolle situatie zit, waardoor ze weinig tijd heeft om te reflecteren op haar leven, slaagt de schrijfster er toch in Zoe een karakter en achtergrond te geven. Ik had al vrij snel een klik met haar en vooral haar intelligente benadering van de situatie sprak me heel erg aan, zeker in combinatie met de overduidelijke heftige emoties die nooit het onderspit dolven.

Daarnaast vond ik het ongelooflijk knap hoe de schrijfster een gelijkaardige situatie meermaals vertelt en beschrijft, zonder dat het saai wordt of ik het gevoel kreeg dat ze continu in herhaling viel. Integendeel elke keer weer was het verhaal verfrissend en kregen we nieuwe stukken informatie en nieuwe kanten van de verschillende mensen, omstanders en voorbijgangers te zien.

Wat mij betreft dus een meer dan goed geslaagd boek!