Wat als de echte moordenaar helemaal niet terechtstaat? En wat als de moordenaar een van de juryleden is? De Ierse auteur Steve Cavanagh (1976) stelt deze vragen centraal in zijn nieuwste thriller 'Dert13n'. Cavanagh is advocaat en daarom is de setting voor zijn boek wellicht geen verrassing: het verhaal speelt zich grotendeels af in een rechtszaal.

In 'Dert13n' is een beroemde vrouw vermoord en haar eveneens beroemde man - Robert Solomon- wordt verdacht. Voor dit grote proces met veel media-aandacht, wordt advocaat Eddie Flynn gevraagd. Ondanks dat alles erop lijkt te wijzen dat hij schuldig is, blijft Robert ontkennen. Als Eddie ook aan Robert's schuld begint te twijfelen, neemt hij de zaak aan. En dan begint een van de bijzonderste rechtszaken en is niets meer wat het lijkt..

Cavanagh geeft vanaf de eerste bladzijde al afwisselend kijkjes in de belevingswereld van de moordenaar (tevens jurylid) en hoofdpersoon Eddie. Hierdoor kun je duidelijk een antwoord formuleren op de eerder genoemde vragen. De combinatie van de informatie die je uit beide personages krijgt, bouwen het verhaal geweldig op. De informatie complementeert elkaar, maar spreekt elkaar soms ook tegen. Deze perspectiefwisselingen zorgen voor een goede spanningsboog en vaart in het verhaal.

“Drie is een magisch getal. Het neemt een belangrijke plaats in onze hersenen in en het speelt een grote rol in onze cultuur en ons dagelijks leven. Als je wordt gebeld door iemand die verkeerd verbonden is, tja, dan kijk je daar niet van op. Als het opnieuw gebeurt, dan noem je het toeval. Bij de derde keer weet je dat er meer achter zit.“

Daarnaast werkt Cavanagh zijn personages mooi uit. Ondanks het feit dat dit het vierde deel is in de serie rondom Eddie Flynn, heb haast continu het gevoel dat je een stand-alone leest. Er wordt zelden gerefereerd aan eerdere delen. De gevoelens en gedachten van Eddy volgen zo vanzelfsprekend uit zijn acties, dat je niet het gevoel hebt dat je informatie mist om het verhaal te kunnen plaatsen. Ook de moordenaar leer je door het verhaal heen goed kennen. Op sommige momenten kun je je zo goed in hem inleven, dat je haast begrip voor hem krijgt. De beschrijving van de setting en de emoties van de moordenaar dragen daar aan bij.

En dan de plot: tot en met het laatste hoofdstuk, de laatste bladzijde en zelfs het laatste woord laat deze bloedstollende thriller je op het puntje van je stoel zitten. Steeds als je uitgedokterd denkt te hebben hoe de moord in elkaar steekt en wie het jurylid is, blijkt Cavanagh je toch op een verkeerd spoor te hebben gezet. Stukje bij beetje vallen de puzzelstukjes in elkaar, totdat de puzzel compleet is en je verbijsterd doet achterlaten.

Kortom, 'Dert13n' is een thriller die ingenieus in elkaar zit. Met een sterke opbouw van de verhaallijn, een goede spanningsboog en een bloedstollend einde, is dit een thriller die je móét lezen. Het boek is spannend, pakkend en absoluut geen dertien in een dozijn!