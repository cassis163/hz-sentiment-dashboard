'Wat ons niet zal doden' was twee jaar geleden de langverwachte en fel omstreden opvolger van de Millennium-trilogie, bedacht door Stieg Larsson. David Lagercrantz, die de vervolgverhalen schrijft, leverde deze maand onder de titel ‘De man die zijn schaduw zocht’ een vijfde deel in de reeks af.

Het boek is minder complex dan zijn voorganger, maar de bekende hoofdrolspelers zijn vanzelfsprekend allemaal van de partij. In de eerste plaats zijn dat Lisbeth Salander, hacker van beroep en Mikael Blomkvist, journalist bij het tijdschrift Millennium, maar ook Holger Palmgren, de vertrouwenspersoon uit Lisbeths jeugd duikt nog een keer op. En hoe kan het anders, Lagercrantz heeft ook de nodige slechteriken uit zijn mouw geschud, mensen die verantwoordelijk zijn voor het leed dat Lisbeth, maar ook andere tweelingen, in het verleden werd aangedaan.

We komen in dit boek niet alleen veel te weten over die onfrisse praktijken van weleer, er zijn ook een aantal verhaallijnen die zich in het heden afspelen. Zo is er bijvoorbeeld de gemene bendeleidster Benito, die Lisbeth in de gevangenis leert kennen, en die het gemunt heeft op het moslimmeisje Faria. En welke rol speelt Leo Mannheimer, economist van beroep? Aan Lisbeth & co om het uit te zoeken.

‘De man die zijn schaduw zocht’ begint een beetje aarzelend, het duurt even vooraleer alle verhaallijnen in evenwicht zijn, maar dan is het genieten geblazen. Spanning alom, goed uitgewerkte karakters, een vlot geschreven verhaal dat doet uitkijken naar een afsluitend (?) zesde deel in de reeks. Want dat komt er volgens Lagercrantz.