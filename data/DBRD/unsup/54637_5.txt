Vorig jaar 2018 kreeg ik dit boek cadeau van mijn oudste zoon voor Moederdag. Hij vermoedde aan de hand van de titel, dat dit boek wel wat voor mij zou zijn. Zelf beoefen ik al decennia lang mijn eigen doe-het-zelf-praktijk van het ‘waarmaken’ en daarin past zowel het concept van ‘verborgen wijsheid’ als die van de ondertiteling ‘leer de taal van je onbewuste’.

Dit boek bleek al meteen zo interessant te zijn, dat ik de inhoud er niet zomaar doorheen wilde jagen. Ik trok er bewust een jaar voor uit en mijn voornemen is gelukt. Volgende week is het weer Moederdag. Als je dit boek gaat lezen zou ik ook voor mezelf nagaan hoe je er voor kunt zorgen dat de betekenis echt zou kunnen gaan beklijven. Aan de schrijfsters ligt het niet. Alles wat je moet weten en eigen maken om weer tot heelheid te komen wordt bijzonder duidelijk uit de doeken gedaan, zodat de boodschap zeker weten niet verkeerd geïnterpreteerd wordt. Als meditatie boek vind ik daarom dit boek de beste tot nu toe. Je leert geen verkeerde techniek aan, je hoeft niet te voldoen aan allemaal rituelen of gebaren, de methode is eigenlijk niet anders als opnieuw gebruik leren maken van je natuurlijke mogelijkheden om tot jezelf te komen en te blijven.

In deze review ga ik geen samenvatting maken van de inhoud, dat is dit boek zwaar tekort doen. Wat ik wel ga doen is hun eigen woorden weergeven waar volgens hen dit boek over gaat:
“Dit boek gaat over bewust zijn en worden en daarbij de talrijke vrolijke momenten en hindernissen op ons pad leren onderkennen en hanteren. Bewustzijnsleer gaat over volledig en in vol bewustzijn aanwezig kunnen zijn in het nu. Het gaat over kunnen rusten in deze aanwezigheid en ontdekken hoe dat voelt, maar ook over wat ons van deze rust vandaan houdt en hoe we er op een milde manier naar terug kunnen keren. Om dit te kunnen, is het fijn enkele handvatten te hebben, handvatten die in onze geschiedenis verankerd zijn, al eeuwen in verschillende vormen bestaan en hun nut bewezen hebben.”
En ik kan nu zeggen, ze maken deze belofte waar.

Vooral hoofdstuk 2 vond ik interessant. Het ging heel beeldend over de gelaagdheid in onze persoonlijkheid, waardoor ik deze ook in mij leerde herkennen. In dat hoofdstuk vond ik ook een zin in het boek, die mij het meest geraakt heeft, waarmee ik deze review passend mee kan afsluiten:
“Door te groeien in bewustzijn en opmerkzaamheid ontdek je dat het er niet om gaat jezelf te veranderen, maar om het realiseren, het waar laten zijn, van het onveranderlijke in jezelf.”