De boeken van de Vlaamse Hilde Vandermeeren zijn als een makkelijk zittend jasje dat je met veel plezier aantrekt. En jaar na jaar, m.a.w. na elk nieuw boek, lijkt dat jasje beter te zitten. Het doet je steeds opnieuw uitkijken naar de maand mei, de maand waarin Hildes thrillers steevast verschijnen, want dan kan je dat favoriete jasje weer uit de kast halen.

Hilde Vandermeeren schreef tientallen kinder- en jeugdboeken vooraleer ze zich een aantal jaar geleden aan een eerste thriller waagde. Ondertussen staan er bij de fans al vier titels op de boekenplank, is een vijfde thriller in de maak en bereikt Hilde een steeds groter publiek. Het gaat hierbij om op zichzelf staande verhalen, er is geen terugkerend seriepersonage.

Als alles duister wordt (2013)
De toeschouwers (2014)
Stille grond (2015)
Scorpio (2016)

In 'Scorpio' maken we kennis met Gaelle en haar gezin, met name haar man Bernd en haar zevenjarige zoon Lukas. Een paar dagen na een weekendje uit wordt Gaelle wakker in een psychiatrische instelling en wordt ze verdacht van poging tot moord op de kleine Lukas. En dan is er Michael, huurmoordenaar in dienst van de organisatie Scorpio. Maar ook bij professionals loopt er al eens iets anders dan gepland. Vanaf dat moment nemen de gebeurtenissen een wending die niemand had kunnen voorspellen ...

‘Scorpio’ is een schot in de roos. Een perfect opgebouwd en spannend verhaal, geschreven in een mooi en vlot Nederlands. Mooi uitgewerkte personages, een ingenieus opgezet plot, onverwachte en originele wendingen.

Vergeet die vooroordelen dat alles wat goed is uit het Engels vertaald moet zijn of uit het hoge Noorden moet komen. 'Scorpio' verdient alle aandacht die het maar krijgen kan en neigt naar vijf sterren, dit is grote klasse.