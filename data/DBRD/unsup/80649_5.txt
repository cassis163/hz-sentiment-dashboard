“Voor alle dierenvrienden van de wereld!’

Expeditie Regenwoud is (na De reis van Raaf en Papegaai ) het tweede voorleesboek over de vrolijke Papegaai en zijn beste vriend, de iets serieuzere, maar o zo lieve en behulpzame Raaf.
Raaf en Papegaai hebben besloten de winter niet in hun vertrouwde bos door te brengen, maar in het lekker warme en groene Regenwoud.
Vijftien prachtige verhalen waarin we zien dat de vogels nieuwe vrienden maken en de meest bijzondere dieren ontmoeten. Er zijn spannende verhalen (want wie komt er toch uit dat ei?), grappige (waarin Papegaai op zijn hoofd gepoept wordt!) en een beetje zielige (want waarom voelen ze zich zo vervelend?)
De verhalen nodigen stuk voor stuk uit tot mooie gesprekken met je kind: er staan veel weetjes in over dieren en de natuur en daarnaast is er veel aandacht voor gevoelens en emoties. Elk hoofdstuk sluit af met een concrete vraag, bijvoorbeeld: ‘Wat doe jij als je niet kunt slapen’ of ‘Jok jij weleens om ergens onderuit te komen?’
Raaf en Papegaai beleven veel, voelen zich soms bang, soms jaloers of hebben last van heimwee. Ze kunnen hierover heel eerlijk met elkaar praten en laten zien hoe je met ingewikkelde gevoelens kunt omgaan. Mijn eigen dochter vond het bijvoorbeeld fijn om te zien dat ook Papegaai moeite had met slapen en daar uiteindelijk een oplossing voor vond. Ook vindt ze het soms lastig om om hulp te vragen, ook dit overkwam Papegaai. Gelukkig leerden de andere dieren hem dat je best doen niet altijd genoeg is en je soms gewoon iemand nodig hebt die je helpt.

Door de ontzettend mooie illustraties van Jenny Bakker en de beeldende omschrijvingen van het woud waan je je echt in Zuid Amerika. Wij hebben ook regelmatig een dier opgezocht in een boek of op internet, want nieuwsgierig werden we! Meer weten wilden we, over bijvoorbeeld de arapaima en het grijpstaartstekelvarken.

Een heerlijk voorleesboek, voor jarenlang lees- en kijkplezier.

Bedankt, Li Lefébure en uitgeverij Clavis voor dit exemplaar!