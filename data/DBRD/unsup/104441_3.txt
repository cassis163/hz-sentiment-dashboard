Titel: Het laatste dat ze deed
Auteur: Gregg Olsen
Uitgever: Karakter Uitgevers B.V.
Verschijningsdatum: 18 februari 2018
Blz.: 334

Over de auteur:
Gregg Olsen is een New York Times-, Wall Street Journal- en USA Today-bestsellerauteur die bijna twintig boeken op zijn naam heeft staan. Hij is regelmatig te gast bij verschillende actualiteitenprogramma’s op Fox en CNN, en schrijft daarnaast voor de Los Angeles Times en de New York Post.

Achterflap:
Het jonge ambitieuze stel Liz en Owen woont tussen perfecte gezinnen met succesvolle carrières. Met een zekere afgunst bekijken zij hun buren Carole en David, die een ideaal leven lijken te hebben: een goed inkomen, een gelukkig gezinsleven, geborgenheid, en een prachtig zoontje, Charlie. Maar dan verdwijnt Charlie plotseling. Er is geen enkel spoor, hij is onvindbaar. En alles wat perfect leek, zakt als een kaartenhuis in elkaar.

Slechts één onoplettende seconde duurde het. Eén seconde die het leven van iedereen van wie ze hield totaal veranderde. Eén seconde die niet terug te draaien is. Eén seconde….

Als twee huwelijken langzaam bezwijken onder de druk van verdriet en angst, trekt Liz zich terug in een donkere duistere wereld van diepe ellende en schuld. Een wereld waarin paranoia en verraad de overhand krijgen. Want er is nog iemand met eigen geheimen, eigen pijn en redenen om Liz in de gaten te houden. En alleen deze persoon weet dat het mysterie rondom de verdwijning van Charlie bij lange na nog niet voorbij is.

Mijn mening:
Liz en Owen timmeren beiden hard aan de weg om zich te kunnen meten met de mensen uit de buurt. Voorlopig leven ze boven hun stand maar gezien de toekomstplannen die ze kosten wat kost willen realiseren zullen ze er later zeker bij gaan horen. Dat is tenminste het plan voordat Charlie, het koddige blonde buurjongetje plotseling van de aardbodem verdwijnt. Liz en Owen, die vooral afgunst voelen naar hun buren Carole en David worden noodgedwongen hun buren te steunen als hun zoontje Charlie vermist wordt.
Langzaam ontstaan er bij beide gezinnen scheurtjes in hun relatie die uitgroeien tot enorme barsten.
Leugen op leugen stapelen zich op, waardoor het verhaal wel erg ver door gedreven wordt.
Als lezer weet je vanaf het begin dat de eerste leugen op zal gaan breken.
Leugens zijn er om ontrafeld te worden, ze komen ook altijd uit, de vraag is alleen wanneer en wat is de waarheid?
Het verhaal start met een terugblik van twintig jaar geleden, een heftige gebeurtenis heeft zijn littekens achter gelaten, begrijpelijk dat je dit je leven lang mee draagt.
Daarna gaat het verhaal verder in het hier en nu, ongeveer zes weken wordt er intensief mee geleefd met de verdwijning van Charlie.
Voor mij een iets te langdradig verhaal met weinig uitspattingen.
De plot was niet heel verrassend, de weg ernaar toe had zeker beter gekund.
Als lezer weet je al snel wat er afgespeeld heeft waardoor de spanning niet echt tot zijn recht komt. De relatie tussen Liz en haar buurvrouw Carole die steun zoekt bij Liz is door het hele gebeuren onecht.
Je weet dat bepaalde personen door de mand gaan vallen, zij kunnen niet leven met hun geweten dat altijd zal blijven knagen. Knagen is in deze nog te mild uitgedrukt, het geweten vreet aan hen, dat kan niet anders.
Geen van de hoofdpersonen heeft mij voor zich kunnen winnen, vooral de irritatie nam de overhand.
Gregg Olsen heeft met Het laatste wat ze deed een middelmatige thriller geschreven.
Het is hem gelukt om aversie naar de hoofdpersonen te kweken maar ik mistte de gevoelens die ik graag in een thriller ervaar.

Originaliteit: 3
Schrijfstijl: 2
Spanning: 3
Leesplezier: 3
Psychologie: 2
Plot: 3

Het laatste wat ze deed krijgt van mij een krappe 3 sterren.
Bianca