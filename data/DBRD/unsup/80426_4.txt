Tammy Cohen laat je in ‘De nieuwe collega’ kennismaken met de collega’s Amira, Sarah, Paula, Ewan en Charlie die al jaren samenwerken. Met de komst van een nieuwe baas, Rachel, verandert de sfeer op het uitzendbureau drastisch. Rachel moet ervoor zorgen dat de resultaten van de afdeling verbeteren en uiteindelijk ook mensen ontslaan. Ze zet collega’s op een geniepige manier tegen elkaar op. De sfeer raakt aardig verziekt en wordt grimmiger en grimmiger... Rachel: ‘Ik ben hier niet om vrienden te maken.’
In het begin toen de personages werden geïntroduceerd moest ik even in het verhaal komen, maar algauw wilde ik doorlezen om te weten wat er gaat gebeuren! De spanning is zo slim opgebouwd: Tammy Cohen beschrijft haarfijn hoe iedereen wantrouwig wordt, hoe het de collega’s stuk voor stuk teveel wordt, tot er iemand doordraait. Je weet dat het mis gaat lopen, maar hoe? En als je denkt dat je het weet..
Naast de gebeurtenissen op het uitzendbureau is er een tweede verhaallijn van de arts/ psychiater Anne die terugkijkt op een onderzoek in het verleden. Dit onderzoek duidt op weinig goeds dat er komen gaat…’Instinctief deed ik mijn ogen dicht en toen ik ze weer opendeed, was de wereld uit het lood geraakt. En dat is nooit meer goed gekomen.’
In eerste instantie is niet heel duidelijk wat Annes verhaal met de gebeurtenissen op het uitzendbureau te maken heeft, maar langzaam krijg je als lezer een vermoeden.
Het boek De nieuwe collega is een echte aanrader! Het blijft spannend tot het eind en het eindigt zo onverwacht, dat ik het wel even moest verwerken… Het heeft me in elk geval nieuwsgierig gemaakt naar ander werk van Tammy Cohen. Op naar het volgende boek!