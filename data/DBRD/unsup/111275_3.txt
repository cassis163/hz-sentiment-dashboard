Het koude donkerblauwe contrasteert met het mooie warme luxe rosegoud op de omslag van dit winterboek. Het boek laat zien dat er met veel zorg aan gewerkt is. De kwaliteit van het papier, en de prints welke door heel het boek te zien zijn, versterken dit gevoel alleen maar. Door de ondertitel “een heerlijk warm boek voor wanneer het buiten koud is” schept het de verwachting van een heerlijk
hands-on doeboek, passend bij dit seizoen. Als lezer hoop je op al het goede van de winter, met het gevoel van een heerlijke warme sjaal en een beker warme chocolademelk.

Het winterboek is uiterst inspirerend en motiverend met haar mooie verhalen, inzichten en leuke DIY-projectjes. Teksten zijn prikkelend en geven ideeën, sommige vrij standaard, andere wel uniek te noemen. De combinatie van vormgeving en inspirerende teksten maakt dat je hongerig wordt naar meer.

De artikelen zijn in veelvoud te vinden in dit boek, waardoor clichés en herhaling nog wel eens om de hoek komen gluren. Artikelen zijn kort, waardoor het inspirerend effect zeker treffend is, maar waardoor de diepgang, welke anders wel gehaald had kunnen worden, weg komt te vallen. Inspirerend leven heeft dit opgelost door een duidelijke bronvermelding te geven bij elke tekst, waardoor je als lezer zelf diepgang kan zoeken en je zo vrij gelaten wordt in je keuze waarover je wel, en waarover je niet meer informatie wilt. Toch komt dit zo nu en dan ook over als enigszins misplaatste marketing.
Door artikelen te koppelen, kritisch te blijven aan de variëteit en een “less is more” uitstraling te creëren, had de inspirationele lading behouden kunnen blijven, en was er voor diepgang meer ruimte geweest.

Dit boek dient zijn nut het best wanneer je het vlak voor de winter al in huis hebt, zodat je met een goed gevoel de winter tegemoet treed. Hoe verder in de winter, hoe minder makkelijk dit boek tot je spreekt.

Over het algemeen is dit boek een erg fijn boek om het begin van de winter mee te starten en de hele winter door te gebruiken. Zeker een aanrader voor wie inspiratieloos tegenover de winter staat, en haar nog niet kan waarderen als seizoen in de cycli van de seizoenen. Maar ook wanneer je net iets meer wilt met dit seizoen of wanneer je gewoon nieuwsgierig bent zal dit boek je niet teleurstellen

Dit boek verdient 4 sterren, maar door het ontbreken van diepgang geef ik, helaas, 3,5 ster. Toch kan ik ook oprecht zeggen dat ik uitkijk naar volgende boeken, over misschien wel andere seizoenen, van Inspirerend Leven.