Een debuut met een actueel soort van thema.
Vluchtelingen - ze zijn in dit geval echter bepakt met een heel bizarre toekomst, zo er al sprake is van een toekomst.
Wat heftig zeg, het knalt meteen binnen vanaf de eerste bladzijde.
Cursief gedrukte stukken doorspekken het boek – de gedachtegang en belevingen van een jong meisje – dat werd al meteen duidelijk.
Haar leven eindigt en begint als ze met haar ouders Chili ontvlucht in een container, vergezeld van meerdere families die een betere toekomst wensen voor zichzelf en hun kinderen. Rauw en hard wordt hun hoop en vertrouwen de grond in geboord als ze eenmaal in het beloofde land Zweden aankomen..... het leven van het meisje neemt een heel aparte wending.

Henrik en Mia onderzoeken de moord op de chef van de immigratiedienst als ze stuiten op een hele vreemde aanwijzing – vingerafdrukken van een kind. Samen met Officier van Justitie Jana leiden ze het onderzoek dat aan alle kanten vast lijkt te lopen. Totdat ze het lichaam van een jongen vinden met een vreemd kenmerk. Dat is het begin van een lugubere en angstaanjagende vondst die het onderzoek in een stroomversnelling brengt. Gaandeweg het onderzoek krijgt de door steeds terugkerende nachtmerries geteisterde Jana Berzelius steeds meer flashbacks die haar leven op zijn kop zetten. Wat schuilt er in haar brein dat zo blokkeert? Wie is ze in werkelijkheid en hoe komt het dat ze zo star en gedecideerd reageert op penibele situaties?

Spanning bouwt zich langzaam op om aan het einde tot een totale uitbarsting te komen.
Het leest als een tierelier als je eenmaal een beetje de Zweedse namen van de personages op een rijtje hebt.
De hoofdpersonen Jana – Henrik en Mia zijn zeer goed neergezet en als het aan mij ligt wil ik ze wel beter leren kennen. Zowel hun werk als privé besognes nodigen uit tot verder uitbouwen lijkt me zo ;-)
Weer een debuut om U tegen te zeggen, spanning met een buitengemeen rauw randje dat je af en toe de rillingen bezorgd!

http://josesprakeloos.blogspot.nl/2015/12/emelie-schepp-memento.html