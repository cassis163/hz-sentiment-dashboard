‘Aftellen’ is na 'Lichte jaren' het tweede deel van de Cazalet-kronieken. Het verhaal speelt zich af in het Engeland van de jaren dertig, meer bepaald de eerste jaren van WOII. We leren de leden van de familie Cazalet een pak beter kennen: de grootste aandacht gaat uit naar de tieners op weg naar de volwassenheid. Terwijl zij met heel wat levensvragen geconfronteerd worden en ontdekken dat de dood bij het leven hoort, hebben ook hun ouders en grootouders hun portie ongeluk te verwerken.

Auteur van de reeks is de Britse Elizabeth Jane Howard. Haar Cazalet-kronieken verschenen voor het eerst in de jaren 90 van de vorige eeuw. Kenmerkend is de heel beschrijvende manier van vertellen, de lezer krijgt bijzonder veel details te verwerken. De ene houdt daarvan, de andere ziet dit als een gebrek aan vaart.

‘Aftellen’ is een boek dat in eerste instantie wat voortkabbelt, de oorlog komt weliswaar dichterbij, maar de gevolgen voor de welstellende familie Cazalet blijven beperkt. Tot het moment dat een deel van de mannen opgeroepen wordt en ook de vrouwen meer en meer hun steentje moeten bijdragen. Steeds meer dingen gaan op de bon.

De hoofdrollen in dit boek zijn weggelegd voor de jonge generatie. Terwijl de ene de eerste stappen op amoureus gebied onderneemt en een opleiding volgt, zitten anderen met zichzelf in de knoop en weten niet zo goed wat ze van de toekomst verwachten.

Genoeg cliffhangers op het einde van dit boek om ‘Verwarring’, het derde deel in de reeks, te gaan lezen. De release is verwacht voor februari 2018.