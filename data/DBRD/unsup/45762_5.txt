In de verhalenbundel ‘Diabolik’ van Tom Thys beschrijft de auteur als een literaire Basquiat de duistere gevoelens van de mens: pijn, angst, eenzaamheid, verlies en waanzin. In twaalf macabere verhalen verkent Tom Thys de afgronden van de menselijke geest op een lugubere creatieve wijze.
Naast het sublieme meesterwerk ‘dokter Z.’ bevat deze bundel het prachtige ijzingwekkende verhaal ‘De pijncabine’. In dit verhaal komen creatie en destructie op een beklemmende literaire wijze bij elkaar. Het verhaal gaat voor mij daarnaast over de wijze waarop kunst iemand kan confronteren met zichzelf.
Verder zorgen de regelmatig terugkerende motieven in de verhalen, kunst, creatie - destructie en leven – dood, voor coherentie en congruentie. Twee kwaliteiten die iedere goede verhalenbundel naar mijn mening dient te hebben. Tijdens het lezen van de verhalen heb ik bewondering gekregen voor de wijze waarop deze thematiek in de verhalen is verwerkt: creatief en met een scherp oog voor de veelzijdige negatieve kant van de mens schrijft Tom Thys zijn griezelige verhalen.
Tot slot wil ik het macabere werk van deze auteur aanraden aan iedereen die van horror houdt met een beetje diepgang. Mocht Dick Maas ooit een Nederlandstalige horrorfilm willen maken, dan hoop ik dat hij kiest voor een verfilming van een verhaal van Tom Thys.