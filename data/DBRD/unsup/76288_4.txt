Samen met haar twee dochters vertrekt Ted (Theodora) bij haar man nadat ze erachter komt dat hij vreemdgaat met zijn assistente. Ze verruilt haar luxe leven voor een appartement dat net groot genoeg is voor met z’n drieën. Haar hele leven staat op zijn kop en nu moet ze ook nog op zoek naar een baan om in hun levensonderhoud te voorzien. Gelukkig staat haar vriendin en fitgirl Soraya haar bij. Terwijl Ted zich vooral druk maakt om haar financiën en hoe ze het in hemelsnaam gaat redden als alleenstaande moeder met twee kinderen, droomt Soraya van een eigen gezin. Helaas komt ze alleen maar foute mannen tegen en langzaamaan geeft ze de moed op. Dan bedenkt Ted een plan en samen met haar broer Tijn en Soraya ontwikkelt ze een flirtcursus, waarmee ze wanhopige mannen leren hoe ze een vrouw voor zich kunnen winnen. Zal de cursus een succes worden?

Zowel Ted als Soraya wordt redelijk stereotyperend neergezet; Ted als de vermoeide maar sterke alleenstaande moeder die een beetje te zwaar is en geen shirt zonder vlekken in haar kast heeft en Soraya als de knappe slanke meid die vanbinnen best eenzaam is. Hierdoor blijven de personages redelijk oppervlakkig, maar eigenlijk is dat helemaal niet erg bij een verhaal als dit. Persoonlijk ben ik van mening dat dit ze juist zo heerlijk herkenbaar maakt, omdat iedere vrouw wel een beetje van beide in zich heeft. Hierdoor kun je je als lezer goed in hen verplaatsen en ga je als vanzelf met hen meeleven.
Naast het hoofdverhaal en de hoofdstukken die van perspectief wisselen tussen Ted en Soraya, laat Laura de Koning je af en toe ook in de hoofden van Ted’s broer Tijn en Soraya’s vader Ali kruipen, waarbij die laatste een kleine eigen verhaallijn heeft.
Het concept van ‘De flirtcursus’ speelt uiteindelijk een minder prominente rol in het verhaal dan de titel doet vermoeden, evenals de gele Volkswagenbus die op de cover prijkt.

Het boek is opgebouwd uit korte hoofdstukken waarbij je steeds van perspectief wisselt tussen de verschillende personages. Hierdoor kom je meerdere kanten van het verhaal te weten en het houdt de vaart er in.
De Koning heeft een vlotte en humoristische schrijfstijl die lekker weg leest.
‘De flirtcursus’ is een op-en-top chicklit, met een herkenbare en voorspelbare formule. Dat is niet erg, want als je aan een boek als dit begint doe je dat met een bepaalde verwachting en daar voldoet ‘De flirtcursus’ perfect aan.

Laura de Koning zet met deze vrolijke feel-good roman een mooi debuut neer en is wat mij betreft het Nederlandse antwoord op Jill Mansell.