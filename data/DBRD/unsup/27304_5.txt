Wie de vorige drie delen van de Noordzeemoorden gelezen heeft telde ongetwijfeld de dagen af tot het laatste deel, de ontknoping, verscheen. En het is een ontknoping geworden om U tegen te zeggen!!
Als lezer word je van in het begin meegezogen in het verhaal. Een ouder koppel wordt vermoord en de speurders hebben het raden naar de ware toedracht van deze historie. Het wordt geen gemakkelijke zoektocht.
Tegelijkertijd is Kyra, samen met Maud in Londen om informatie uit Vincent te krijgen die hen moet leiden naar haar zus en naar Sarah, het meisje dat eerder al uit de klauwen van de psychopaat was ontsnapt maar helaas weer in zijn handen terecht is gekomen. Komt ze meer te weten over hun lot, leven ze nog? Of speelt de psychopaat een vreselijk spelletje met hen? Kyra gaat in haar eentje op zoek en vindt een aantal sporen. Maar zullen deze sporen leiden tot een ontknoping van het mysterie rond Sarina en Sarah? En zo ja, is het de ontknoping waar Kyra op hoopt?
Eindspel is een boek dat je in één ruk uit wil lezen en waarvan je spijt hebt dat het uit is, want hiermee komt er ook een einde aan een keigoede reeks, de Noordzeemoorden. Gedurende het ganse boek word je meegezogen in het verhaal en het einde blijft heel lang nazinderen. De ganse reeks is een echte aanrader met Eindspel als een schitterende apotheose!