Een aansprekende cover zal je toch sneller overtuigen om een boek te lezen. Dat is in ieder geval zo bij 'Het (on)gewone verhaal van Bo (en Tom)'. Ook die titel maakt je erg nieuwsgierig. Het is dan natuurlijk de vraag of de inhoud ook kan overtuigen...

De korte inhoud op de achterkant van het boek beschrijft het boek zo goed dat het moeilijk is om dat te evenaren. Bo is een spastisch meisje van twaalf die naar een nieuwe school gaat. Op haar oude school is ze erg gepest en ze wil nu graag een goede indruk maken. Tom heeft de opdracht gekregen van de juf om haar wegwijs te maken. Maar waarom heeft Tom deze taak gekregen? Want geef toe... een spastisch meisje moeten helpen is voor een twaalfjarige misschien niet de leukste activiteit die er is. Dus wat heeft Tom op zijn kerfstok?

De personages zijn zo heerlijk nuchter! Er is geen andere omschrijving voor. Bo observeert graag de mensen rond zich en noteert dan alles in haar schriften. Ze gaat nergens heen zonder schrift. De zwarte schriften staan vol met onbeduidende zaken, maar haar rode schrift staat vol met persoonlijke trauma's. En die deelt ze met niemand. Het is mooi om te lezen hoe ze door Tom leert ook naar zichzelf te kijken. En hoe zij Tom leert om hetzelfde te doen. Het wisselende perspectief belicht het verhaal van beide kanten, van Bo en van Tom's kant. Als lezer leer je zo de personages steeds beter kennen en ga je ze steeds meer in je hart sluiten. Bo en Tom zijn Ã©cht. Ze kunnen je raken tot in je ziel.

Humor is erg belangrijk in dit boek. Schaterlachend lezen? Nee, dat niet. Een constante glimlach om de mond? Bijna, want er zijn enkele scenes die vrij aangrijpend zijn waar een glimlach helemaal niet bij past. De humor zorgt ervoor dat eigenlijk alles bespreekbaar is, want het wordt met een knipoog gebracht. De thema's zijn niet luchtig en toch voelt het geheel niet zwaar. Precies goed.

Dit is een prachtig jeugdboek. Ook voor volwassenen. Wil je geen draken, geen heksen en tovenaars, geen ruimtewezens, maar herkenbare situaties met eerlijke en levensechte personages? Een lach en een traan? Een moment om de wereld vanuit een ander perspectief te bekijken? Dan is 'Het (on)gewone leven van Bo (en Tom') zeker een aanrader!