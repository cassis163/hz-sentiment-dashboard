Wie wind zaait is het vijfde boek van Nele Neuhaus met Oliver von Bodenstein en Pia Kirchhoff in de hoofdrol. In totaal zijn er al zes boeken in deze reeks verschenen. Helaas zijn ze niet allemaal in het Nederlands vertaald.
Een windmolenpark en de klimaatproblematiek. Is dit een voor de hand liggend thema voor een thriller? Neen! En als die thriller geschreven is door Nele Neuhaus? Dan is het antwoord volmondig JA. Eerlijk gezegd had ik serieuze bedenkingen toen ik de korte inhoud van het boek las. Die sprak mij niet echt aan. Omdat de vorige boeken van deze auteur zo goed waren, ben ik er toch aan begonnen. Een wijze beslissing want dit is een schitterend boek geworden.
De nachtwaker van WindPro, een bedrijf dat windmolenparken uitbaat, wordt dood gevonden onderaan de trap in het bedrijf. Een ongeval of een moord?
Korte tijd later wordt de voorzitter van een actiegroep die tegen de windmolenparken is, vermoord. Pia Kirchoff en haar chef, Oliver von Bodenstein, en de ploeg van K11 schieten in actie. Er zijn echter heel wat kandidaten die als verdachte fungeren. En allemaal hebben ze hun motieven. Bovendien blijken ze niet te zijn wie ze lijken. Stof genoeg voor een spannend boek.
Naast de hoofdrolspelers in het moordverhaal, komen we ook heel wat meer te weten over de mensen van de K11. Pia en Oliver hebben naast hun problemen met de moordzaak ook af te rekenen met vele obstakels in hun privéleven. Nele Neuhaus neemt de tijd om de karakters van haar hoofdpersonages goed uit te werken waardoor het echte mensen van vlees en bloed worden.
Nele Neuhaus bewijst dat ze een fantastische auteur is die rond eender welk thema een bloedstollende thriller kan schrijven.
Zij sluit haar dankwoord af met de woorden: Het geeft me een heel bijzonder gevoel te weten dat ik erin ben geslaagd u een paar spannende, onderhoudende uren te bezorgen. Dit is een understatement. Het zijn veel meer dan een paar spannende en onderhoudende uren geworden. Ik hoop dat dit gevoel bijzonder genoeg is voor haar om nog vele maanden eenzaam schrijven aan te kunnen. Want ik wacht vol ongeduld op haar volgende boek. En ik denk echt dat ik niet alleen ben.