De Steen van Freio bestaat uit twee delen, deel 1 is een herziene uitgave en deel 2 is meteen een vervolg dat zich 1700 jaar later afspeelt.
275 na Christus, het Romeinse tijdperk, de vader van Freio vertrekt met een handelschip om geld te verdienen voor zijn gezin. Freio, de oudste zoon, moet in tussentijd op de boerderij letten. Na enkele weken is de vader nog steeds niet terug. Freio wil de godin Nehalennia gunstig stellen door haar een offer aan te bieden. Maar een boerenzoon kan zich geen offersteen veroorloven.
Dan is er nog Iden, een meisje dat Freio heeft gered, zij wil Freio helpen met zijn avontuur om een offer te brengen zodat zijn vader levend terug kan komen.
1995, zo’n 1700 jaar later wordt er een steen gestolen uit de ‘collectie’ van Freek, een jongen die later archeoloog wil worden en al zijn vondsten verstopt in een schuur naast de boerderij van zijn ouders. Hij weet niet wat hij kan doen om zijn steen terug te krijgen. Gelukkig is er zijn vriendin Jippe die blijft logeren. Ze gaan samen op zoek naar de dief.
Deel 1 van het boek was al eens uitgegeven onder de titel: ‘Nehalennia het laatste offer’. Een boek wordt niet zomaar nog eens herdrukt en dat heb ik zelf mogen ondervinden tijdens het lezen van de steen van Freio. Het verhaal heeft vele mooie boodschappen maar dat niet alleen, het schetst ook een mooi beeld uit de Romeinse samenleving. De manieren van denken hoe mensen alles deden voor hun familie en om te overleven. Maar ook wat er gebeurde als het noodlot toeslaat en de zee niet terugtrekt in een tijd waar dijken nog niet bestonden.
Het is duidelijk dat de auteur veel onderzoek heeft gedaan voor hij aan het boek is begonnen, het is een fictief verhaal maar wel gebaseerd op vondsten en namen die echt hebben bestaan.
Hierdoor komt het verhaal heel geloofwaardig over.
Martinus de Kam heeft een hele mooie schrijfstijl die je meteen doet wegdromen en laat meevoeren naar het verleden. Ook het verhaal van Freio en Freek zit goed in elkaar, Martinus slaagt er ook goed in om beide verhalen te laten samenvallen waardoor het boek niet één mooi verhaal vormt.
Alhoewel de avonturen van Freek en Freio niet de meest spannende zoektochten zijn die er bestaan slaagt de auteur erin om je aandacht erbij te houden. Je voelt je door zijn schrijfstijl verbonden met de personages en wil dan ook dat alles goed komt.
Elk hoofdstuk stopt op het juiste moment. Hij kan je nieuwsgierigheid doen aanwakkeren en je wilt gewoon weten hoe het afloopt.
De personages zijn goed uitgewerkt en je ziet ook duidelijk verschillen tussen de manier van omgang tussen ouder en kind/man en vrouw die veranderd zijn in 1700 jaar tijd. Waar Freio zijn vader nooit tegenspreekt, doet Freek dit wel vaker en waar Iden als vrouw haar plaats kent, neemt Jippe vaak de leiding. Dit maakt duidelijk dat er over het boek is nagedacht, dat merk je aan de kwaliteit van het verhaal.
De Steen van Freio is een mooi uitgewerkt verhaal over veel meer dan een zoektocht naar een steen, het gaat over familie, vriendschap en liefde. Een boek waarvan ik heel blij ben dat het een plaatsje heeft in mijn boekenkast.