De Vlaamse leraar Nederlands en auteur Kristof Desmet (1971) waagt zich aan een nieuw en bijzonder boek voor Young Adults. Hiervoor kruipt hij dit keer zelfs in de huid van een zestienjarig meisje, Merel (Mus voor de intimi).

Leve het traditionele gezin; met een echte vader en een moeder. Helaas gebeurt het steeds vaker dat twee ouders uit elkaar gaan. Wie is in dit geval zeer zeker de dupe van de situatie? Het kind is dan ook het kind van de rekening. Zo ook Mus en haar broer Brix; ze wonen voortaan bij mama. Vader is er vandoor met een veel jongere vrouw, moeder van haar kant vindt wat affectie bij een van de onaangenaamste leraren uit de school van haar dochter. Merel noemt hem de Kwal; de toon is meteen gezet. De twee pubers verzetten zich tegen deze nieuwe relatie. Vooral Mus gaat ver, veel te ver zelfs.

“Niemand voelt zich hier op zijn gemak. Xandrien niet omdat ze zich duidelijk de vreemde eend in de bijt voelde, haar vader niet omdat die zich schaamde dat zijn dochter een vrijpartij had verpest en zijzelf ook al niet omdat ze zich het vijfde wiel aan de wagen voelde en veel liever weer naar huis was gefietst.”

In een aan de doelgroep aangepaste taal en stijl – jong, fris en dynamisch – schetst Desmet haarfijn hoe kinderen denken en voelen bij een scheiding. Dit heeft hij knap uitgewerkt. Is het verhaal origineel? Niet echt, maar het is evenwel heel gemakkelijk herkenbaar. Dit boek is uitermate geschikt voor een jonger leespubliek vanaf 12 – 13 jaar, maar ook oudere lezers zullen hier heel wat situaties als bekend ervaren. Scheiden betekent meestal ook gedeeltelijk afscheid nemen, van het verleden en van een vertrouwde, veilige leefomgeving.
Het verhaal voelt soms heel erg pijnlijk aan, voor alle betrokken partijen. De pure realiteit haalt de fictie in, jammer genoeg.
Vooral het karakter van Merel wordt scherp en helder uitgediept; knap! Het stoutmoedige meisje zie je als lezer veranderen in een fragiele adolescent. Liefde maakt blind, zeker ook bij gescheiden ouders, die vooral oog hebben voor de nieuwe partner. Daarbij vergeet men maar al te dikwijls nestwarmte te geven en aandacht te schenken aan hun kinderen. Dit schetst de auteur aan de hand van relevante situaties.

De rechtstreekse belevenissen van Merel/Mus staan helemaal centraal in het boek. Dit betekent dan wel dat bepaalde verhaallijnen slechts kortstondig aan bod komen. Ook worden die niet verder uitgewerkt en dat is jammer.
Kristof Desmet benut handig zijn ervaring als leraar om ervaringen en interpretaties van jongeren scherp aan te voelen.