Als Emma met haar gezin een weekendje aan zee is, realiseert ze zich hoe moeilijk ze het heeft. Haar man Stijn en zoon Stefan lijden allebei aan autisme en Emma vindt het steeds zwaarder worden. Ze vindt het heel beklemmend dat alles volgens vaste patronen moet verlopen. Emma krijgt last van hyperventilatie en als ze het helemaal niet meer ziet zitten en huilend roept dat ze niet meer kan, komt haar schoonmoeder Margriet binnen. Ze belooft haar te helpen. Behalve praktische hulp geeft ze Emma haar dagboek. Als Emma het gaat lezen, wordt haar heel veel duidelijk. Margriet heeft hetzelfde meegemaakt als zij. Door het dagboek leert ze haar man en zoon beter begrijpen. Ze heeft veel steun aan hetgeen haar schoonmoeder geschreven heeft en ook aan Margriet die haar steunt waar ze kan. Hoewel alles erg moeilijk is, blijft Emma vertrouwen op God. Uiteindelijk leert ze beter omgaan met het autisme van Stijn en Stefan.

Verbonden met jou is een diep doorvoelde roman over een vrouw die alles voor anderen doet, tot ze erachter komt dat ze zichzelf enorm heeft weggecijferd. In deze pakkende roman wordt een duidelijk beeld gegeven van het omgaan met mensen die autisme hebben. Als de lezer niet bekend zou zijn met autisme, krijgt hij er door dit boek een goed beeld van. Gea Veldkamp is er heel goed in geslaagd om de lezer helemaal mee te trekken in het verhaal. Het is heel meeslepend geschreven, blijft boeien en is moeilijk weg te leggen doordat het leest als een trein. De lezer zou zich goed kunnen identificeren met de hoofdpersoon Emma en haar vertwijfeling, eenzaamheid en moeiten. Deze roman is heel boeiend geschreven zodat de lezer helemaal wordt meegezogen in het verhaal. Er zijn meer boeken over autisme geschreven en dit boek past daar heel goed tussen. Op een mooie en duidelijke manier komt het vertrouwen op God naar voren.

Dit is het debuut van Gea Veldkamp en hopelijk volgen er meer romans van deze nieuwe auteur. Ze volgde enkele schrijfworkshops bij auteur Greetje van den Berg, die inmiddels ruime ervaring heeft als schrijfster van vijftig romans. Veldkamp schrijft romans met een evangelische inslag. Het geloof wordt de lezer niet opgedrongen maar komt op een natuurlijk manier naar voren. Het is beslist niet storend of opdringerig voor de lezer die niets met het geloof heeft.