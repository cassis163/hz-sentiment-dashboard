Dat ik af en toe graag een smeuïge chicklit mag lezen zal niet als een grote schok komen voor reguliere bezoekers van de site. Nadat ik vele enthousiaste recensies van dit boek was tegengekomen op Goodreads, was mijn nieuwsgierigheid gewekt. Dezelfde week nog wist ik het boek te bemachtigen bij de bieb en ben ik begonnen met lezen. Waarschuwing voor degene met hetzelfde plan: trek er gerust een middag voor uit, want eenmaal begonnen zul je dit boek niet meer neer willen leggen.

Wat dit boek zo anders maakt dan andere steamy’s/chicklits is toch wel het goed gelaagde verhaal en de geloofwaardigheid van de personages. De hoofdpersoon Jocelyn is een sterke, onafhankelijke vrouw die hard werkt aan haar fantasyboek. Ik vond het erg leuk om te lezen over haar worstelingen met writersblock en andere schrijf-ongemakken die ik maar al te goed herken. Natuurlijk waren er momenten dat ik de gereserveerde Jocelyn het liefst een schop onder haar kont wilde geven, ze is namelijk gruwelijk koppig en houdt degene die om haar geven op een veilige afstand uit angst om gekwetst te worden. Maar dat, en een onfortuinlijk getimede wind op zijn tijd, waren wat Jocelyn tot zo’n interessant personage maakte.

Braden naar mijn mening niet vaak genoeg voor in het boek. Jawel, hij passeerde op vrijwel iedere pagina wel even de revue… maar dit is echt zo’n type vent waarbij je het ‘too much is not enough’- gevoel krijgt. Okay, ik beken: qua persoonlijkheid is hij niet zo heel erg anders dan vele andere romantische helden uit andere chicklits. Maar hij viel wel extra op door zijn trouw, toewijding en zijn eerlijkheid over zijn gevoelens. Eindelijk voor de verandering eens geen vent die emotioneel geconstipeerd is.
Het verhaal heeft een fijn tempo, en is veel meer dan een steamy. Naast de romance komen er namelijk ook genoeg serieuzere onderwerpen aan bod en dat is wat mij betreft het geheim van een boeiende chicklit.

Ik hoop echt van harte dat dit boek een vervolg krijgt want ik ben nog lang niet uitgeflirt met Braden.