Nog niet zo lang geleden is in Plymouth, Engeland het startschot gegeven voor de herdenking van een van de invloedrijkste zeereizen uit de geschiedenis. In 2020 is het precies 400 jaar geleden dat pelgrims de oversteek vanuit het Verenigd Koninkrijk naar de Verenigde Staten maakten.
Deze gebeurtenis van 400 jaar terug vormt een belangrijk thema in dit boek van Jeroen Windmeijer. Een literaire thriller tegen een historische achtergrond waarin ook religie een belangrijke plaats in neemt. Mede door deze combinatie wordt Jeroen Windmeijer ook wel “de Nederlandse Dan Brown” genoemd.
Deze vergelijking gaat deels op. Wat betreft historische achtergrond, authentieke beschrijvingen van locaties en moord en doodslag zeker wel, maar qua vaart in het verhaal blijft Jeroen toch wat achter.
Na een moord wordt veel aandacht besteed aan hoe het zo ver heeft kunnen komen en aan de geschiedenis en achtergronden van de vrijmetselaars. Verder is er in het hele boek sprake van heel uitgebreide informatie over o.a. Leiden en Boston. Dit alles haalt de vaart er aardig uit.
In het laatste gedeelte van het boek komt de vaart er weer wat in en wordt het gelukkig toch nog spannend.
Al bij al toch een onderhoudend boek over een interessant onderwerp, al is het woord “Thriller” op de kaft een tikkeltje overdreven.