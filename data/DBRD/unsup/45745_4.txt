In het eerste hoofdstuk maken we kennis met de vriendinnen Susan, Anita en Jeannette. Samen zitten ze in de tuin van Anita en genieten van het voorjaarszonnetje onder het genot van een glaasje wijn. Anita schrijft columns. Ze wil de erotische verhalen die ze te horen krijgen in boekvorm uit laten geven. Ook haar vriendinnen denken dat het zeker spannend zal worden.
Ze voelen de zon, ruiken de naderende zomer en willen alles weten van elkaar weten; hoe staat het met de liefde, de seks of met scheiding? Veel witte wijn maakt de tongen los en ook de buurtbewoners van de Beukenlaan worden onder de loep genomen door de vriendinnen.

Alle details komen aan de orde, niets wordt achterwege gelaten in hun gesprekken, hoe pijnlijk of ontroerend het ook is! Ook de erotische kanten worden belicht, soms grappig maar vooral steeds op een geloofwaardige manier beschreven zodat je deze andere personages tot leven ziet komen.
In de hoofdstukken met als titel de namen van de drie vriendinnen wordt de naam genoemd van iemand anders waarvan een van hen iets gehoord of gezien heeft. Dit personage is in het volgende hoofdstuk het onderwerp en je leest over zijn of haar belevenissen.

Door de hoofdstukken op deze manier aan de lezer te presenteren heeft de auteur gerealiseerd dat je graag verder wilt lezen, omdat je weet niet wat je in het volgende hoofdstuk voorgeschoteld zult krijgen. Is het spannend, ontroerend, erotisch of vermakelijk?

Dit is een heerlijk boek om zelf totaal onschuldig een paar uurtjes te genieten van roddel van de bovenste plank. Maar er komen ook hartverscheurende onderwerpen aan de orde, zoals het gedwongen afscheid van elkaar moeten nemen door de dood of het verlaten worden door een partner op een moment dat je het niet verwacht had.

Laat je meenemen aan de hand van De Drie Grande Dames van de Beukenlaan en kijk binnen in hun leven en het leven van hun buurtgenoten.