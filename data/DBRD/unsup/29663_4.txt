Wat zou jij doen?
De proloog van Leeuwen wekken zet direct het dilemma van het boek neer! Het triggert tot doorlezen: “Wat zal er van hem worden?”
Etan Green, een neurochirurg is na een fors meningsverschil over het aannemen van smeergeld (voorrang op operaties) ‘verbannen’ naar de betonnen wildernis van het Soroka Ziekenhuis in de Negev woestijn. Hij woont hier nu met zijn vrouw Liat Green, hoofd inspecteur bij de recherche, en zijn twee kinderen.
Etan, heeft 19 uur lang en intens gewerkt, hij is afgepeigerd en reageert onvoorspelbaar. Hij racet de woestijn in met zijn jeep. Weet gelukkig op tijd te remmen voor een stekelvarken, maar rijdt daarna een man dood. Een Eritreeër, een illegale vluchteling.
Etan laat de man liggen en rijdt naar huis, de volgende dag wordt er aangebeld. Daar staat Sirqit, de weduwe van Asoem, de doodgereden man. Zij gaat hem chanteren door medische hulp te eisen voor de vluchtelingen gemeenschap. Hij heeft niet veel keus!
Na zijn werk rijdt hij nu ( met gestolen medicijnen) naar de garage, ’het ziekenhuis’.
Het verhaal switcht tussen Sirqit, Etan en Liat. Je volgt hen ( in perspectief wisselingen) en leest dat er een soort aantrekkingskracht ontstaat tussen Etan en Sirqit! Ze zijn beide heimelijk verliefd, maar geven dat niet toe. Wordt het een driehoeksverhouding? Emotioneel wel!
Sirqit beschouwd Etan als haar ‘gevangen’ arts, Etan wordt behoorlijk gechanteerd voor het goede doel. Hij krijgt op zijn werk wel steeds meer wrijving als hij weer eens vraagt om een roosterwijziging.
Hoe lang kan Etan zijn vrouw voor de gek houden?
Je verwacht als lezer dat dit niet goed kan gaan, je wacht op een catastrofe. Wanneer komt die berisping van het ziekenhuis, wanneer ontdekken ze de diefstal van medicijnen, wanneer wordt Liat wantrouwig...
Als in deel 2 nieuwe personages komen, denk je… wat nu? Maar de lijnen van het plot komen steeds dichter bij elkaar, is Sirqit slachtoffer of dader?
In een vlotte schrijfstijl weet Gundar-Goshen je mee te slepen in het verhaal en morele dilemma’s neer te zetten.. Wat zou ik hebben gedaan … waarom speelt hij geen open kaart thuis..
Het dilemma van geen beschikbare medische hulp voor de vluchtelingen gemeenschap. Sta ik achter de acties van Sirqit?
Verwacht geen lieflijk boek, Gundar-Goshen schetst ook de onderdanigheid van de vrouw in relaties, klaagt discriminatie aan, de ‘rauwheid’ van de illegaliteit..
Verwacht wel een boek in prachtige stijl, met vaart, met perspectief wisselingen die je doen lezen en herlezen. Kortom een boek dat meer dan het lezen waard is!