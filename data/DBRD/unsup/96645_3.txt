Margolin heeft meer in huis,Het is niet altijd groot feest. Het complot van Phillip Margolin is duidelijk van mindere kwaliteit dan bijvoorbeeld Kroongetuige en De brandende man. Het was geen slecht boek, dat zeker niet. Maar, Margolin heeft meer in huis dan hij met dit boek heeft laten zien.

Het complot begint met de moord op Lamar Hoyt. Hoyt is een zeer vermogend man die getrouwd is met de ambitieuze senator Ellen Crease. Na onderzoek van de plaats delict lijkt de zaak zo klaar als een klontje, Hoyt is vermoord door een inbreker die gewapend de slaapkamer van het echtpaar binnendrong. Crease, ex-politieagente en zeer schietvaardig, aarzelde niet en schoot vervolgens de inbreker dood. Na het bestuderen van de fotos van de met bloed besmeurde slaapkamer begint rechercheur Anthony te twijfelen over de oprechtheid van senator Crease. De bloedspatten in de kamer lijken niet overeen te komen met de verklaring die ze gelijk na het drama heeft afgelegd. Als er voldoende bewijzen zijn verzameld, arresteert de politie Crease op verdenking van de moord op haar man. Rechter Quinn, een zeer principieel man, leidt de zaak. Al snel blijkt toch dat deze man chantabel is door een klein misstapje. Hij krijgt de opdracht senator Crease schuldig te verklaren want anders zal dat desastreuze gevolgen voor hem zelf hebben. Quinn zwicht niet voor de dreigementen en spreekt Crease vrij. Dan begint de ellende. Quinn wordt het lijdend voorwerp in een samenzwering die zeer vernuftig in elkaar blijkt te zitten

Hoewel Het complot een makkelijk leesbaar boek is, komt het zeker niet boven het gemiddelde thrillerniveau uit. Het verhaal bevat te veel voorspelbare elementen en is niet overdreven spannend. Margolin heeft getracht de ontknoping van de plot nog een verrassende draai te geven, maar is daar niet helemaal in geslaagd. Je kunt de afloop als ervaren thrillerlezer op je klompen aanvoelen komen. De diepgang in het boek laat in vergelijking met eerder werk te wensen over. Over de titel van het boek is ongetwijfeld lang nagedacht Het verhaal gaat over een complot en daar is dan eigenlijk ook alles wel mee gezegd. Ondanks de duidelijke minpunten toch een driesterren waardering voor dit boek. Ondanks dat het verhaal niet heel veel diepgang heeft, zit het wel goed in elkaar. Alles klopt en het is zeker geen verspilling van je tijd. Als je niet op zoek bent naar een wervelende middag, maar behoefte hebt aan een doorsnee rechtbankstory kom je zeker niet bedrogen uit. Ik raad lezers van dit boek echter wel aan om bijvoorbeeld Kroongetuige, De brandende man of een andere kraker eens te proberen. Deze boeken geven een veel beter beeld van de prima schrijver die Margolin toch zeker wel is.