Tien jaar lang hingen de NRC-journalisten Carola Houtekamer en Freek Schravesande rond in Nederland op wel heel bijzondere, en soms zelfs ronduit naargeestige plekken. Zo zijn ze een tijd te gast in Van der Valk Hotel Akersloot, aan de A9. Daar neem je de Afrit Akersloot, wat meteen de titel van hun boek is geworden.

Van Noord-Holland gaan ze naar Boven-Hardinxveld. Wat is daar met Johan de Waal gebeurd? Hij verdween begin januari en werd gevonden in september. Weliswaar dood en duidelijk een misdrijf. Houtekamer en Schravesande spraken nabij het plaats delict met nabestaanden en mensen uit het dorp. Vervolgens belanden ze op bedrijventerrein De Liesbosch, waar je wiet, seks of vishengels koopt. Het enige bedrijventerrein in Nederland met een penitentiaire inrichting én een kerk. Pieter is een gevangene, zijn dag wordt beschreven, afgewisseld met het reilen en zeilen op het terrein. Tussen de regels door lees je over de nalatigheid van de gemeente of politie. Sommige dingen moet de lezer zelf invullen, dat maakt het boek levendig. Van louche handel, illegale praktijken en (schijn)onschendbaarheid hangen de journalisten rond op Schiphol. De luchthaven waar verkleedpartijen aan de orde van de dag zijn. Vooral bij zakkenrollers.

Tien (!) jaar lang waren Houtekamer en Schravesande een heus observatieteam. Op het industrieterrein en in de Haagse volksbuurt hingen zij een heel jaar rond. Op de camping een week , bij de kerncentrale slechts een dag. Wat een onderneming! Het zijn verhalen geworden die blijven hangen. Verhalen van en over bijzondere mensen. Veelal zijn het heftige thema’s, luchtig weergegeven. Dat maakt Afrit Akersloot een origineel boekje.