Zijn echte naam is te lang, vond Michel van Bergen Henegouwen. Dus koos hij toen hij begon te schrijven voor het pseudoniem Michael Berg. Dat was in 2004, hij had niets meer om handen dus besloot hij naar Frankrijk te vertrekken om zich op het schrijversvak te gaan richten. Het is dus niet vreemd dat zijn boeken, Twee zomers was zijn debuut, zich in dat land afspelen. Hij heeft diverse nominaties en prijzen op zijn naam staan, waaronder De Gouden Strop 2013. Zijn nieuwste thriller is Broertje, dat in oktober 2017 is verschenen.

Cabaretière Lotte Pradel krijgt na een try-outvoorstelling te horen dat de Franse politie voor haar gebeld heeft. Als ze terugbelt krijgt ze te horen dat haar vader, haar stiefmoeder en een nog onbekende vrouw in hun villa zijn vermoord en dat haar autistische en verstandelijk gehandicapte broer Felix voor deze moorden is gearresteerd. Lotte besluit om de volgende dag naar Frankrijk af te reizen om haar broer te helpen. Ze is van zijn onschuld overtuigd. De politie denkt er anders over en bijkomend probleem is dat niemand tot Felix kan doordringen. Als Felix uit het politiebureau weet te ontsnappen kan Lotte niets anders doen dan met hem meegaan.

Broertje bestaat uit een aantal verhaallijnen. Een kort verhaal dat zich eerder in de tijd afspeelt en de Syrische vluchteling Amin als belangrijkste personage heeft. Daarnaast het belangrijkste waarin zowel Lotte als de Franse inspecteur Fillon de hoofdpersonen zijn. In die laatste verhaallijn heeft Berg, in cursief weergegeven, ook nog de korte gedachten van Felix verwerkt, wat zich in feite allemaal in zijn hoofd afspeelt. Elk van deze verhalen kent zijn eigen spanningsveld, is boeiend op zijn eigen manier en zorgen er stuk voor stuk voor dat je nieuwsgierigheid aangewakkerd wordt.

Hoewel het verhaal niet voortdurend bol staat van de spanning, zijn er wel degelijk spannende momenten. Dat Berg in veel hoofdstukken eindigt met een cliffhanger is daar zeker debet aan. Vanaf het begin is het wel duidelijk wie de moorden heeft gepleegd en ook vrij snel was te voorzien dat er een hogere macht achter zit. Dit zijn dan ook de enige voorspelbare momenten die in het verhaal voorkomen. Het waarom van die moorden blijft tot de ontknoping giswerk en daarin wordt de lezer regelmatig op het verkeerde been gezet. Dat het gebeurt, weet je eigenlijk vanaf het begin wel, maar hoe ze de verschillende verhaallijnen samenkomen en wanneer niet. Alleen daardoor wordt al een spanningsveld opgebouwd. Tot het moment dat ze dan daadwerkelijk samenvallen. En zelfs dan weet de auteur de lezer nog te boeien.

De personages in het verhaal zijn zonder meer interessant en de belangrijkste worden uitstekend uitgewerkt. Voor dat van Felix geldt dat Berg zijn eigen broer, die eveneens autistisch en verstandelijk gehandicapt is, min of meer als een voorbeeld heeft gebruikt. Dat is te merken, want de gedragingen van Felix komen erg realistisch over. Dat geldt overigens in mindere mate voor Felix’ ontsnapping uit het politiebureau en wat daar verder uit voortvloeit. Dat een arrestant ontsnapt, is niet ondenkbeeldig, maar de gevolgen daarvan lijken in dit verhaal enigszins aangedikt. Iets dat het verhaal er overigens wel boeiender door maakt.

Broertje heeft een ontknoping die er zijn mag. De snelheid en spanning nemen zienderogen toe en je blijft aan het verhaal gekluisterd tot je weet wat er precies gebeurd is. Zonder dat Berg hierover echt in details treedt, laat hij het enigszins aan de verbeelding van de lezer over wie er wezenlijk achter de moorden zit, waar afhankelijkheid toe kan leiden en dat er door officiële instanties en/of belangrijke personen stevig gemanipuleerd kan worden. Iets dat zich in de realiteit zo maar kan voordoen. Of zich misschien al voorgedaan heeft.