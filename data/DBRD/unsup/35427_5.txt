Domenico Starnone, ik had nog nooit van deze auteur gehoord maar ben wel groot fan van de boeken van Elena Ferrante. Nu blijkt uit de berichten in de media dat deze auteur de Elena Ferrante boeken geschreven heeft. Dus met heel veel interesse dit boek gelezen.
Het boek begint met een voorwoord door de schrijfster Jhumpa Lahin die het boek naar het Engels vertaalde. Zij schrijft met prachtige woorden de gevoelens van mensen binnen en buiten het huwelijk. Hoe het goed of fout kan gaan en de reactie van ieder hierop.
Vanda en Aldo zijn gelukkig getrouwd en hebben twee kinderen, dan krijgt Aldo een verhouding met een jonge vrouw en het geluk spat uiteen met alle gevolgen van dien.
Het boek is onderverdeeld in drie delen met ieder meerdere hoofdstukken.
De gezinsleden vertellen vanuit hun eigen perspectief het verhaal. Zodat je als lezer een goed beeld krijgt hoe ieder het ervaart
Vanda schrijft brieven met haar gevoelens van boosheid, frustratie,onmacht en teleurstelling aan Aldo . Steeds met de grote vraag waarom ? Zij begint de eerste brief met de volgende tekst: Misschien ben jij het vergeten waarde heer, maar ik zal je eraan helpen herinneren: ik ben je vrouw.
Aldo vertelt op zijn beurt hoe hij alles heeft ervaren, zijn pijn, onmacht, gemakzucht en angst. Dit raakt je allemaal wel.
De kinderen Sandro en Anna hebben ook zo hun problemen en vertellen hoe het hen gevormd heeft in het leven tot wat ze nu zijn.
Wat een impact heeft dit gebeuren in het leven van deze mensen. Dit alles wordt menselijk en prachtig verwoord.
Het einde was voor mij totaal onvoorspelbaar en als lezer zou je heel graag willen weten hoe dit verder afloopt.
De schrijfstijl is prettig en aangenaam. Je verveelt je geen moment en blijft nieuwsgierig hoe het verder gaat. De karakters worden goed uitgediept en als lezer heb je voor ieder wel een beetje sympathie , al ben je het echt niet overal mee eens .
De cover is prachtig en de titel "Strikken " wordt van alle kanten belicht zodat je aan het einde van het boek snapt wat er bedoeld wordt.
Of Domenico Starnone nu Elena Ferrante is, of de vrouw van ,dit boek is een literair pareltje.
Het krijgt van mij vijf sterren.