Toen ik de flaptekst las en de cover zag, móést ik het boek hebben. Ik heb veel interesse in het (oude) Egypte en was dus enorm benieuwd naar het boek. Wat me als allereerste opviel, was de prachtige cover! Er zijn maar weinig boeken waarbij de cover enorm goed bij het verhaal en/of de titel past. Het spoor van de Jakhals voldoet hier volledig aan. Een lust voor het oog!
In de eerste paar bladzijden werd meteen mijn interesse gewekt. Het boek begint met de ontdekking van een mummie en de afbeelding van een jakhals, waardoor je als lezer meteen nieuwsgierig wordt naar de rest van het verhaal. Het boek verspringt zowel in de tijd als van plaats. Hierdoor wordt het verhaal niet eentonig en blijf je een zekere spanning voelen. Het boek leidt je verder langs piramides, musea en het alledaagse straatbeeld van Egypte, die erg mooi omschreven worden. Al had de beschrijving van de bezienswaardigheden ietwat gedetailleerder gemogen.
Ik heb het boek op één avond uitgelezen! De schrijfstijl is zeer prettig en makkelijk te volgen, waarbij je nieuwsgierigheid tot aan het einde enorm geprikkeld blijft.
Het enige minpuntje is dat commissaris Coppens al in het beginstadium van het boek een gedeelte van de plot verklapt. Daardoor wist ik al enigszins welke kant het verhaal op zou gaan. Het schaadt de plot gelukkig niet. De spanning houdt aan en het verloop blijft onvoorspelbaar. Kortom: dit boek is een echte aanrader. Het wordt geheid een bestseller!