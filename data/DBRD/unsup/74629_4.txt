Fataal Spel is de nieuwste Young Adult thriller van de Nederlandse schrijfster en BookTuber Chinouk Thijssen. Het is een standalone boek van eigen bodem en uitgebracht bij uitgeverij Clavis.

Carmen en haar zusje Jessie hebben een hele hechte band en ondanks hun verschillen zijn ze haast onafscheidelijk. In uiterlijk lijken ze zelfs zo veel op elkaar dat de zusjes vaak aangezien worden als een tweeling.

Als blijkt dat Jessie na een gala in het ziekenhuis belandt en vervolgens nergens meer te bekennen is voelt Carmen vrijwel direct aan dat dit niet zomaar een verdwijning is. Haar zusje is ontvoerd en wanneer zowel haar ouders als de politie niet willen handelen is het aan haar om dit mysterie te ontrafelen en Jessie op tijd uit deze benarde situatie te redden.

Vanaf het eerste hoofdstuk wordt de spanning al direct opgebouwd en het laat je niet meer los tot het einde van het boek. Jessie verdwijnt en hoeveel impact dat op Carmen heeft is gelijk voelbaar en door het lezen van haar gedachten kun je echt met haar meeleven.

Zoals ik gewend ben van haar andere boeken is de schrijfstijl van Chinouk vlot en leest het heerlijk weg. Ook haar andere boeken Blindelings en Hij is van mij had ik binnen no-time uit. Toch is er naar mijn mening wel degelijk een grote groei merkbaar tussen de voorgaande boeken en dit nieuwe boek. In Fataal Spel is Chinouk niet bang om een diepere laag op te zoeken en moeilijke thematiek aan te snijden.

En dan moeten we het nog even hebben over dat eindeâ€¦ Zonder spoilers natuurlijk, maar wat een knaller! Fataal Spel gaat van spannend naar zenuwslopend, een boek met een rauw randje en gedurfde plotwendingen. Een must-read voor de liefhebber van YA thrillers!

Een uitgebreidere (spoilervrije) review van Fataal Spel is nu terug te vinden op mijn YouTubekanaal Whatthevalk:
https://www.youtube.com/watch?v=DzRkzt1bKMk