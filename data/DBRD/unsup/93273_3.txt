Al direct de eerste zin zet de toon voor de rest van Het anti-dieet: “Gefeliciteerd! Boks! Handjes in de lucht! High five! Woo to the hoo!”. Dit over-de-top taalgebruik gaat jammer genoeg het hele boek door en zorgt er bijna voor dat je de neiging krijgt om het eerste deel van ieder hoofdstuk maar over te slaan en direct naar de tips door te bladeren. Deze tips zijn interessant en bieden handvatten voor een gezonder en energieker leven. De auteurs Jennipher Walters en Erin Whitehead zijn bekend van de blogsensatie FitBottomedGirls.com. Waarschijnlijk zullen op een snel medium als een blog de ‘high fives’, ‘dudes’ en de constante peptalk prima te verteren zijn. In geschreven vorm is het helaas uitermate storend en dit zal er wellicht voor zorgen dat de minder gemotiveerde lezer al na een hoofdstuk afhaakt. En dat zou jammer zijn, want het verhaal dat Jennipher en Erin vertellen is in essentie interessant.

In tien hoofdstukken geven de dames de gouden regels van het anti-dieet en vertellen ze over hun eigen ervaringen. Ook Jennipher en Erin zijn ooit ‘dieetslaaf’ geweest. Zij zijn erin geslaagd om deze verslaving om te buigen naar een gezonde leefstijl, waarin het volgen van een dieet niet langer nodig is. En juist deze eigen ervaringen steken je een hart onder de riem en maken de doelen die je jezelf stelt met behulp van dit boekje mede haalbaar.

Als je je niet laat afleiden door het overdreven taalgebruik staan er handige en bruikbare tips in. Zoals de bewegingstips tijdens het werk. Een leuke is bijvoorbeeld de oefeningen tijdens een bezoekje aan het toilet : doe 1 minuut squats boven de toiletbril voordat je daadwerkelijk gaat zitten. En doe daarna 1 minuut lang push-ups tegen de deur. Of neem de trap in plaats van de lift. Maar ook als je je huis schoonmaakt zijn er tal van extra bewegingen die je kunt doen. Wat dacht je van de was-squat tijdens het vouwen van de was: zet je wasmand op de grond en doe een squat elke keer als je een nieuw kledingstuk pakt. Dus ook als je gruwt van sporten en sportscholen, kom je zo aardig toe aan je dagelijkse portie beweging.

Hoewel de titel van het boekje anders doet vermoeden, komt het er uiteindelijk, hoe je het ook wendt of keert, toch op neer dat je minder en gezonder moet eten en meer moet bewegen. Niet door je te storten in het zoveelste crashdieet en ook niet door je extreem in het zweet te werken in de sportschool met oefeningen waar je een godsgruwelijke hekel aan hebt, want dan is het op voorhand al een verloren zaak. Het gaat erom dat je dingen doet je leuk vindt. Dan is het geen opgave om het vol te houden en is de kans dat je je ‘healthy lifestyle change’ een blijvende verandering kan doen zijn. Maar misschien wel de meest belangrijke les van de auteurs is dat je van jezelf moet houden zoals je bent, ook met een pondje meer.