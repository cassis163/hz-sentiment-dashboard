Officieel heet hij Geniek Janowski; iedereen noemt hem echter eenvoudigweg ‘de Pool’. Zijn echte naam is precies niet echt belangrijk, zelfs niet voor de goede man zelf. Hij is een brave  echtgenoot en vader, woont in Heerlen en is ginds aan de slag als brandweerman. Veel branden hoeft hij echter niet te blussen, tenzij zijn innerlijke vuurhaarden van tegenslag en hartzeer. Zijn verleden slaat opnieuw weergaloos toe in het heden. De vrouw van zijn goede collega Beckers uit de C-ploeg is een terminale kankerpatiënt. Geniek - correctie: de Pool - zoekt haar op in het ziekenhuis. Met alle dramatische gevolgen van dien.
Arnon Grunberg (1971) is een onverbeterlijke en productieve kilometervreter met zijn schrijfpen. Zijn roman Goede mannen – zijn zoveelste boek – moet dan zeker weer een dikke pil zijn. Ja hoor, ruim 500 pagina’s met dit keer een goede man (is hij dat wel?) - met een Poolse vader - in een niet te benijden glansrol.

Goede mannen is een psychologische roman waarin een getormenteerde vader nood heeft aan steun en vertroosting. Geniek Janowski blijft niet gespaard van tegenslag, die wandelt ongestoord bij de Pool naar binnen. Als een van zijn zonen uit het leven stapt, slaat het noodlot onverbiddelijk toe. Met persoonlijke ontwrichting als resultaat.
Grunberg schetst en diept zijn personages vakkundig en eigenzinnig uit; vaak doet hij dat ook met bittere humor. Zelfs de oude creperende pony Manja (die een mooie rol speelt in het verhaal) wordt door de auteur zonder genade naar de finale slachtbank gevoerd.

De hoofdrolspeler trekt zich voor een jaar terug op een bijzondere plek met een religieus tintje. Eenmaal gedropt in het laatste deel, beland je als lezer in Kiev voor een bizarre maar daarom niet minder gesmaakte apotheose. Ginds gaat de schrijver pas helemaal uit de bol en staat het vuur op één lijn met de goden. Geloofwaardig is het dan al lang niet meer, maar het heeft geen zin om dat brandje proberen te blussen. Ook de passages met macabere seks moet je erbij nemen. 

En toch is Goede mannen een typische en steengoede Grunberg met diepgang. Een mistroostige roman over een brandweerman die zijn uiterste best doet om een keurige en goede man te zijn. Jammer genoeg voor hem heeft de auteur daar anders over beslist. Een aandoenlijk en totaal uitzichtloos verhaal.