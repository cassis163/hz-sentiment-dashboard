Lis Lucassen, pseudoniem van Olga Hoekstra, kennen we al van haar drieluik Hitte, Razend en Zomer. In deze boeken neemt ze New Adult lezers mee in een verhaal over getraumatiseerde jongvolwassenen. Na iets meer dan een jaar wachten op een nieuwe Lucassen, verscheen in augustus 2018 Grenzeloos, het eerste deel van de ‘California Campus’-serie.

Rebecca houdt het niet meer vol in Nederland. Haar leven in het gelovige dorp is verstikkend en dat doet haar besluiten om een jaar in Amerika te gaan studeren. Ze maakt al snel vrienden en het leven gaat z’n gangetje. Ze trekt op met Dee, die al snel haar beste vriendin wordt en krijgt nieuwe gevoelens voor Dee’s broer Thor. Maar kan ze haar gelovige opvoeding achter zich laten en vechten voor een leven waarin haar geluk centraal staat? 

Lucassen laat ons snel kennismaken met het high school leven in Amerika. Football, colleges, studentenleven, het hoort er allemaal bij en de schrijfster schuwt niet om dit in het verhaal onder te brengen. Vooral het football speelt in deze roman een grote rol en dat maakt het verhaal uniek. Topsport en de reden waarom die sport zo belangrijk voor iemand is, vormen een belangrijk thema in dit verhaal. 

Want de hoofdpersonen hebben een verhaal. Rebecca komt uit een strenggelovig gezin en laat een getrouwde man achter. Wil ze nog wel verder met deze relatie? En Thor kan zijn agressie en woede alleen kwijt in het spel. Waar komt die woede toch vandaan? Stukje bij beetje laat Lucassen haar personages hun verhaal vertellen. Maar niet alleen Thor en Rebecca zijn divers; ook Dee valt onder diversiteit te scharen vanwege haar seksualiteit. Het verhaal laat zien dat homoseksualiteit ook in Amerika nog niet geheel geaccepteerd is en dat wij Nederlanders er een stuk relaxter mee omgaan dan de o zo vrij geprezen Amerikanen.

Grenzeloos is een prachtig verhaal, omdat je Rebecca, Dee en Thor meteen in je hart sluit. Ze zijn zo levendig door Lucassen beschreven, dat ze deel van je vriendenkring worden. Je weet ongeveer wat Rebecca’s geheim is, maar wanneer gaat ze het delen? En ook Thor, wanneer kom je achter zijn duistere verleden? Dee is een geweldig mens en laat je keer op keer lachen met haar gevatte opmerkingen.  

Het is dan ook vreselijk als er zich een ramp voordoet. Deze plotwending zie je als lezer absoluut niet aankomen. Lucassen heeft dit op zo’n manier weten te verpakken dat je totaal verbluft bent als je bij het Halloweenfeest bent beland. Vanaf dan staat het huilen je nader dan het lachen en kun je het boek op geen enkel moment meer aan de kant leggen. 

Grenzeloos is een boek dat gelezen moet worden. Omdat het laat zien dat geloof veel met iemand kan doen, dat rassenhaat in Amerika nog steeds bestaat en omdat het zicht geeft op het high school leven in Amerika. Daarnaast is Grenzeloos een prachtig liefdesverhaal over twee mensen die een zwaar verleden achter de rug hebben waarin zij keuzes maakten waar ze niet altijd even trots op zijn. Grenzeloos was een mooi voorproefje dat smaakte naar meer. Gelukkig verschijnt begint volgend jaar Genadeloos, deel 2 in de ‘California Campus’-serie.