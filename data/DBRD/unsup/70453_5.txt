Dr. Michael Mosley ging na zijn afstuderen als arts bij de BBC werken als presentator en producer van documentaires over biologie, gezondheid en het menselijk lichaam. Na de documentaire Eat, Fast & Live Longer in 2012 introduceerde hij een nieuwe manier van diëten: Het vastendieet ook bekend als het Het 5:2 Vasten Dieet. Het boek verscheen in Nederlandse vertaling in 2013 bij Prometheus en deze las ik toen, zeer interessant. Voor meer informatie check zeker de Nederlandstalige website (hetvastendieet.nl) hier rond. Je vindt er ook de documentaire terug.
En nu is er dus het boek "Het slimmedarmendieet". Mosley legt hierin uit hoe de 50 biljoen bacteriën die samen het microbioom vormen van invloed zijn op het immuunsysteem en onze lichamelijke en zelfs mentale gezondheid. "Hoe je je lichaam van binnenuit radicaal kunt veranderen" titelt de kaft. Dit boek draait niet om calorieën maar gaat over de soort voeding dat je microbioom voedt en daarmee je gezondheid en zelfs gewicht beïnvloedt. "Alle ziekten ontstaan in de darmen", een citaat van Hippocrates van Kos, vader van de moderne geneeskunde dat op de eerste bladzijde van het boek prijkt. "Laat uw voeding uw medicijn zijn en uw medicijn uw voeding" is ook een beroemde uitspraak van hem.
Er is een theoretische benadering van het onderwerp maar gaandeweg krijg je praktische tips, recepten en checklists. De website hieromtrent is voorlopig enkel nog in het Engels, cleverguts.com.
Ik kan niet anders dan deze boeken aanraden, ze lezen beiden zeer vlot en zijn waanzinnig interessant. We zijn zelf verantwoordelijk voor onze gezondheid.