Ik heb dit boek gekregen van Uitgeverij de Fontein en ik was heel blij toen hij in de brievenbus lag! De Amerikaanse versie stond al een tijdje op mijn verlanglijstje, dus ik kon er eindelijk aan beginnen.

'Wij leugenaars' gaat over de rijke familie Sinclair. Opa heeft een privé-eiland en daarop huizen laten bouwen voor zijn drie dochters en kleinkinderen. Elke zomer komt de familie samen om de vakantie daar door te brengen. Cadence is één van de kleinkinderen en samen met Johnny, Mirren en Gat vormt ze ‘de leugenaars’ Maar tijdens zomer vijftien gaat het helemaal mis. Sinds die zomer lijdt Caddy aan geheugenverlies en zware migraine. Met zomer zeventien komt ze voor het eerst weer op het eiland, maar weet niet meer wat er gebeurd is en niemand wil het haar vertellen.

De schrijfstijl van de auteur E. Lockhart is heel bijzonder. Het leest makkelijk weg, maar door de mooie, korte zinnen houdt de auteur je tegen om te snel te gaan. Het is een beetje een poëtische manier van schrijven. Er komen veel personages in het verhaal voor en verschillende namen van locaties, wat in het begin een beetje verwarrend kan zijn. Maar gelukkig heb je al snel door wie de hoofdpersonages zijn en dan wordt het een stuk duidelijker.

Tijdens het lezen kom je er al snel achter dat er van alles is gebeurd in zomer vijftien, maar net zoals Caddy weet je van niets en dat maakte me erg nieuwsgierig. Langzamerhand kom je steeds meer te weten, maar dan volgt de klapper! Ik heb vol verbijstering het laatste deel gelezen en het einde had ik zeker niet zien aankomen. Tijdens het lezen krijg je wel vermoedens, maar dit had ik nooit kunnen raden. Een heerlijk zomers boek om te lezen. Zoals de achterflap zegt: ‘Lees dit boek. En als iemand je vraagt hoe het eindigt, lieg.’