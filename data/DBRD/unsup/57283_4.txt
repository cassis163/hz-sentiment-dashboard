Hoe ver ga jij om je huis te verkopen? Het is 2013. Nederland zucht onder de crisis. Er is nauwelijks beweging op de woningmarkt. Makelaar Richard Hoek biedt hoop met zijn onorthodoxe methoden om de huizen te verkopen. Te koop begint met een proloog die zich in 2001 afspeelt in Amsterdam. Daarna springt het verhaal naar twaalf jaar later in Amersfoort. De eerste hoofdstukken beginnen met de beknopte verkoopgegevens van een huis en de bewoners ervan. Iedereen heeft wel een reden om snel zijn huis te willen verkopen en daar maken makelaar Richard en zijn woonstyliste Ghislaine gretig gebruik van. Ze laten alle hulpmiddelen van een gehandicapte man uit zijn huis verwijderen en de konijnen van een verkoper los in het bos. Door de vele personages die in het boek voorkomen, moet je je aandacht goed bij het boek houden. Wat belangrijk is over de verkopers komt in de verhalen voldoende aan bod. Centraal staan Richard en zijn vrouw Marlinde en hun zoons Stijn en Vosse.

Te Koop is het debuut van Eva Monté. Dit is de schrijversnaam van de zussen Alexandra (uit Hilversum) en Victoria Nagelkerke (uit Soest). Ze schrijven via brainmerge, waarbij Alexandra typt en ze samen het verhaal bedenken. Hun personages zijn allemaal ‘over the top’. Niet alleen is Richard seksverslaafd en eet Ghislaine alleen maar raw food. Ook zijn er huisverkopers met eigenaardigheden. Zo vernielt Clio een luxe auto compleet, wil Paul Richard doodrijden, slaat Rinske met een dood konijn in het rond en vliegen bij Maartje de kilo’s eraf door ook aan de raw food te gaan. Dan zijn er ook nog familieleden met vreemde hebbelijkheden zoals de vriend van Ghislaine die haar meerdere keren in elkaar slaat en de moeder (Theresa) en broer (Erik) van Marlinde die allerlei vreemde karaktertrekken hebben. En dan heb ik het nog niet over de moodboards van Ghislaine die warmte uitstralen, stenen met helende krachten en vrijwel iedereen die vreemd gaat.

Te koop leest lekker en ontspannen. Door de onrealistische personages en onorthodoxe manier van werken van Richard en Ghislaine raakte het verhaal me niet. Door het hulpaanbod dat Richard krijgt is ook direct de moordenaar en de plot duidelijk. Ik had iets meer verwacht van een thriller over de dubieuze vastgoedwereld. Maar het boek is leuk om te lezen en het is absoluut origineel.