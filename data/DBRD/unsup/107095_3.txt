IzzyLove, zo noemt Isabella Stombolov zichzelf, is een hippe puber. Haar beste vriendin Cato verhuist naar Amsterdam om er bij de enge vriend van haar moeder in te trekken. Samen bedenken ze een plan om ervoor te zorgen dat deze relatie mislukt. In Amsterdam ontmoet Isa een leuke jongen en ze valt meteen voor hem. Isa heeft op een bepaald moment meer oog voor haar eigen gevoelens dan voor die van Cato en dat zet hun vriendschap even onder druk...
Expeditie Vriendschap is het zevende deel van de serie over IzzyLove. Elk deel is gelukkig wel prima afzonderlijk te lezen. Auteur Manon Sikkel sleepte voor verschillende titels van deze reeks al heel wat prijzen in de wacht. Voor het eerste deel Is liefde besmettelijk? won ze zowel de Hotze de Roosprijs als de Debuutprijs van de Jonge Jury. In 2013 ging voor het eerst zowel de prijs van de Nederlandse Kinderjury als de Pluim van de Senaat naar hetzelfde boek, namelijk Voor wie doe jij een moord?
Sikkel bedankt in haar boeken steeds mensen die haar hielpen bij het verhaal. Vaak vermeldt ze hier ook kinderen die haar inspireerden. Misschien is dat wel de reden dat ze perfect lijkt te weten hoe kinderen denken. Ze kan dit ook zeer herkenbaar en grappig verwoorden.
‘Alleen heeft deze vrouw een heel rare neus. De punt van haar neus staat omhoog en Isa kan zo in haar neusgaten kijken. Isa houdt haar hoofd een beetje schuin om te zien hoe ver ze erin kan kijken. Zou ze haar hersenen kunnen zien?’
De vaak erg korte hoofdstukken en het gebruik van een vrij groot lettertype zorgen er samen met de snelle opeenvolging van gebeurtenissen voor dat je als een sneltrein door het boek heen raast. Daardoor is het boek ook zeer geschikt om meiden die over het algemeen niet zo graag lezen toch aan het lezen te krijgen. Meiden, want die zijn hier duidelijk het doelpubliek. Dat zie je al aan het boekomslag, bedacht door illustrator Marenthe Otten, waar roze en paarse gekrulde letters, omringd door hartjes, bloemetjes en xxxjes, de knalgele achtergrond sieren. In de rechterbovenhoek zien we een tekening die IzzyLove moet voorstellen. Van zulke tekeningen vind je er dertien in een dozijn op tienerspullen. Verder bevat het boek geen enkele illustratie, maar dat stoort niet want het geeft de lezer de nodige vrijheid om zich een eigen voorstelling van de personages te maken.
Het verhaal zelf is echt wel een typisch meidenverhaal. Zoals elk pubermeisje is Isa vooral bezig met verliefdheid en vriendschap. Dat laatste is dan ook het hoofdthema en de lezer krijgt de boodschap dat je je eigen bezorgdheden in het juiste perspectief moet plaatsen en oog moet hebben voor die van je vrienden.
Kinderen met gescheiden ouders zullen de gevoelens van Cato zeker herkennen. Hippe tieners zijn vast blij met de hippe woordenschat en tijdsgeest van het verhaal dat zich afspeelt in ons huidige tijdperk waarin zelfs e-mails al ouderwets gevonden worden.
‘… overnachten in dit mega-awesome-te-gekke-coole-funky hotel ...’
Een klassieker zal dit boek dus niet worden, maar de doelgroep zal genieten van dit verhaal dat de denkwereld van het gemiddelde tienermeisje goed beschrijft. En als toemaatje krijg je als koper een echte IzzyLove-ring om aan je BFF cadeau te geven.