Zijn bloedige plan is een interessant en goed geschreven verhaal. Al is het meer dan zomaar een roman. Graeme Macrae Burnet beschrijft een fascinerende en schokkende rechtszaak uit 1869 uit de Schotse rechtsgeschiedenis. Hoofdpersoon is de jongen Roderick Macrae. Hij zal worden aangeklaagd voor drie moorden, gepleegd in het dorpje Culduie. Een benauwende plaats die onder het bewind staat van de Mackenzie clan met als absolute kwelgeest Lachlan de Brede die het leven zuur maakt van de Macrae familie, vader, dochter en zoon. En dat terwijl de familie onlangs hun vrouw en moeder verloor .
Tot op een dag de stoppen doorslaan van Roddy. De vraag die het boek vervolgens centraal stelt is: lag hier nu een doordacht plan aan ten grondslag of was het een vlaag van verstandsverbijstering van de hoofdpersoon Roddy? Dit laatste zou, indien bewezen voor de rechtbank hem kunnen vrijpleiten van de galg.

De schrijver baseert zich op een werkelijk bestaande verklaring van de dader zelf, aangevuld met archiefonderzoek over de rechtszaak. Al lezende verplaats je je steeds meer in de hoofdpersoon. Welke kant kan de familie nog op? Het leed stapelt zich op. Ja, wat zou ik doen? Het is wel onbegrijpelijk dat hij niet alleen de bullebak in het verhaal doodt. Het verhaal blijft je na het lezen nog lang bij. Bepaalde personages zoals de geleerde Thomson met stuitende ideeÃ«n over criminelen en de kwalijke dorpspastoor Galbraith vergeet je ook niet licht.
'Ik geloof dat de eerwaarde Galbraith in zijn hart eigenlijk blij was met het overlijden van mijn moeder, omdat het de door hem gepredikte doctrine staafde.'
En natuurlijk Roddy en zijn inerte, tobberige vader komen ook goed uit de verf. Niet voor niets is het door VN gekozen tot thriller van het jaar. 2017. Het boek is een klassieker in de dop.