Sarah Pinborough heeft al vele boeken in verschillende genres geschreven, waarvan de meeste echter niet in het Nederlands zijn vertaald. Eerder zijn de boeken 13 minuten, Wat jij niet ziet, en Het dodenhuis in het Nederlands verschenen. Naast boeken schrijft zij ook scenario's voor televisieseries.

In Belofte maakt schuld worden we meegenomen in het leven van hoofdpersoon Lisa en dat van haar dochter Ava en van haar beste (en enige) vriendin Marilyn. Lisa wordt nog dagelijks achtervolgd door gebeurtenissen uit haar verleden, maar verbergt dat voor iedereen om haar heen, zelfs voor haar dochter en haar beste vriendin. Ze leeft daardoor een rustig en teruggetrokken leven. Haar dochter, Ava, wordt echter volwassen en krijgt haar eigen leven en haar eigen geheimen. Marilyn is de beste vriendin van Lisa, maar kennen ze elkaar eigenlijk wel zo goed als ze zelf denken? Alle drie dragen de vrouwen een geheim met zich mee, de ene groter dan de ander. Maar wiens hele leven blijkt uiteindelijk een leugen?

Belofte maakt schuld is een spannende en verrassende psychologische thriller met verschillende plotwendingen. De spanning wordt gedurende het verhaal goed op peil gehouden doordat er veel gebruik wordt gemaakt van flashbacks, perspectiefwisselingen tussen de drie vrouwen en meerdere plotwendingen.