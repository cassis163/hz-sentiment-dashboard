De voorkant en titel van het boek doet vermoeden dat er een erg eng verhaal volgt, maar dat valt reuze mee. De inhoud gaat over een thema van deze tijd: vluchtelingen, asielzoekers en daartegenover een politieke partij. In dit verhaal komt duidelijk naar voren dat de keuze die ouders maken hun stem drukt op het leven van de aanwezige kinderen. Deze moeten hier maar mee om zien te gaan en dat valt niet altijd mee.

Zo gaat het ook met Michiel Bosroode, leerling op het Augustinuscollege. Sinds zijn vader in de politiek zit bij de Partij voor Nationaal Belang, PNB, is zijn leven veranderd. Medeleerlingen kijken hem erop aan dat zijn vader lid is van deze politieke partij. "Is de wereld veranderd? Mijn wereld wel. Die paar jaren in de politiek hadden hem veranderd. Hij was harder geworden en ik miste de vader die hij vroeger was. Toen het leek of hij niet alleen mijn vader was maar ook mijn vriend". Vrienden worden vijanden. Michiel neemt het op voor zijn vrienden en verzet zich tegen zijn vader. "Jij hebt het probleem van je vader. Of nee, jouw vader is jouw probleem, dat bedoel ik".

Michiel bedenkt een plan, maar dit valt anders uit dan hij van te voren had bedacht. "Een complot tegen een politieke partij. Ernstige zaak. Maar er was helemaal geen complot, ik was geen onderdeel van een terroristische organisatie. alles begon bij één boze jongen die wraak wilde. Ik was die ene rollende steen waarmee de lawine begon, meer niet".

Het verhaal is goed geschreven, je voelt de emoties en haatgevoelens. Wat mij betreft had de schrijver er wat dieper in mogen duiken, het blijft een beetje oppervlakkig. Voor de leeftijdscategorie is dit een boek dat ik zou aanraden om een keer te lezen zodat we ons meer kunnen inleven in de gedachten van iemand anders. Niemand is voor zijn plezier vluchteling of asielzoeker, er zit altijd een oorzaak achter.