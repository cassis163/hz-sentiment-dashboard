Het hedendaagse leven is hectisch. Tijdens het treinreizen loop je vertraging op, het werk kent deadlines en dan is er nog de to-do list waar geen eind aan lijkt te komen. Hierdoor kunnen we ons opgejaagd voelen, gestrest en vermoeid. De hoogste tijd om daar wat aan te doen. Weg met die gejaagdheid en de stress en op naar rust en kalmte!

De boekomslag heeft al een rustige uitstraling. Weinig poespas, maar gewoon een simpele lichtblauw geheel met in het midden in keurige letters het woord Kalm (te midden van een zilverkleurige cirkel). Onderaan staat de ondertitel vermeld: ‘Minder stress, meer rust’ en dat is precies waar het om draait in Kalm.

Het boek opent met enkele pagina’s waarin verteld wordt hoe wij in ons dagelijks leven te maken krijgen met stress en wat het belang is van mindfulness. Het zou er volgens onderzoek door wetenschappers van de Amerikaanse Duke University namelijk voor zorgen dat werknemers productiever zijn. Daarnaast heeft het een positief effect op onze gezondheid, doordat het chronische pijnklachten vermindert.

Vervolgens geeft auteur Michael Acton Smith tips over hoe je het beste meditatie in je dagelijks leven kunt toepassen en wordt er geschreven over het belang van een dagboek. Op verschillende plekken in het boek is de gelegenheid om al gebruik te maken van een dagboek door antwoord te geven op drie simpele vragen: 
1. Waar werd je vandaag rustig van?
2. Waar ben je dankbaar voor?
3. Wat waren de drie hoogtepunten van vandaag?

Het boek behandelt het vinden van rust op acht vlakken: natuur, slaap, reizen, relaties, werk, kinderen, creativiteit en eten. De onderdelen zijn los van elkaar te lezen, waardoor de lezer zelf een volgorde en tempo kan bepalen. Je kunt het er op elk gewenst moment weer bij pakken om de teksten te herlezen.

De acht onderdelen bevatten vervolgens elk weer tips over een rustigere levensstijl. Dit gaat gepaard met foto’s, gedichten, opdrachten en inspirerende teksten die stof tot nadenken geven. Neem bijvoorbeeld het Cherokee-verhaal met de twee wolven waarin een grootvader zijn kleinzoon vertelt over de strijd tussen goed en kwaad. Een interessant verhaal met een duidelijke moraal. Na elk onderdeel is er weer plek om antwoord te geven op de drie vragen die je laten nadenken over je dag.

De opdrachten in het boek zijn voorzien van tekeningetjes en foto’s en worden erg luchtig gebracht. Daarnaast zijn het wisselende opdrachten. Waar je op de ene pagina een tekening kunt maken, wordt er ergens anders gevraagd om je ogen te sluiten en rustig adem te halen. Dit in combinatie met onder andere de overige foto’s en teksten zorgen voor een rustige sfeer en maakt het leuk om bezig te zijn met mindfulness.

Het zweverige beeld dat door de jaren heen is ontstaan past niet bij Kalm en dat is ook de kracht van het boek. Weinig poespas, maar op een leuke en speelse manier stil staan bij de kleine dingen in het leven. Kalm biedt geen garantie tot een rustig en stressvrij leven, maar het geeft je wel de middelen om daar je eigen weg in te vinden.