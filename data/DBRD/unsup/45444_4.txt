Eerder las ik van deze auteur Anna & de French Kiss en vond het leuk om twee personages uit dat boek opnieuw tegen te komen in Lola & de Boy Next Door. Anna en St. Clair spelen hier een kleine, maar niet helemaal onbelangrijke rol.

De personages zijn niet alledaags te noemen. Lola gelooft niet in mode, maar in kostuums. Daarbij moet je je voorstellen dat ze volop gebruik maakt van glitters, hoeden, veren en pruiken. Lola wil kostuumontwerper worden. Ze zit lekker in haar vel en dat uit ze door deze uitbundige manier van kleden.

Toch is niet alles zo mooi als het lijkt.
Haar ouders; een homostel, houden ontzettend veel van haar en dat voelt Lola ook, maar ondertussen vraagt ze zich ook af waarom haar moeder niet meer interesse in haar toont. Ze was door omstandigheden indertijd niet in staat om voor haar te zorgen, maar waarom doet ze nu niet meer moeite voor haar?
Cricket, haar oude, nieuwe boy next door, brengt haar gevoelens voor haar vriend en ook voor hem in onzekerheid. Niets lijkt meer zeker en ze gaat op zoek naar haar eigen identiteit. Wat wil ze eigenlijk zelf?
Het verhaal is enigszins voorspelbaar, maar dat mag in dit soort boeken.
De schrijfstijl is heerlijk; lekker korte zinnen, goede dialogen in niet te lange hoofdstukken.

Ondanks dat Lola & de Boy Next Door onderdeel is van een serie, is het zonder probleem los te lezen.
Het is een fijn, luchtig meidenboek, waar je van zult kunnen genieten als je even de boel, de boel wilt laten en je lekker wilt kunnen ontspannen.
Dat kan zeker met Lola & de Boy Next Door.
Ik heb dit boek graag gelezen.