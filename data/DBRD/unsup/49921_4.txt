Drie meisjes, één verhaal. Lovelorn. Onlosmakelijk met elkaar verbonden.

In Broken Things is er een moord gepleegd op een tienermeisje en zijn er drie vrienden als verdachten. Deze verdachten waren ten tijde van de moord ook nog tieners en ze hebben het niet gedaan. Maar wie dan wel?
In Broken Things maak je kennis met Brynn en Mia van wie hun paden zich 5 jaar later nogmaals kruisen, en ga je met hen mee op zoek naar de werkelijke moordenaar om hun naam te zuiveren.
Wordt de moordenaar na vijf jaar eindelijk gevonden?

Je reist mee tussen het verleden en het heden en vraagt jezelf af wat het boek Lovelorn en de denkbeeldige wereld die de meisjes samen met hun vermoorde vriendin hebben gecreëerd te maken heeft met de verschrikkelijke gebeurtenissen in het verleden.

Hoe herkenbaar is dit voor boekenliefhebbers. Wie gaat er niet op in een verhaal bij het lezen van een boek?

Lauren Oliver heeft een boek geschreven wat zo makkelijk weg leest door de snel opvolgende gebeurtenissen en de stukjes verschillende informatie die je krijgt, dat je wel moet doorlezen om te weten hoe het afloopt en de puzzelstukjes bij elkaar te voegen.
Haar schrijfstijl vond ik daardoor zeer prettig. Ik zat vrij snel in het verhaal en het einde had voor mij een onverwachte twist. Ik had hem niet aan zien komen en dat terwijl ik met regelmaat dit soort genres lees.

Wat ik het mooiste aan dit boek vond, waren de voor mij verweven boodschappen in het boek.
Het menselijk gedrag en de reactie van mensen op gebeurtenissen die men niet kan verklaren.
Daarnaast dat woorden verschillende betekenissen kunnen hebben voor verschillende mensen op verschillende tijden en verschillende plaatsen. Als je stil staat bij de boodschappen in het boek, kun je hieruit concluderen dat de schrijfster je vooral wil meegeven je omgeving, mensen en gebeurtenissen niet direct te veroordelen op basis van iets wat je niet kunt weten, zonder bewijs. Wij mensen zijn al snel geneigd conclusies te trekken en meningen te vormen zonder deze te kunnen beargumenteren.

Er is één ding wat ik miste in het boek, en dat is een verdieping in de persoonlijkheid van Summer. Waarom was zij was wie zij was. Er wordt niet heel diep ingegaan op die vraag. Wel kun je er met enkele suggesties een beeld bij vormen uiteraard, maar voor mijzelf had ik graag meer willen lezen.