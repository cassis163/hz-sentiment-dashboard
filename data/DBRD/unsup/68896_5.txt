Korte inhoud
Zondagskind vertelt het verhaal over een kind met een autismespectrumstoornis (ASS) dat opgroeit in de jaren ’80 en ’90. We volgen haar gedurende haar groei tot jongvolwassene.

Mijn mening
Een prachtige roman om op een ontspannen manier kennis te maken met het leven met ASS.
Als orthopedagoge van opleiding las ik al veel over ASS: kenmerken, hoe ermee om te gaan, enzovoort enzovoort. Toch was het dit boek dat mij het meeste bijbracht over deze ontwikkelingsstoornis! Dit omdat het je als lezer helemaal indompelt in de leefwereld van de persoon met ASS. De auteur laat je toe in haar gedachten en emoties.
Judith vertelt ons haar levensverhaal gevuld met anekdotes, maar ook minder leuke gebeurtenissen. Ze laat ons binnen in het hoofd van een persoon met asperger die zelf nog niet weet hoe het komt dat ze zich moeilijker kan aanpassen aan de wereld rond haar heen.
Het is mooi om te zien hoe ze zelf stilletjesaan weet hoe de goede middenweg te vinden tussen tijd voor zichzelf en tijd in de wereld.

Judith gebruikt een vlotte verhalende stijl zonder overdreven toevoegingen. Ook haar taalkeuze bij haar verschillende levensfases lijkt levensecht.

Als lezer raak je zo geboeid door haar leven en haar gevecht met de wereld dat je op het einde van het boek niet kan wachten tot ze een vervolg brengt van haar boek.