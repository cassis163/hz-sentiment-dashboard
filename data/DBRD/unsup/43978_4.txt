Er kwam op Hebban een oproep: Wil je samen met iemand van de Thriller Club een boek lezen en bespreken? Geef je favoriete auteur, een boek dat meer aandacht verdient of zoals in mijn geval een boek dat al tijden op de nog te willen lezen stapel ligt, dan gaan we binnen de Thriller Club op zoek naar het meest geschikte leesmaatje voor iedereen. Spannend om te doen, want ik lees veel, maar buddyreads en boekbesprekingen vraagt toch wel iets meer van me. De Noorse thrillerschrijver Samuel Bjørk groeide uit tot een thrillerfenomeen door Ik reis alleen, waarin hij zijn eigenzinnige personages Holger Munch en Mia Krüger voorstelt. Het boek heeft maar liefst meer dan 1500 waarderingen op Hebban en hangt nog regelmatig rond in de top van de Hebban ranking. Tijd dus om zelf te ontdekken of hier sprake is van een hype. Samuel Bjørk is het pseudoniem van Frode Sander Øien (1969), romancier, toneelschrijver en singer-songwriter afkomstig uit Oslo. Gezien zijn nominatie voor de Noorse Boekverkopers Award in 2013, behoort Samuel Bjørk in zijn thuisland tot de hoogste divisie misdaadauteurs. Het verhaal kent verschillende verhaallijnen en vele personages die knap samenkomen. In het begin dacht ik, alweer een nieuw personage, wel blijven opletten. Doordat de verhaallijnen goed geconstrueerd zijn blijf je echter doorlezen en kun je het boek maar moeilijk kunt wegleggen. Het valt je dan niet meer moeilijk om alle lijntjes te begrijpen. Kindermoorden, een ontvoering in het verleden, een moeder in een verzorgingstehuis, het verdriet om een gestorven zus, verwaarloosde kinderen, een sekte. Het zijn zware onderwerpen die echter zeer respectvol beschreven worden. De spanning is goed opgebouwd en na een aantal aparte plotwendingen eindigt het verhaal zeer geloofwaardig. Ik reis alleen maakt de hype waar: het is een origineel verhaal, het heeft diepgang, spanning en een intelligente plot. De hoofdpersonages worden levensecht neergezet en de schrijfstijl zorgt ervoor dat je deze pageturner moeilijk kunt wegleggen. De opvolger ‘de Doodsvogel’ ga ik zeker lezen en dan uitkijken naar het derde deel van het duo Munch en Krüger.