Welkom aan boord! Welkom in de wereld van de luchtpiraten…
Zo’n vriendelijk welkom ontvangt Zoya DeLarose niet. Na een middag in het luchtvaartmuseum ontstaat in het weeshuis waar Zoya woont een grote chaos. En in die chaos wordt Zoya ontvoerd. Haar ontvoerders brengen haar naar het luchtschip De Waterjuffer. Ze sluit daar echter al snel vriendschappen en ze ontdekt dat haar ontvoering niet zonder reden is. Het luchtruim zit vol gevaren en een van die gevaren is op zoek naar Zoya en is bereid om alles daar voor op te geven.
Neem de sfeer van de attractie De vliegende Hollander uit de Efteling, stel je het dapperste meisje voor dat je kent en denk aan de beroemde moraal van Robin Hood; steel van de rijken en geef het aan de armen. Dan heb je een prima voorstelling van het boek Luchtpiraten van Dan Walker. Een verhaal vol sfeer, spannende avonturen en wijze levenslessen.
Het verhaal is ontzettend spannend en mede daardoor een echte pageturner. De korte hoofdstukken dragen daar natuurlijk ook aan bij. Je moet gewoon weten hoe het afloopt met Zoya, het gevaar en haar ontvoerders. Het piratenthema is uiteraard niet nieuw, maar Walker heeft er een nieuwe dimensie aangegeven door de piraten niet op zee te laten roven, maar in de lucht. Dat reizen door de lucht geeft de personages extra mogelijkheden en weet het verhaal extra spectaculair te maken door de luchtgevechten.
De wereld van piraten is veelal een mannelijke wereld. Dan Walker heft dit imago gedeeltelijk op door te kiezen voor een vrouwelijk hoofdpersonage en een vrouwelijke rechterhand van de kapitein. Meisjes zullen zich hierdoor gemakkelijker met een piraat kunnen identificeren, maar ook jongens vinden zondermeer herkenning in dit boek. Zoya’s beste vriend Bucker is een deugniet die altijd op zoek is naar avontuur en geen enkele wedstrijd schuwt.
Zoya is een meisje van 12 jaar oud, maar voelt door haar opmerkingen wat ouder aan. Dit is echter niet storend voor het verhaal, maar maakt van Zoya een personage waar lezers tegenop kunnen kijken. Bovendien wil iedereen wel een beetje Zoya zijn en wat van haar lef en moed krijgen. Zoya heeft uiteraard niet alle wijsheid in pacht en wordt omringt door slimme volwassenen die Zoya en de lezer op het juiste pad houden met mooie woorden als: je kunt alles worden wat je wilt, maar ik kan het niet voor jou doen.
Wie bekend is met het piratenjargon zal dit boek zonder problemen lezen. Lezers die minder van piraterij af weten, zullen af en toe wat woorden moeten opzoeken. Het pleit er voor dat vertaalster Willeke Lempens geen extra uitleg heeft toegevoegd, hierdoor blijft het echt een verhaal en krijgt het geen betweterige toon.