Ik mocht dit boek lezen voor de Hebban leesclub. De meeste boeken van John Green heb ik al gelezen, maar An Abundance of Katherines nog niet. Toen er bekend werd gemaakt dat er een leesclub van kwam, leek dit mij het goede moment om dat eindelijk eens te doen!

Sommige boeken lees ik altijd in het Engels, omdat ik bang ben dat er zo veel verloren gaat in de vertaling. Zo ook met de boeken van John Green. De toon in zijn boeken is zo uniek, die moet je wel in de originele taal lezen. Dankzij de schrijfstijl van Green pakt het verhaal meteen. Het zit vol met droge humor, razendsnelle gesprekken en gedachtegangen en in dit geval ook voetnoten. Daar moest ik in het begin wel even aan wennen, vooral omdat het er best wel veel zijn. Ze onderbreken je uit het verhaal en dat vind ik een nadeel. Maar het was gewoon een manier van lezen, waar ik even aan moest wennen. Het waren namelijk ook wel weer grappige weetjes en toen ik er eenmaal aan gewend was, was het minder storend.

Green maakt in het verhaal gebruik van flashbacks naar de relaties van Colin met de verschillende Katherines. Zo kom je meer te weten over Colin en zijn leven als een wonderkind. Omdat hij een wiskundige theorie aan het ontwikkelen is, zitten er ook behoorlijk wat stukken in die worden ondersteund door een wiskundige uitleg. Nu zou ik me daar best wel in willen verdiepen, maar in het Engels kost me dat een beetje teveel moeite. Dus die stukken heb ik gelezen zonder ze proberen te begrijpen en heb ik me gewoon lekker op de rest van het verhaal geconcentreerd. Naast Colin is er ook een rol voor zijn sidekick Hassan en ik moest vaak hardop lachen om zijn acties en uitspraken.

Dit is het punt waarop ik wat kritischer zou kunnen zijn. Het verhaal is namelijk ontzettend voorspelbaar. Colin zou 19 vriendinnen gehad moeten hebben die toevallig allemaal Katherine heten? Alhoewel er bij dat laatste punt een beetje vals wordt gespeeld, omdat het niet 19 verschillende Katherines blijken te zijn. Maar alsnog klinkt het erg onmogelijk. Misschien is Katherine een naam die in Amerika vaak voorkomt zoals hier bij meisjes Julia, Emma of Suzanne een veel voorkomende naam is, maar dan nog. Het komt niet erg geloofwaardig over. Het gekke is dat ik hier normaal gesproken over zou vallen, maar bij de boeken van John Green doe ik dat niet. Het is misschien voorspelbaar en klinkt soms een beetje vreemd, maar het is gewoon een heerlijk, leuk en mooi verhaal. Daarnaast draagt de schrijfstijl van Green het verhaal en is het zo grappig dat je de rest op de koop toe neemt en er gewoon lekker van geniet.

An Abundance of Katherines is niet mijn favoriete boek geworden van John Green, maar ik ben alsnog blij dat ik het gelezen heb want het was een avontuur om het te lezen. Alleen vanwege het omslag (ontworpen door een fan) zou ik het boek al oppakken. Bovendien heb je het met 215 bladzijdes ook zo uit, tenzij je ook graag de wiskundige uitleg wil lezen in de appendix. Dan ben heb je 228 bladzijden. ;)

An Abundance of Katherines is weer een heerlijk verhaal van John Green gevuld met de droge humor en razendsnelle gesprekken die we van hem gewend zijn.