Stephen King heeft zich met zijn nieuwe 128 pagina’s tellende boek ‘Verlichting’ opnieuw aan een kortverhaal gewaagd.

Het verhaal gaat over Scott die leidt aan een onverklaarbaar gewichtsverlies. Hoewel hij fysiek niets verandert, geeft zijn weegschaal elke dag een lager gewicht aan. Bovendien worden voorwerpen die hij vastneemt, gewichtsloos voor hem. Hij neemt zijn goede vriend Bob in vertrouwen, die een gepensioneerd dokter is. Hoewel deze hem aanraadt om zich verder te laten onderzoeken, berust Scott in zijn lot en bekommert zich meer om zijn lesbische buren. Zij runnen een restaurant in het voor de fervente King-lezers ondertussen vertrouwde Castle Rock, maar worden niet aanvaard door de dorpsgenoten omdat ze lesbisch én getrouwd zijn. Hoewel de relatie van Scott met de buren een moeizame start kent, groeien ze steeds meer naar elkaar toe. King heeft opnieuw sterke personages met diepgang neergezet, wat bewonderenswaardig is in een kortverhaal.

Een fijn detail is dat de King-fans verwijzingen kunnen ontdekken naar zijn eerdere werken. Zo is er bijvoorbeeld de ludieke verwijzing naar een lokaal bandje ‘Pennywise and the Clows’, waardoor er bij de IT-liefhebbers wel eens een glimlach durft te verschijnen.

Het boek wordt geklasseerd als een thriller, maar het is toch niet het soort thriller dat je van King zou verwachten. Het verhaal zal je dit keer geen nieuwe nachtmerrie bezorgen. Wel is er sprake van een onderhuidse spanning: het onverklaarbare gewichtsverlies van Scott zorgt er voor dat je verder wil lezen, je bent immers benieuwd naar wat er zal gebeuren als die weegschaal de 0kg bereikt! Het verhaal heeft eerder een ‘feelgood’-gehalte door de uitgewerkte verhaallijnen tussen de personages onderling en de nadruk op enkele maatschappelijke problemen zoals overgewicht en de al dan niet aanvaarding van homoseksuele relaties. Ook het einde laat niemand onberoerd.

Niet één van zijn beste verhalen wat mij betreft, maar zeker een mooie kennismaking met King zijn schrijfstijl voor de nieuwe King-lezers.