‘Vriendschap en meer’ is een dichtbundel voor tieners. Schreef Alexandra Alink eerder een tweetal kinderboeken, nu is er dus een jeugddichtbundel van haar hand verschenen. De bundel kent als thema vriendschap; dit thema wordt in al haar facetten belicht, waarbij bovendien een aanzet wordt gegeven richting de liefde en verlies. De bundel bevat een twintigtal gedichten. De doelgroep is de jonge lezer van 10 tot circa 14 jaar.

Alink hanteert ook in haar gedichten, net als in haar eerdere boeken, een schrijfstijl die uitstekend aansluit op de doelgroep die zij wil bereiken. Niet te hoogdravend, maar zeker rakend. Via dit aansprekende woordgebruik weet ze haar doelgroep te bereiken met thema’s die op die leeftijd zo ingrijpend kunnen zijn in het leven. Zo komen er gedichten voorbij over roddelen, belangrijke vriendschappen of het juist niet hebben van vrienden. Ook de liefde, verlies en eenzaamheid zijn onderwerpen die aan de orde komen in deze fijne bundel.

“Achter mijn rug
Was jij geen vriend
Frontale botsing
Onverwacht
Leugens landen niet zacht
Soms is vriendschap niet voor altijd
Soms raak je onderweg iemand kwijt.”

Kortom, een uniek werk. Er zijn tenslotte niet veel dichtbundels voor de jeugd en daarmee onderscheidt Alink zich. Ik ben er van overtuigd dat, wanneer de jeugdige lezers weet krijgt van ‘Vriendschap en meer’, zij daar zeker enthousiast over zullen zijn, vooral daar de onderwerpen stuk voor stuk zó herkenbaar zijn.

De fraaie illustraties in ‘Vriendschap en meer’ zijn overigens van de hand van Frances Raboen (1971). Deze illustraties hebben een absolute meerwaarde voor de bundel.

Over de auteur
Na meerdere kinderboeken maakt Alexandra Alink (1970) nu haar debuut met een dichtbundel voor de jeugd.

Uitvoering
Uitgever BOOK2B
ISBN 9789082683424
Paperback, 48 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/