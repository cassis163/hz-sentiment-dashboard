The killing  is een Deense televisieserie van 20 delen en een grote hit in veel landen. De makers van de serie vroegen David Hewson, bekend van zijn thrillerreeks over Nic Costa die in Italië speelt, of hij een boek wilde schrijven gebaseerd op de serie.

Het is de laatste werkdag van Sarah Lund bij de politie, voor ze naar Zweden verhuist. Dan komt er een melding binnen dat het lichaam van de 19-jarige Nanna Birk Larsen is gevonden in de bossen. Het lijkt er sterk op dat de moord iets te maken heeft met de aanstaande verkiezing voor burgemeester van Kopenhagen. Lund vindt dat ze deze moord zelf moet oplossen voor ze gaat emigreren naar Zweden.

Boeken en films/televisie zijn verschillende soorten media. Dat merk je bij boekverfilmingen of, zoals in dit geval, bij televisieseries waar een boek van wordt gemaakt. Hewson stond voor de moeilijke taak om een serie van twintig uur in een boek samen te vatten. Dat leverde een dik boek van 600 pagina’s op, waarbij hij nauwgezet het boek volgde, maar er op het eind toch een andere draai aan gaf. The killing  leest daardoor als een televisiescript met veel dialogen, met tussendoor wat beschrijvingen van wat mensen doen, maar praktisch geen beschrijving van hoe de omgeving er uit ziet. Ook de spanningsboog van de serie is overgenomen, wat helaas slecht uitpakt in het boek. In een serie van twintig delen is het prima om de politie steeds achter een andere verdachte aan te laten hollen. Dat geldt niet voor een boek. Als er in 600 pagina’s weinig meer gebeurt dan de ene verdachte na de andere afwerken, dan treedt de sleur in. Het boek zou nog wat toevoegen aan de serie als er meer werd in gegaan op de beweegredenen van de personages, maar dat gebeurt te weinig. The killing  is voornamelijk interessant voor degenen die de televisieserie hebben gezien en in boekvorm op eigen tempo nog wat willen nagenieten. (Door: Anne Terwisscha)