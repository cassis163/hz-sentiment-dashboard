In Den Haag is het wonen verdeeld in op veen en op zand wonen. Hoe dichter bij de duinen hoe meer zand en daar bevindt zich het Benoordenhout. Dat betreft een chique buurt met dure herenhuizen bewoond door artsen, notarissen, advocaten, chirurgen e.d.. Agnes heeft een grote prijs in een loterij gewonnen. Dat heeft haar en haar man Harry doen besluiten om ook op het zand te gaan wonen. Wel een groot verschil met de Schilderswijk waar Agnes is opgegroeid. Ondanks de verworven rijkdom blijven Agnes en Harry gewoon werken. Agnes runt een schoonheidssalon en Harry werkt bij een uitvaartonderneming. Er is een huwelijksbobbel ontstaan als Harry een korte affaire met een collega heeft.

Intriges van andere mensen in de nabijheid van Agnes en Harry maken het spannend.

De buren Guus en Bo, leven samen op gespannen voet. Toch organiseren zij een buurtbarbecue.

Buurman Wouter is ondernemer en eigenaar van langs de kust aanwezige luxe beachclubs. Naast zijn werk heeft Wouter maar één verlangen. Vrouwen naar zijn kelder lokken, vastbinden en....

Een verkeersongeval heeft er toe geleid dat Britt van Dijk haar man en zoontje verloor. Daarom heeft zij Limburg verlaten en is bij haar vriendin Anja gaan wonen. Anja is rechercheur bij de politie in Den Haag en is bezig met het oplossen van misdrijven. Twee lijken zijn in de duinen aangetroffen en één in het Haagse Bos. Het zijn vrouwen waarvan de handen ontbreken. Anja vraagt aan Britt, die detective is haar te helpen met het zoeken naar de dader.

Misstap van Jet van Vuuren betreft een goed leesbaar en ook wel spannend verhaal met een bizar plot. Bijzonder is dat het verhaal zich afspeelt in de buurten waar ik bekend ben. Onwerkelijk is het ogenschijnlijke solo optreden van rechercheur Anja met haar vriendin Brett. Immers, in zo’n complexe zaak wordt de zaak opgeschaald met meerdere rechercheurs.