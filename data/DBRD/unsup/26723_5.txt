Wat doet dit boek het geweldig goed qua verkoopcijfers en waardering. Volkomen terecht en volkomen verdiend. Nadat ik het gelezen had, maanden geleden, vond ik het over het geheel genomen meer een roman dan een misdaadroman, maar het tijdstip voor de nominatie van de beste misdaadroman van 2005 op Crimezone nadert met rasse schreden en hierbij mag, achteraf bezien, Zafon voor mij niet ontbreken. In welke categorie het boek ook moge vallen. Terugblikkend is dit een van de beste boeken die ik in 2005 gelezen heb en het verhaal laat sporen na. Ook maanden na lezing blijft het goed blijft hangen omdat het zo bijzonder is.

De titel is een verwijzing naar een boek dat Daniel Sempere uitkiest in het Kerkhof der Vergeten Boeken. Het is een geheime en verborgen wereld, een soort doolhof waar talrijke boeken verzameld zijn. Vanaf het begin raakt Daniel gefascineerd door De schaduw van de wind. Hij gaat op zoek naar het verhaal van de auteur en het boek. Hierbij overkomt hem van alles. Hij wordt volwassen, ervaart de liefde, verraad, trouw en lafheid. Het verhaal speelt zich af tijdens het Franco regime in Barcelona. Een prachtig epos over een jongen die opgroeit en het geheim van een boek en zijn schrijver tracht te doorgronden.
In De schaduw van de wind wemelt het van kleurrijke en mooi uitgewerkte personages.

Vanaf het begin werd ik gepakt door de schrijfstijl van deze Spaanse auteur. Dit is literatuur door het rijke taalgebruik. Daarnaast is het verhaal geestig en vol met spitsvondige uitspraken en prachtige schilderingen van de mensen en de stad. Een markante en kleurrijke persoonlijkheid is Fermin, een ex-zwerver die door Daniel en zijn vader van straat wordt geplukt. Het kwaad wordt belichaamd door Furmero, een politiefunctionaris die opportunistisch meewaait met elke politieke stroming en telkens weer zijn macht misbruikt. En zo komen er tal van boeiende karakters voorbij. Veel symboliek, veel mooie citaten en er zitten meerdere lagen in het verhaal. Ook is er humor. Vooral de zwerver Fermin heeft wijze en soms kolderieke uitspraken.
Een rijk boek. Begrijpelijk dat het wereldwijd zoveel waardering krijgt. Carlos Ruiz Zafon is een eersteklas auteur en een rasverteller.