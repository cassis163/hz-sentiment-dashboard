Echt levenslang is het niet, want van 29 januari tot 22 mei heeft een aantal kunstwerken speciaal verlof en zijn te bewonderen in het Allard Pierson Museum in Amsterdam. Bekende mensen selecteerden onbekende werken uit de depots van tien verschillende musea onder begeleiding van ervaren conservatoren en museumdirecteuren. Ons land telt naar schatting zo’n 65 miljoen kunstobjecten waarvan de meeste in depots liggen, soms voor even, vaak voor altijd. DWDD Pop-up museum is de catalogus van de tentoonstelling uit 2015 en 2016. Een fraai exemplaar met bovenal briljante foto’s van de gastconservatoren. Deze foto’s van Merlijn Doomernik verdienen een vermelding vanwege de uitstekende compositie, waardoor de kijker direct geraakt wordt. Licht, kleur, scherpte en de locatie, werkelijk alles klopt!

Gastconservator Nico Dijkshoorn dicht bij de uitgezochte schilderijen. Cécile Narinx, hoofdredactrice van de Nederlandse uitgave van Harper’s Bazaar showt een vergeten hoofdstuk uit de Nederlandse modegeschiedenis: GILL. De labels Gletcher, Illustrious Imps, Lola Pagola en Lawina worden getoond met hun kleding en foto’s van toen. En wie mocht er naar het depot van het Rijksmuseum? Pieter van Vollenhoven! Hij vond samen met Nico de Haan allerlei vogelkunstwerken. Marc-Marie Huijbregts stuitte op een heuse Charley Toorop in het Van Abbemuseum in Eindhoven. Zelfs Breitner en Mondriaan liggen eenzaam te wachten totdat iemand ze herontdekt. Vergetelheid en kunst gaan hand in hand. Zo spreekt Jasper Krabbé gepassioneerd over de neo-expressionistische Julio Galàn uit Mexico. Krabbé heeft een reeks van zijn tekeningen opgedragen aan deze jong overleden en vrijwel vergeten kunstenaar. Documentairemaakster Fidan Ekiz struint door het Nederlands Fotomuseum en selecteert een aantal foto’s van Ata Kandò, waar Ekiz een moeder met kind ziet, zie ik een vader met kind, maar dit terzijde. De van oorsprong Hongaarse Kandò maakte foto’s van veelal vluchtelingen, rampen en misstanden. Het leuke nieuws is dat zij nog leeft en nu 101 jaar oud is! Robbert Dijkgraaf, een veel geziene gast in de Wereld Draait Door is natuurkundige en heeft daarnaast zelf een opleiding aan de Rietveld academie voltooid. Wat een getalenteerd man. Zelfs schrijven kan hij; deze keer over zijn Wunderkammer of rariteitenkabinet.

Aan het eind van het boek, een donkere bladzijde. Heel donkergroen, net geen zwart ...

Hier had Joost Zwagerman geportretteerd moeten worden. Helaas het mocht niet zo zijn. Metaforisch een somber blad met de titel: op een dag sterft de zon (J.M.W. Turner). Het stuk is nog wel door Zwagerman zelf geschreven. De woorden: God, dood en zon komen er veel in voor.

We zijn het er vast allemaal over eens dat het initiatief van belichten van verborgen kunstwerken een mooie is. Dit verzamelde werk van de twee tentoonstellingen is met recht de moeite van het aanschaffen waard. Zo heb je een verzameling depotwerken gebundeld in een hoogwaardig kwalitatief naslagwerk. Je weet immers niet of deze kunstige werken ooit nog eens uit de duisternis worden gehaald.