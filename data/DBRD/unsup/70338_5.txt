Na lang wachten was daar de vertaling van ‘Tales of the Peculiar’ van Ransom Riggs. In Bijzondere Vertelsels beschrijft Miljard Nullings, een bijzonder kind door zijn onzichtbaarheid, tien verhalen waar alle bijzonderen in het bijzonderdom mee opgroeien.

Het boek begint net als vele boeken met een voorwoord, maar in één woord kan ik zeggen dat dat Millard dat op een hilarische manier heeft geschreven. Op bladzijde één moest ik al lachen en voor mij was dat een goed teken voor de rest van het boek.

Elk verhaal in dit boek heeft iets bijzonders en unieks. De verhalen zijn misschien simpel, maar toch kun je zelfs in deze korte verhaaltjes nog verrast worden.
De bijzondere kinderen uit de trilogie komen niet voor in deze verhalen, maar dit was bij mij al bekend. Een aantal verhalen wordt weleens genoemd in de trilogie en ik vond het erg leuk om te lezen hoe het hele verhaal werkelijk was.

Een verhaal gaat onder andere over het ontstaan van de eerste ymbryne en hoe zij haar talent ontdekte. Daarnaast lees je ook over de duiven van de St. Pauls en over Cuthbert, beide verhalen komen voor in de trilogie.
Er was geen verhaal in het boek wat mij minder aansprak, maar om het verhaal ‘De vrouw die spookvrienden zocht’ heb ik hard moeten lachen. Onder andere om de volgende zin: “Hildy verfraaide het huis met meubels, tapijten en kunstvoorwerpen die ze in andere spookhuizen had gekocht, onder andere van de man uit Portugal, die haar een bureau zond waaruit elke ochtend om klokslag drie uur het geluid van een huilende baby klonk.”

Origineel aan dit boek zijn niet alleen de verhalen, maar ook de schrijfstijl. Het boek is geheel vanuit Millard geschreven met af en toe ook aantekeningen van de samensteller, op deze manier leek het echt alsof Miljard de auteur is en niet Ransom Riggs.
Over de verhalen zelf wil ik niet al te veel te vertellen voordat ik teveel verklap, dat mag je als lezer zelf gaan ontdekken! Het boek is makkelijk los te lezen van de trilogie, maar het is wel erg leuk als je de trilogie, of een deel daarvan, hebt gelezen.

Naast de verhalen zijn de cover en de illustraties in het boek echt prachtig en persoonlijk vind ik het helemaal bij het boek passen. Bijzondere verhalen vragen om bijzondere illustraties. Als je genoten hebt van de trilogie, geniet je ook van deze bijzondere vertelsels. Na het lezen van deze vertelsels ben ik een nog grotere fan dan ik al was! Kortom: het is een mooie aanvulling op de trilogie.