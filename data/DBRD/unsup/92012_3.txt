Dit boek vertelt het verhaal van de Red Gods die 1000 jaar geleden verbannen werden. Het volk van Mireces, die aanhangers zijn van de Red Gods, werd vernederd en vanuit de bergen waarnaar ze verbannen werden zint King Corvus op wraak.
Dom is een wachter en devoot opvolger van de Dancer, hij is echter vervloekt met een kracht waardoor hij verschrikkelijke voorspellingen in de toekomst kan zien. Wanneer de slaaf Rillirin ontsnapt voorspelt Dom een oorlog tussen Rilpor, waar men de Gods of Light aanbidden, en de Mireces, die zeer bloederig zal zijn.
Dom moet Rilpor overhalen om vertrouwen te hebben in zijn voorspellingen als ze enige kans willen maken tegen de invasie van de Mireces.

Dit is het eerste boek van een trilogie en het basisgegeven van deze serie is heel goed, de uitwerking ervan zou wat minder chaotisch mogen geweest zijn. De personages, en deze zijn talrijk aanwezig hebben geen diepgang. Moord, uiterst gewelddadige en bloederige gevechtsscènes zijn schering en inslag en worden tot in het detail beschreven. Het gebruik van schuttingtaal dat zowel door de goeden als slechten wordt gebruikt is ‘te’ waardoor de grens tussen goed en kwaad, waar dit boek wel degelijk over gaat, vervaagd en het geheel rommelig doet overkomen.
Dit politieke fantasy verhaal speelt zich af in een wereld waarvan sommige details heel laat worden meegedeeld zodat het nogal moeilijk te volgen is zonder kaart. Zo is het moeilijk zich voor te stellen waar de grenzen van de koninkrijken liggen en hoe één en ander zich strategisch ontwikkelt. Dit is een verhaal vol met oorlog, politieke intriges en goden. Het element gruwelijk mag zeker aanwezig zijn in dit soort van verhaal maar het was soms gruwelijk om maar gruwelijk te zijn wat beslist geen meerwaarde gaf aan het verhaal.