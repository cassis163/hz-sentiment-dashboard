Drie jaar geleden zijn Emma en Cass Tanner spoorloos verdwenen. Hoe hard iedereen ook gezocht heeft, er is geen enkel bruikbaar spoor gevonden. Dan, uit het niets, duikt Cass ineens op. Ogenschijnlijk mankeert haar niets maar ze kan niet goed uitleggen wat er de afgelopen drie jaar is gebeurd. Een ding is echter wel duidelijk: ze wil dat er met man en macht gezocht wordt naar haar zusje Emma! Maar waar is Emma? Abby, een forensisch psycholoog en rechercheur Leo starten samen het onderzoek. Dat deden ze drie jaar geleden overigens ook samen. Abby had destijds een bijzondere hypothese ontworpen waarom de beide meisjes verdwenen waren. Haar hypothese werd echter verworpen en dat heeft diepe wonden geslagen bij Abby. Cass gedraagt zich apart, ze weet steeds stukjes van het verhaal te vertellen, dat geeft de onderzoekers lange tijd niet genoeg aanknopingspunten. De relatie tussen Cass en haar moeder wordt steeds vreemder. In het begin geloven de ouders van Cass, Judy Martin en haar stiefvader Jonathan Martin, het verhaal van Cass niet. Alles duidt erop dat Cass psychisch gestoord is. Maar is dat wel zo? Abby betwijfelt dat en gaat op eigen houtje terug naar haar theorie van drie jaar geleden, daar lijkt voor haar de sleutel naar de oplossing te liggen. Judy begint meer en meer het verhaal van Cass en de daaruit vloeiende ontwikkelingen te geloven. Abby is ervan overtuigd dat dit nou ook de bedoeling van Cass is, maar waarom? Welke rol speelt Cass(andra) Tanner? Wat is er in hemelsnaam gebeurd drie jaar geleden en waar is Emma? Het verhaal wordt wisselend vanuit de perspectieven van Cass en Abby geschreven. De auteur weet prima twijfels te zaaien in het verhaal van Cass en tegelijkertijd toch de sympathie van de lezer voor Cass te winnen. Ook het verhaal van Abby is goed weergegeven. De geschiedenis van Abby lijkt verwant te zijn aan die van Cass. Put Abby daar voldoende energie uit om Cass te blijven steunen tegen de verhouding in? En vinden ze Emma?
Wendy Walker heeft een boeiend boek geschreven, met recht een psychologische thriller. De ontknoping is niet onverwacht maar wel origineel. Voor mij is dit boek drie sterren waard, gewoon een leuk boek om te lezen dus! De consequenties van de ontknoping vond ik niet geloofwaardig uitgewerkt, daar had meer ingezeten.