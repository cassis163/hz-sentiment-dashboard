Wintervlinder begint met een gebeurtenis voor de hoofdpersoon Maja die haar en de lezer best schokken. Iemand probeert haar aan te randen. Daarna is ze zichzelf niet meer, en ze maakt rigoureuze keuzes met betrekking tot haar werk en leven.
Dan komt haar zus ook nog met een moeilijke vraag maar ze heeft eigenlijk geen tijd om daar goed bij stil te staan want ze gaat met haar vriend vier maanden naar Frankrijk om een bed and breakfast te runnen. De vraag is of daar alles wel goed komt, met haar relatie en haarzelf.
Wintervlinder gaat over keuzes maken en over hoe je omgaat met de mensen om je heen. Marleen Schmitz zet Maja, Giel en Maja’s zus neer als hele gewone personen met hun eigen karakter, gevoelens en emoties. Ze laat zien dat een hoofdpersoon niet altijd een leuk en vriendelijk karakter hoeft te hebben. Maja kan pittig uit de hoek komen.
Het stuk over de B&B in Frankrijk vond ik heel mooi om te lezen, hoe ze zich daar staande houdt en met de mensen omgaat. Dat was al bijna genoeg voor een roman op zich. Voor de auteur niet voldoende blijkbaar want het onderwerp dat zich tussen de twee zussen afspeelt is echt heel heftig en vond ik wat gemakkelijk opgelost. Zo’n beslissing neem je niet zomaar. De rol van de gynaecoloog was hier goed in verwerkt. Mooi dat de auteur een moeilijk onderwerp bespreekbaar maakt, maar hier raakt het moeilijke ervan een beetje ondergesneeuwd in de andere problemen die Maja tegenkomt. Dan neemt ze ineens een beslissing die heel mooi is maar is dat wel de goede weg?
Verder is het een heerlijke winterroman die schreeuwt om een vervolg want dat zit er wat deze lezer betreft zeker nog in.