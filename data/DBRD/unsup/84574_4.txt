We maken kennis met drie tieners die volop in ontwikkeling zijn naar volwassenheid. En daarbij komt een zoektocht naar hun eigen ik, hun behoeften en naar onvoorwaardelijke liefde aan bod. Onvoorwaardelijke liefde van hun (pleeg-/stief-) ouders, familieleden, vrienden en schoolgenoten. Dat brengt onzekerheden met zich mee en kan voor intense gevoelens zorgen; van vreugde maar ook verdriet en het gevoel van onbegrepenheid.

Het boek is opgedeeld in drie delen, en die drie delen bestaan weer uit een x-aantal hoofdstukken die ieder vanuit een ander persoon wordt geschreven. Alle drie hebben ze een eigen vertelperspectief. Dat maakt het soms best verwarrend maar dat ligt meer aan een persoonlijke voorkeur en je begrijpt wel hieruit dat dit niet mijn voorkeur heeft. Uiteindelijk doet het niets negatiefs voor de boodschap in het verhaal.

De geschreven taal is begrijpelijk en goed toegankelijk voor de doelgroep van 15+. Zij zullen zich vast herkennen in het wel en wee van de hoofdpersonen alsmede in de gevoelens waar tegen zij aanlopen. Ook voor mij zat er herkenning in maar dat ligt al wat verder in de verleden tijd zeg maar.

Ik vond het een pracht verhaal waarbij voor sommige mensen ‘taboe’ onderwerpen behandeld worden maar wel op een manier die respect afdwingt. Niet iedereen zal de seksuele uitspattingen van de tieners kunnen waarderen (ook al worden ze niet heel expliciet beschreven) evenmin de samenlevingsvorm van Jeremy’s vader zal sommigen tegen de borst stuiten. Ik vind het oprecht mooi hoe dit verweven zit in het verhaal.

Over de inhoud van Het onmogelijke leven ga ik voor de rest niets schrijven anders blijft er weinig te lezen meer over.

De titel heeft wat mystiek want is Het onmogelijke leven wel zo onmogelijk? Ik heb zelf wel een mooie verklaring gevonden tijdens het lezen en ik denk dat jij die ook wel zal vinden.

De cover sluit wel een beetje bij de mystiek aan want die kun je interpreteren op verschillende wijze. Maar ik vind hem absoluut passen bij het verhaal.

Het onmogelijke leven in een aantal trefwoorden die voorin het boek genoemd worden: vriendschap, verliefdheid, depressie & pesten.

Het onmogelijke leven is meer dan deze trefwoorden. Het is een zeer lezenswaardig boek voor jongvolwassenen maar ook voor ouderen die zich kunnen laten meeslepen en inleven in hoe jongeren in het leven staan. En die kunnen inzien hoe liefde en vriendschap je hele leven overhoop kunnen gooien.

Deze review verscheen als origineel via mijn eigen blog.