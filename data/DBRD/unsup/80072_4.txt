Wanneer de prins van Ilea op de leeftijd gekomen is dat hij moet trouwen, wordt “De Selectie” opgeroepen. Alle meisjes tussen 16 en 20 jaar krijgen de mogelijkheid zich hiervoor aan te melden, daaruit worden er dan 35 uitgenodigd op het kasteel om mee te dingen naar het hart van Maxon, de kroonprins. Eén van de gelukkigen is America Singer, alleen ziet ze zichzelf niet als een koningin, zeker niet omdat haar hart al aan Aspen toebehoort. Maar wanneer ze Maxon beter leert kennen, begint ze toch te twijfelen.

Magere achtergrond en rare namen
Het achtergrondverhaal is eerder mager. Het ontstaan van Ilea wordt in amper twee pagina’s uitgelegd, terwijl dit best wat uitgebreider aan bod mocht komen. Zo zou het voor de lezer gemakkelijker zijn om zichzelf meer in te leven in het verhaal. Ook de keuze van de namen van de personages roept wat vragen op. Welke ouder noemt zijn kind Tuesday, Tiny of America…? Het verhaal mag zich dan nog in de toekomst afspelen, toch blijft dit wat onwaarschijnlijk.

Overtuigende personages
De personages mogen dat niet de ideale namen hebben, hun karakters maken veel goed. Zo zijn misschien nogal stereotype omschreven, toch is dit geen groot probleem. Hierdoor is het ook eenvoudiger ze uit elkaar te houden, wat zeker niet onaangenaam is, wetende dat er veel personages aan bod komen. Niet elk personage komt even uitvoerig aan bod, maar Kiera Cass heeft de juiste keuze gemaakt om de overdreven Celeste en superaardige Marlee extra in de verf te zetten.

Romantisch, maar te mooi om waar te zijn
Het verhaal op zich is natuurlijk net iets te mooi om waar te zijn. Een meisje uit één van de laagste kasten van het land die plots strijdt om het hart van de kroonprins, waardoor haar leven en het leven van haar familie drastisch verandert. Maar wie houdt van romantiek zal zich zeker kunnen verdiepen in het verhaal. En meisjes die houden van mode, ook voor jullie is dit een aanrader, want de fantastische en sprookjesachtige jurken die America aangemeten krijgt, worden uitvoerig besproken. Ronduit om jaloers op te worden.

Positief
- Personages zijn goed uit elkaar te houden
- Ideale balans tussen spanning en romantiek

Negatief
- Naamkeuzes
- Soms wat ongeloofwaardig, te mooi om waar te zijn