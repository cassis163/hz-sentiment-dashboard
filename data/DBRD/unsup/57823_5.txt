Jordi LLOBREGAT heeft met zijn debuut “Het geheim van Vesalius” een dijk van een boek afgeleverd.
Het boek pakt je in vanaf de eerste bladzijden en is eigenlijk moeilijk weg te leggen.
Het boek is aangrijpend, bijwijlen grappig, soms heel erg spannend en pakt je meer dan eens bij de keel.
Jordi Llobregat laat de lezer kennismaken met het historische Barcelona van 1888
wanneer de stad zich opmaakt voor de wereldtentoonstelling.
Verschillende bouwwerven worden opgestart in de buurt van de haven.
Alles wordt in het werk gesteld om er een mooi evenement van te maken met het nodige spektakel en met veel innovaties. Maar dan wordt de stad opgeschrikt door verschillende lijken die in de riolen worden aangetroffen. Het ene lijk al erger gemutileerd dan het andere, en allen betreffen het jonge meisjes.

De jonge Daniel Amat, jongste professor aan de gerenommeerde universiteit van Oxford die op het punt staat te huwen met de dochter van de rector sir Edward Warren krijgt het nieuws dat zijn vader is overleden in Barcelona.
Daniel wordt van dat ogenblik geconfronteerd met de demonen uit zijn verleden.
Hij reist af naar Barcelona om de begrafenis van zijn vader te regelen en de hieraan verbonden administratie spoedig te voltooien.
Journalist Fleixa en de student geneeskunde Pau kruisen zijn wegen en nemen hem op sleeptouw en stellen een onderzoek in naar de dood van dr. Amat en naar de mysterieuze moorden. Al snel blijkt dat wijlen dr. Amat mogelijks betrokken is bij deze moorden.
Hun onderzoek brengt hen tot in de krochten en riolen van Barcelona en ze worden zelfs vanuit verschillende hoeken onder druk gezet om hun onderzoek stop te zetten.
Hierdoor laten ze zich echter niet afschrikken en stapje bij stapje ontdekken zij de waarheid over “Het geheim van Vesalius”.

Jordi Llobregat weet de spanning in het boek goed op te bouwen en de verschillende verhaallijnen resulteren in een mooie, maar toch verrassende plot.
Zijn schrijfstijl is heel beeldend en beschrijvend maar ook heel vlot en goed leesbaar.
Alle personages zijn goed uitgewerkt en passen in het plaatje.
De auteur neemt ons in dit boek mee op een reis door het oude Barcelona, waarbij vele buurten die hij beschrijft thans nog bestaan en goed herkenbaar zijn.
Het boek is meer dan een thriller alleen, het is ook een weergave van de geplogenheden en gebruiken in die tijd. De ondergeschikte en onderdrukte vrouw komt duidelijk naar voor in het boek en vinden we vooral terug in Irene de echtgenote van Bertomeu Adell en in de student geneeskunde Pau.
De tegenstelling tussen arm en rijk, baas en werknemer worden ook niet uit de weg gegaan.
De industriële revolutie wordt door de auteur mooi in het daglicht geplaatst en deze vernieuwingen vormen het kader waarin de moorden worden gepleegd.

Dit boek kan je niet enkel beschouwen als een thriller, of als een historisch boek of als een literaire roman. Het is een combinatie van de drie en ik wil dit boek benoemen als een historisch literaire thriller.

Jordi Llobregat kan zich met dit debuut meer dan meten met Carlos Ruis Zafon en met Ildefonso Falcones, maar blijft gelukkig zichzelf.
“Het geheim van Vesalius” kan ik iedereen aanraden.
Graag lees ik meer van deze “debutant”.