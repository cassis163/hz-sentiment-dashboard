Bij de naam Michael Katz Krefeld (Gammel Holte, Denemarken,1966) gaat niet bij iedereen gelijk een lampje branden. Toch heeft de schrijver z'n sporen reeds verdiend in Scandinavië en dan vooral in zijn thuisland Denemarken. Na vier niet vertaalde werken beleefde hij in 2013 zijn internationale doorbraak met het eerste deel in een serie rond de eigenzinnige rechercheur van politie Thomas "Ravn" Ravnsholdt getiteld Ontspoord.

Afgezonderd is het tweede deel in deze serie, en hoewel er een doorlopende lijn in de boeken zit is het absoluut als stand alone te lezen.
Katz Krefeld bedient zich in dit boek van twee verhaallijnen die ook nog eens in een andere tijd spelen en uiteindelijk op een ingenieuze wijze bij elkaar komen.
Aan de ene kant wordt de wat zonderlinge en alleenstaande Mogens Slotsholm opgevoerd, die ogenschijnlijk van de één op de andere dag een groot bedrag uit de kluis van zijn werkgever steelt en met de noorderzon vertrekt en daadwerkelijk van de aardbodem lijkt te zijn verdwenen. Aan de andere kant is daar de Stasi officier Hausser die aan de vooravond van die wende alles waar hij in gelooft ziet instorten en tot opmerkelijke daden komt..

Je zou wel eens kunnen denken dat alles wat uit het noorden komt blinkt als goud. En hoewel het kwalitatief rijke Scandinavische aanbod groot is is dit echt niet het geval. Katz krefeld bewijst met dit tweede vertaalde boek dat hij wel tot de groep van zeer goede vertellers hoort . De twee plotlijnen kloppen van A tot Z, en hoewel niet superspannend voel je de onderhuidse spanning en rijd je als het ware mee op de bagagedrager van het verhaal. Als we dan toch moeten spreken van een minpunt is de zeer korte climax misschien een punt aan de andere kant is de echte afsluiting zo simpel en mooi dat dit hem snel kan worden vergeven. Ravn keert weer terug naar zijn eigen ik die hij was voordat dit verhaal begon.