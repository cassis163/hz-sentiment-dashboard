Samen met mijn zoontjes van 4 en 6 "las" ik 'Over Alles'. Ja, las tussen quotes, omdat we meer hebben gedaan dan hebben gelezen met het boek. Het is een boek voor groot en klein, waarbij de kleintjes worden uitgedaagd om er wat mee te doen en de grootjes worden uitgenodigd te lezen.

Toen het boek binnen kwam viel allereerst het bijzondere formaat ons op (380x278 cm). Voor de jongste van 4 jaar was het formaat even wennen en hij liet het boek al kennismaken met de vloer. Gelukkig kon het daar tegen (zowel de vloer als het boek). We hebben alle drie over de voorkant gestreken en het in reliëf opgemaakte cover gevoeld. Maar het boek is niet alleen bijzonder van formaat (groot!) maar ook bijzonder vormgegeven. Door op elke bladzijde gebruik te maken van één kleur, zijn de pagina's rustig maar toch heel mooi.

Wij sloegen het boek open en gingen dus vooral mét het boek aan de slag. Op elke twee pagina's wordt een onderwerp besproken. Links uitleg, leuke weetjes en feiten. Rechts een plaat om de informatie te illustreren. Onderwerpen over van alles.
Zo wezen we alle botjes in ons eigen lichaam aan met de bladzijdes over het menselijk lichaam er bij. Op een koude, maar heldere vrijdagavond oefenden we met het maken van zinnen met Morse codes. En op een andere dag leerden we knopen leggen. Voor ieder wat wils.

In Over Alles lees je dus over van alles. Niet écht over alles, maar eerder over ván alles. Dat was ook een van de opmerkingen van mijn oudste zoon, die steeds beter kan lezen:

"Mama, het klopt niet helemaal hoor. Er staat over alles, maar het gaat niet over alles. Er staat namelijk niks in over Lego. Maar wel over spijkers en schroeven. Gaaf!".

Het boek staat inmiddels op onze schoorsteenmantel en meerdere keren per week pakken we het op om er even door heen te bladeren. Een mooi naslagwerk. De vormgeving is prachtig. De inhoud eenvoudig, met hier en daar (voor mij) nieuwe interessante weetjes. Een goed boek om cadeau te geven aan wijsneusjes van alle leeftijden.