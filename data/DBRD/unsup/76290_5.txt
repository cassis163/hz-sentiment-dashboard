Van LS mocht ik TikTak al lezen nog voordat het officieel was uitgekomen…
Wat een spannend boek!
Het boek begint met een introductie voorin het boek van de hoofdpersonen. In een paar zinnen wordt een korte omschrijving gegeven, waardoor je een goed beeld van iedereen krijgt.
Dan val je meteen ‘met je neus in de boter’ doordat op de eerste pagina een heftige gebeurtenis van 25 jaar geleden beschreven wordt, die doorspeelt in het hele boek.
Dan start het verhaal zoals ook op het titelblad omschreven wordt: ‘Een gesloten kamer… een lijk… vijf verdachten… drie uur om de moordenaar te vinden…’
De hoofdpersoon, Morgan Sheppard, komt bij in een hotelkamer, vastgebonden op een bed. Hij ontdekt dat er zich meer mensen in deze kamer bevinden, die zo op het oog niets met elkaar te maken lijken te hebben. Al deze mensen komen langzaam bij.
Als een van hen in de badkamer komt, wordt het lijk ontdekt. Dit blijkt een bekende van Morgan te zijn. Via de tv in de hotelkamer krijgt hij de boodschap door dat het zijn opdracht is om binnen een bepaalde tijd de moord op deze persoon op te lossen. Een van de aanwezigen in de kamer is de dader. Er wordt gedreigd met een gruwelijke straf als het hem niet op tijd lukt.
Natuurlijk ondernemen de mensen pogingen om te ontsnappen, en er ontstaat een grimmige sfeer doordat mensen elkaar niet vertrouwen en gaan irriteren. In het boek worden de personen goed uitgewerkt en je leeft met allemaal mee. Daardoor twijfel je als lezer en wordt je herhaaldelijk op een ander spoor gezet bij het oplossen van de moord. Door flashbacks kom je achter de invloed van de gebeurtenis van 25 jaar geleden op het nu. Morgan heeft met iedereen een gesprek en komt er zo achter wat deze mensen met hem en het lijk voor verband hebben.
Het boek leest vlot weg, is toegankelijk geschreven. Zoals op de achterkant staat: ‘Met twistgarantie: een wending die je gegarandeerd niet ziet aankomen!’ Daar sluit ik me volledig bij aan.
Ik hoop dat deze beginnende schrijver nog meer van dit soort spannende boeken gaat schrijven!