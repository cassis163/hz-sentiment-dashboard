Reacher arriveert bij toeval, als gevolg van een auto-ongeluk, in het stadje Bolton City. Maar het is midden winter en ijskoud en de barre omstandigheden maken het onmogelijk het dorpje Bolton City te verlaten. Peterson, de deputy sheriff, neemt Reacher langzamerhand in vertrouwen en heeft zijn hulp hard nodig: hij heeft niet genoeg en capabele mankracht om de problemen waarmee het stadje plots geconfronteerd wordt, het hoofd te bieden. Reacher fungeert als een soort mentor voor Peterson en zij ontdekken dat zij maar weinig tijd hebben om een groots opgezette en gevaarlijke operatie tegen te houden. Ook nu weer een spannend boek maar dit keer begin je gedurende het verhaal een vermoeden te krijgen wie de mol is in het politiekorps en wat er op het spel staat. Desondanks gebeuren er nog wel onverwachte dingen.
Aan het eind van het boek wordt gezegd dat er een vervolg komt. Dit begrijp ik niet. Ik heb het volgende boek in de reeks al eerder gelezen (nl Tegenspel) maar dit boek is niet echt een vervolg: er wordt niet voortgeborduurd op 61 uur. Het is een op zichzelf staand verhaal net als alle boeken van Jack Reacher. Er wordt in Tegenspel wel gerefereerd naar 61 uur, en wel de verwondingen die Reacher daarbij heeft opgelopen, maar dat was het dan ook. De opmerking van een vervolg slaat eigenlijk dus nergens op. Probeerde Lee Child daarmee de spanning op te voeren? Dat zal een anticlimax betekenen voor degene met een verwachtingspatroon! Jammer dat Lee Child dat doet, zijn boeken hebben dat helemaal niet nodig.