'Boek der Spiegels' bestaat uit drie delen verteld vanuit drie verschillende personen.
Deel één is geschreven vanuit Peter Katz, literair agent. In deel twee neemt journalist John Keller ons mee op zijn zoektocht en deel drie is vanuit oud-rechercheur Roy Freeman. Alledrie zijn ze vastbesloten om uit te zoeken wat er op die nacht in 1987 precies is gebeurd.

Het verhaal begint erg origineel met een mail aan Peter Katz, literair agent. Bij deze mail, afkomstig van Richard Flynn, zit een fragment van een manuscript, werktitel 'Boek der Spiegels'. De begeleidende brief prikkelt de interesse van Katz.

'Ik legde de andere manuscripten die ik had willen doornemen opzij, zette wat koffie, nestelde me op de bank in de woonkamer en begon het fragment te lezen'

Richard Flynn studeert in 1987 op Princeton University. Vastbesloten om schrijver te worden rondt hij daar zijn hoofdvak Engels af. Hij is verrast als zijn nieuwe huisgenoot een huisgenote blijkt te zijn, Laura Baines. Zij is bezig aan haar masteropleiding in de psychologie. Laura stelt hem voor aan professor Joseph Wieder, haar mentor en een vooraanstaand figuur in de medische wereld. Wieder is bezig aan een geheim experiment waarvan hij een boek wil uitbrengen. Maar dan verdwijnt Laura als een dief in de nacht en blijkt Wieder vermoord.

Katz’ interesse naar het verhaal van Flynn is gewekt en hij wil ook het andere deel lezen. Als hij contact opneemt met Flynn krijgt hij van zijn partner te horen dat Flynn opgenomen is in het ziekenhuis. Niet veel later sterft hij. Het tweede deel van het manuscript blijkt nergens te vinden. Omdat het verhaal hem niet loslaat, doet hij een beroep op John Keller. Het begin van de zoektocht.

Op deze manier glijdt de auteur moeiteloos van het eerste naar het tweede deel van zijn boek. Keller gaat verder met de zoektocht naar het manuscript, maar in plaats van wijzer te worden komt hij tot de ontdekking dat iedereen op zijn pad tegenstrijdige verhalen vertelt.

'Misschien is het wel een verhaal dat op zo'n Russische pop lijkt, waar steeds weer een volgende pop in zit. Wel een beetje absurd, hé?'

Omdat het Keller duidelijk werd dat hij er nooit helemaal achter zou komen wat er die nacht nu precies gebeurd was, besluit hij contact op te nemen met Roy Freeman. Roy had in die tijd aan de zaak-Wieder gewerkt. Zou hij tot de uiteindelijke conclusie komen wat er die avond is gebeurd of blijft het voor altijd een cold-case?

'The Dark End of the Street'

***

Ik ben altijd een beetje sceptisch als een boek 'de hemel' in geprezen wordt. Mijn verwachtingen lagen dus hoog, vooral omdat het boek 'binnen enkele uren de wereld veroverde'. Heeft het aan die verwachting kunnen voldoen?

'Boek der Spiegels' is geen spannend boek, maar een boek dat je wel in zijn greep heeft. Hoe meer je in het verhaal komt, hoe meer vragen erbij komen. Chirovici doet dit op zo'n geraffineerde manier dat je zelf niet meer weet wat waar is en wat niet.

De auteur beschrijft de herinneringen van alle betrokken personen. Wat is er die beruchte avond in 1987 gebeurd? In hoeverre zijn herinneringen waarheid? In zijn nawoord geeft hij een eenvoudig maar duidelijk verhaaltje over het talent van de menselijke geest om herinneringen mooier te maken en/of verkeerd voor te stellen dan ze in werkelijkheid zijn. Zeker lezen!

De schrijfstijl van Chirovici deed me terugdenken aan de traditionele detectiveverhalen van vroeger. Daardoor had ik beelden van de jaren vijftig in mijn hoofd, terwijl het verhaal zich situeert eind jaren tachtig en het heden. Het boek is filmisch neergezet, maar voor mij in een totaal andere tijd.

Het verhaal is goed opgebouwd, waardoor je een duidelijk zicht krijgt op de situaties. Door daar de dagelijkse kommer en kwel van de karakters aan toe te voegen heeft de auteur voor een extra dimensie gezorgd. Hierdoor is het verhaal geloofwaardig en is het menselijk. Toch hadden de personages nog iets meer uitgediept mogen worden. Hier en daar blijf je op je honger zitten.

'Boek der Spiegels' is een boek dat lekker leest en je grijze celletjes bezighoudt door mee te denken met het verhaal van Flynn en het verloren manuscript. Maar, is wat je gelezen hebt allemaal waar?

Met dank aan A.W. Bruna voor dit recensie-exemplaar en onze deelname aan deze blogtour!