Ik kan je meteen vertellen: het verhaal leest heerlijk weg en is boeiend van begin tot eind! Femke neemt je echt mee in de wereld van hoofdpersoon Hester. Zij is een sterke vrouw en getalenteerd schilderes. Ze droomt ervan om een eigen atelier te beginnen, maar een gebeurtenis in Leiden, toen ze nog bij haar oom woonde en werkte, en het overlijden van haar vader leiden ertoe dat ze noodgedwongen bij iemand anders moet gaan werken. Ze werkt met en woont bij succesvol schilderes Judith Leyster (zij heeft echt bestaan en was de eerste vrouwelijke meester-schilder die werd erkend door het gilde) waarmee ze goede vriendinnen wordt. Als Judith gaat trouwen en verhuizen blijft er niet veel anders over voor Hester dan ook te trouwen. Haar huwelijk is niet gelukkig en haar droom van een eigen atelier lijkt steeds onbereikbaarder…

Je kunt niet anders dan meeleven met Hester, die geen makkelijk leven heeft, en je moet haar wel bewonderen om haar wilskracht en moed. Het was niet eenvoudig in die tijd voor een vrouw om haar eigen weg te gaan.
Het Haarlem van de 17e eeuw komt door Femke’s verhaal helemaal tot leven, je waant je echt even terug in de tijd voor een paar uur. En daarnaast word je helemaal meegevoerd in dit verhaal over schilderkunst, vriendschap en moed in een tijd die, mede door de Pest die een continue dreiging vormde, niet makkelijk was.

Wat een onwijs prachtig, meeslepend historisch verhaal heeft Femke geschreven! Ze is haar plekje in de historische reeks van Ambo Anthos méér dan waard en ik kan niet wachten op haar volgende…