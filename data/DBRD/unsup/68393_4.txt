Willem Elsschot alias Alfons De Ridder mocht graag beweren dat hij over weinig fantasie beschikte. Veel van zijn boeken zijn doorspekt met autobiografische elementen en dus kan je 'Het dwaallicht' als zijn meest urgente en gelaagde novelle beschouwen. Uitgeverij Polis heeft met gusto het werk van de schrijver/zakenman opnieuw onder de aandacht gebracht met een heruitgave van al zijn prozawerk.
'Het dwaallicht' verhaalt de belevenissen van Elsschots alter ego Laarmans in een vooroorlogs Antwerpen. Deze Laarmans neemt drie Afghaanse zeelieden op sleeptouw in hun zoektocht naar de mysterieuze Maria van Dam. Elsschot is een meester in de korte afstand en weet de lezer een odyssee voor te schotelen waarbij je als lezer geboeid blijft door de vele thema's die worden aangeroerd. Deze novelle blinkt uit in al zijn compactheid en omvat vele thema's van religiositeit tot racisme en maatschappijkritiek. Anno 2019 is dit boek nog even fris en actueel als bij zijn verschijnen in 1946. Voor de lezer blijft het onderwerp van verlangen, Maria van Dam, een mysterie. De nachtelijke klopjacht door een grimmige en donkere stad wordt gelardeerd met humoristische sc√®nes en weet tot het einde te boeien.'Het dwaallicht' is zonder twijfel Elsschots meest onheilspellende novelle. De tweede wereldoorlog hangt als een zwaard van Damocles boven het hoofd van de burgers van deze stad. Voor de jongere generatie lezers is de laatste novelle van deze schrijver een aanrader en bovendien een 'must read' voor iedere literatuurliefhebber die Willem Elsschot wenst te ontdekken.