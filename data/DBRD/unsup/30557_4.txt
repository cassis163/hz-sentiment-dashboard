Vorig jaar verscheen Attractopia, een schrijfexperiment onder leiding van Erik Persoons. Dit bleek een groot succes te zijn en om dit schrijfexperiment te herhalen was het logische gevolg. Meer dan honderd kinderen hebben meegeschreven aan de thriller Refugia, een spannend verhaal voor jongeren.

Refugia (Wikipedia: Een refugium (Latijn), meervoud refugia, betekent letterlijk toevluchtsoord voor een individu, dier of plant.)

Bram heeft veel zin in de laatste schooldag. Eindelijk vakantie. En na de vakantie naar een nieuwe school. Zijn klasgenoten zal hij niet erg gaan missen, Bram is een beetje het buitenbeentje. Hij hoopt op zijn nieuwe school vrienden te kunnen maken. Daan is zijn enige en beste vriend en de schok is dan ook groot als Bram hoort dat deze gaat verhuizen… naar Amerika. Bram reageert heel heftig op het nieuws en het afscheid van zijn vriend mondt uit in een ruzie. Omdat Bram nu alleen maar op zijn kamer zit en de laatste tijd veel nachtmerries heeft moet hij van zijn ouders verplicht met de jeugdbeweging mee op zomerkamp. Hij zou sowieso gaan maar met Daan en nu Daan in Amerika zit heeft Bram er geen zin meer in. Maar hij kan hoog of laag springen, naar het zomerkamp gaat hij.

‘Bram is er zeker van dat het een stom kamp zal zijn en hij wil er helemaal niet naar toe. Het is zonde van de tijd. Hij zal zich er doodvervelen.’

Op zomerkamp is het al gelijk dezelfde dag raak. Bram wordt gepest, net als op school. Maar toen was Daan er nog en die hielp hem wel. Nu staat hij er alleen voor. Het enige wat het zomerkamp interessant maakt is dat mooie, maar ook geheimzinnige meisje. Heimelijk verliefd wil hij haar beter leren kennen. En hij leert haar ook beter kennen, maar niet op de manier dat hij verwacht had. Samen beleven ze een spannend avontuur en Bram kan maar net ontsnappen aan de dood. Zijn lotgenoten moet hij zien te redden terwijl hij wordt achtervolgd en moet rennen voor zijn leven. En het lijkt wel of dat meisje er iets mee te maken heeft…

‘Met een oorverdovend geraas komen er massa’s stenen, steengruis en rotsblokken naar beneden en sleuren Sam en de andere mee in de diepte!.

Al na het lezen van de eerste bladzijden van Refugia krijg je een zwak voor Bram. Omdat Bram nogal schriel wordt hij gepest op school en als hij al eens mee mag voetballen is hij de laatste die wordt uitgekozen. Daan kwam veel voor hem op en zo was het allemaal nog wel vol te houden. Maar nu is Daan weg en Bram kruipt helemaal in zijn schulp. Je leeft gelijk mee met Bram en als het op zomerkamp meteen ook weer mis gaat is er veel medelijden voor hem. Maar dit gevoel wordt al snel naar de achtergrond gedrukt als eenmaal het spannende avontuur begint. Vanaf dat moment wordt je als lezer meegenomen in een stroomversnelling en het ene spannende moment laat zich opvolgen door een ander spannend moment. Fragmenten die je even naar adem laten happen en vrezen voor het ergste.

‘Vertwijfeld kijkt hij omhoog. Aicha kan de vertwijfeling in zijn ogen aflezen. Hij heeft de hoop al opgegeven. Dit maakt Aicha razend.’

Als je ziet hoeveel kinderen hieraan meegedaan hebben, al hun ideeën hebben gedeeld en als je je voorstelt dat Erik Persoons ontzettend veel inzendingen in handen heeft gekregen, is het haast niet voor te stellen dat het mogelijk is hier een fatsoenlijk verhaal van te maken. Maar toch is dit gelukt en hoe! Net als met Attractopia is het ook nu weer gelukt om een heerlijk spannend verhaal voor kinderen te creëren en ook nu zijn er weer mooie, actuele thema’s in verwerkt. Thema’s zoals pesten, eenzaamheid, vriendschap en vertrouwen. Maar ook een stukje terrorisme is er in verwerkt en redenen waarom iemand moet vluchten uit zijn eigen land. Zo zie je maar wat de kinderen van tegenwoordig bezighoudt. Het is niet altijd leuk en gezellig, er gebeuren veel nare dingen in deze wereld en de kinderen die meegeschreven hebben zijn zich daar terdege van bewust. Gelukkig loopt in dit boek alles goed af en is het gewoon genieten van een mooi, beeldend en spannend verhaal. En wat ook zo leuk is aan dit schrijfexperiment is dat de kinderen, die tegenwoordig al zo weinig lezen, op deze manier gestimuleerd worden tot lezen. Degene die meegedaan hebben met het experiment zullen andere kinderen nieuwsgierig maken en meer enthousiast maken voor het lezen. Refugia is het eindresultaat van weer een fantastisch schrijfexperiment en is een spannend verhaal geworden voor stoere jongens en meiden!