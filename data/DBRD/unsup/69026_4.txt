Stefan Tetelepta is een schrijver waar we in de toekomst wel meer van zullen horen. Zijn debuutroman Kismet loopt als een trein. Het verhaal is vlot geschreven en redelijk boeiende lectuur. In de eerste helft van het boek doet Moira haar verhaal en dat vond ik eerlijk gezegd minder boeiend dan de tweede helft. Mwah, chicklit, dacht ik. Een niemendalletje, goed geschreven, dat wel. Maar dan komt Finn aan het woord en blijken de zaken heel anders te liggen dan je denkt. Ik zal niet verklappen wat de twist is, en Tetelepta is ook niet de eerste die hem gebruikt, maar al met al zorgt het voor een boeiende tweede helft.
Het boek eindigt naar mijn smaak ietwat onbevredigend, met een cliffhanger. Komt er een vervolg?
Conclusie: een boek dat zeker de moeite waard is om te lezen. We kijken uit naar volgende boeken van deze schrijver!