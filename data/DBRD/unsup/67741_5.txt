-Woud van de dood door Sallie Bissell- Spannende aanrader!

Woud van de dood is een thriller uit 2001. Het is een spannend verhaal dat ik vlot en graag heb gelezen, dankzij de geweldige structuur en verwoording.

Het verhaal gaat over Mary Crow. Mary is van Indiaanse afkomst en behoort tot de volksgroep van de Cherokees. Ze oefent het beroep van openbare aanklager uit en maakt hierdoor veel vijanden die in dit verhaal haar pad kruisen.
Toen Mary op 11 april 1988 thuiskwam in de winkel van haar moeder in Little Jump Off ontdekte ze iets vreselijk. Haar moeder, Martha Joy Crow, lag levenloos op de vloer. Mary stelde vast dat ze niet enkel vermoord was, maar ook verkracht.
In het vervolg van dit verhaal gaat Mary met haar twee hartsvriendinnen, Joan Marchetti en Alexandra McCrimmon, kamperen rondom het gebied van de misdaad om meer inzicht te krijgen in haar verleden.

Eerst en vooral, heeft het verhaal me zeker aangegrepen vanwege de ingrijpende gebeurtenissen die Mary tijdens dit verhaal ervaart. Niet enkel Mary, maar ook haar vriendinnen worden de stuipen op het lijf gejaagd tijdens hun kampeertocht.

Bovendien maakt Bissell gebruik van de juiste woorden op het juiste moment en beschrijft ze elke zin alsof zij en de lezer zelf in het verhaal meespelen. Ze beschrijft de omgeving met al de nodige details en verhoogt de spanning wanneer nodig.

Ze nam me onmiddellijk mee in de gevoelens van de drie beste vriendinnen die geconfronteerd werden met allerlei avonturen. Je voelt de spanning die de meisjes voelen en je kan de scènes helemaal inbeelden. Gevoelens van haat, verlatenheid, angst, verdriet, … ontbreken ook zeker niet. Er is dus een goed evenwicht tussen de gevoelens die je ervaart. Ik kon niet stoppen met verder lezen, omdat ik steeds wou weten wat er met de meisjes nog te wachten stond.

Ik kan besluiten dat dit verhaal een echte aanrader is. Het is een thriller die je aandacht grijpt en niet meer loslaat tot het einde. De verhaallijn en het woordgebruik zorgen voor een unieke en realistische ervaring doorheen het boek. Woud van de dood valt is geschikt voor adolescenten en (jong)volwassenen die houden van avontuur, raadsels, enzoverder. Als je houdt van gedetailleerde omschrijvingen, het ervaren van allerlei duistere en gemixte gevoelens, het oplossen van geheimzinnige raadsels doorheen een spannend verhaal, enz. dan moet je dit boek dus zeker lezen!