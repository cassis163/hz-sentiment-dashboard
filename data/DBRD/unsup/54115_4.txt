‘Je bent zo stil. Scheelt er iets?’, dit is een vraag die ik al heel mijn leven krijg en ik moet quasi altijd neen antwoorden op die vraag, want meestal scheelt er eigenlijk gewoon niets met mij. Ik en nu eenmaal niet het groot lawaai dat op alles iets moet zeggen en ik voel ook niet de behoefte om heel mijn leven aan alles en iedereen te vertellen. Ik hou er nu ook eenmaal van om me rustig terug te trekken met een goed boek, een toffe film of leuke muziek. En ik voel me ook veel beter in één-op-één-gesprekken dan in een grote groep.

Al deze hierboven genoemde kenmerken, kunnen wijzen op introversie, althans toch volgens het boek Stil. De kracht van introvert zijn in een wereld die niet ophoudt met kletsen van Susan Cain. In dit boek wordt introversie in al zijn facetten besproken en vooral de kracht ervan. Het boek beschrijft in een eerste deel de geschiedenis van introversie en hoe introversie lijnrecht staat tegenover het extraverte ideaal. In een tweede deel wordt de biologische aanleg van introversie besproken. Verder wordt in een derde deel het temperament in verschillende culturen met elkaar vergeleken en tot slot gaat het over hoe verschillende temperamenten moeten leren omgaan met elkaar en hoe je introverte mensen het best kunt inzetten op de werkvloer. Susan Cain gebruikt in haar hele discours zowel voorbeelden uit haar eigen leven als voorbeelden van mensen die ze kent als wetenschappelijk onderzoek. Dit alles vormt samen een interessant geheel over introversie en zijn kracht.

Zelf vond ik het een zeer interessant en herkenbaar boek, want ik krijg vaak de stempel ‘een rare’ te zijn of ik krijg ook vaak het spreekwoord ‘stille waters, diepe gronden’ te horen. Het boek was voor mij een verrijking over dit onderwerp en ik heb er veel uit geleerd. Het is dus een zeer leerrijk boek waarbij je de kenmerken alsook de geschiedenis en dergelijke leert kennen van introversie, maar ook hoe je het beter leer appreciëren, want iedereen is anders. En diversiteit is er nu eenmaal om gewaardeerd te worden!

Susan Cain (1968) is een Amerikaans schrijfster en spreekster. Ze studeerde aan de universiteit van Princeton en de Harvard Law School. Ze werkte als advocaat en onderhandelingsconsultant. Cain stopte met die activiteiten en begon aan een carrière als schrijfster. Hieruit vloeide haar boek Stil. De kracht van introvert zijn in een wereld die niet ophoudt met kletsen uit voort.