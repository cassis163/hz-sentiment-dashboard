Suzy en de kwallen gaat over Suzy die ontzettend veel weet, maar niet begrijpt hoe haar vriendin Franny zo plotseling overleed. Franny kan niet zomaar verdronken zijn, er moet een oorzaak zijn en dat is volgens Suzy een kwallenbeet. Zwijgend besluit Suzy haar hypothese te bewijzen..
Dit boek heeft mij in positieve zin verrast, vooraf dacht ik dat dit een lekker tussendoortje zou zijn. Dat was het zeker wel, maar wel met een steengoed verhaal!

Suzy praat niet meer, behalve wanneer het echt moet. Haar ouders willen haar helpen door haar met iemand te laten praten, maar Suzy denkt er het volgende over:
“Als iemand niet wil praten - als het daar juist om gaat - dan is zo’n dokter om mee te praten wel de allerlaatste naar wie ze je moeten sturen.” Met als gevolg een aantal stilzwijgende sessies.

Het bijzondere aan dit verhaal vind ik dat Ali Benjamin elk persoon in het verhaal zo sterk neerzet dat je alsnog iedereen in het boek leert kennen. Mooi aan Suzy vind ik ook dat ze zich niet heel veel van het gedrag van anderen aantrekt, ze kijkt er wel naar en heeft ook haar mening, maar toch blijft ze zichzelf.

Doordat het verhaal twee verhaallijnen heeft, namelijk heden en verleden, kom je er stukje bij beetje achter wat er is voorgevallen tussen Suzy en Franny. Het boek bestaat uit zeven delen, deze opbouw heeft te maken met het werkstuk wat Suzy maakt over kwallen. Origineel bedacht en past ook mooi in het verhaal. Het verhaal zelf is geschreven vanuit Suzy en dat vond ik bij dit boek erg prettig. Haar personage vind ik ook goed neergezet.Je zou haar misschien een tikkeltje apart kunnen vinden, maar Suzy is gewoon Suzy. Suzy is wetenschapper in dop. Ze denkt veel na en het is duidelijk dat ze niet begrijpt dat ‘iets zomaar kan gebeuren’. Onschuldig als dat zij is, probeert ze te bewijzen dat Franny niet zomaar overleden kan zijn en daarvoor moet ze ver gaan. Letterlijk.

Al vanaf bladzijde één werd ik meegesleurd in het verhaal, het leest vlot en de schrijfstijl is goed. Het boek zelf is niet bijzonder spannend, maar het is als lezer wel fijn om te weten te komen hoe het Suzy vergaat. Psychologisch goed in elkaar gezet en mooi om te zien hoe het rouwproces bij haar verloopt. Voor het uiterlijk van het boek alleen al zou je dit boek willen lezen en ik zou iedereen willen aanraden om dat ook zeker te doen!