Herman Tjeenk Willink, jarenlang de onderkoning van Nederland genoemd als vice-voorzitter van de Raad van State, fileert in dit kleine boekje de democratie van Nederland op deskundige wijze. In een drietal hoofdstukken adresseert hij de verschillende aspecten van een democratie en stelt teleurgesteld vast dat het in Nederland helemaal niet meer zo goed gaat als voorheen. Regeerakkoorden timmeren de discussie dicht, want de voorgenomen besluiten zijn al genomen en er is geen noemenswaardig debat in de kamer meer om te nuanceren of betere ideeÃ«n aan te dragen.
Hij is kritisch op de steeds verder doorgevoerde privatisering die veelal aanleiding is tot kritiek op de uitvoering, waarbij de overheid regie en controle heeft verwaarloosd.
Ook geeft Nederland vaak "Europa" de schuld, terwijl de landen zelf de regels aandragen en Brussel daarin helemaal niet autonoom opereert. Hij is kritisch op de inrichting en wijzigingen van de rechtspraak, waarin de regel lijkt te worden dat de kosten ervan zelf moeten worden "terugverdiend" terwijl dat natuurlijk niet kan.

Het boekje had meer aan kracht gewonnen als elk hoofdstuk was afgesloten met een samenvatting en daarna het geven van een oplossingsrichting. Zo helpt het boekje niet echt om tot veranderingen en verbeteringen te komen, terwijl Tjeenk Willink's boekje daar wel degelijk aanknopingspunten voor geeft, zeker aan de politiek.