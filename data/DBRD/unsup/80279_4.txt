Een visueel prachtig vormgegeven kookboek met een verhaal. Puur Eten (2) dat je gelukkig maakt. Er zijn 5 kookboeken van deze schrijfster voorafgegaan aan dit boek.

Pascale Naessens is Belgische en heeft naar zeggen een beweging op gang gebracht wat betreft haar manier van koken. Dichtbij de natuur, zo puur mogelijk. Het belangrijkste uitgangspunt is kiezen voor combinaties van voedingsmiddelen waarbij koolhydraten niet samen gegeten mogen worden met eiwitten. Alles kan gegeten worden, maar in bepaalde combinaties: Vis – groenten, Vlees – groenten, Kaas – groenten, Koolhydraten – groenten. Snelle koolhydraten (frieten, brood, pasta, rijst etc.) moeten zoveel mogelijk vermeden worden. De basis voor deze richtlijn ligt al in een ver verleden. Het boek Een leven lang fit waar zij onder andere naar verwijst stamt uit 1985! En dr. William Hay was al in de twintigerjaren van de vorige eeuw grondlegger van deze kijk op voeding.

Na een inleidend deel, Als een vis in het water, Eten, een bron van geluk, Volop genieten en slank blijven, Het is geen dieet, Speel met mijn gerechten, volgt een uitgebreid deel met betrekking tot De waterkant, bron van alle leven met Recepten VIS, ZEEWIER en SCHAALDIEREN. Een hoofdstuk over hoe de schrijfster denkt over je gezond voeden en over bacteriën waarna recepten VLEES volgt. Dan informatie over hoe ‘we alles eten’ o.a. over wat zij noemt ‘nepvoedsel’ en ‘chemisch bewerkte troep’. Daarna weer een serie recepten KAAS en GROENTEN met vervolgens aandacht voor verschillende onderwerpen als Koolhydraten, Gefermenteerde groenten, Natuurlijke voeding, Mijn heerlijke fruitontbijt. Een onderdeel recepten DESSERTS gaat dan nog vooraf aan afsluitende stukken Alles begint met passie en Hoe gebruik je mijn boeken? Een index recepten en index ingrediënten tot slot.

Mooie foto’s, romantisch aantrekkelijke situaties, duidelijke recepten, goed verkrijgbare ingrediënten, tips die aanwijzingen geven met betrekking tot het recept, verkrijgbaarheid van een ingrediënt, tijd van het jaar wanneer iets vooral te koop is, het beter niet gebruiken van een keukenmachine bij een bepaald recept etc. Verwijzingen in voetnoten naar bronnen zijn verspreid door het boek te vinden. Geschreven voor een bepaalde doelgroep, mensen die kiezen voor meer natuurlijke en minder bewerkte voeding en misschien ook wel willen afvallen.

Courgetteslierten met tomaat, champignons en een kaassausje.
Werk: 10 minuten – gaartijd: 10 minuten.

2 of 3 courgettes, 4 tomaten, 250 g bruine champignons; sausje: 20 cl volle room, 50 g geraspte parmezaan, 1 handvol parmezaanschilfers.

Snijd slierten van de courgettes met een dunschiller met tandjes. Leg ze in een kom en meng ze met wat olijfolie. Zet opzij zodat ze wat kunnen marineren en zachter worden. Verwijder de zaadlijsten uit de tomaten en snijd ze in blokjes. Snijd de champignons in stukken en bak ze in een pan met wat olijfolie. Kruid met peper en zout. Verwarm de room in een pannetje samen met de geraspte parmezaan zodat je een dikke saus krijgt. Kruid met peper en zout. Voeg de groenten samen, maar houd nog wat tomatenblokjes en champignons apart voor de afwerking. Meng de groenten voorzichtig met de kaassaus en garneer met de overgebleven tomatenblokjes en champignons. Werk af met de parmezaanschilfers.

Een heerlijk gerecht. Klaargemaakt in halve hoeveelheid voor 2 personen waarbij de courgette door een spiraalsnijder is gehaald. Met 1 flinke courgette precies genoeg voor samen. Eenvoudig te maken in inderdaad vrij weinig tijd.

Zo’n 28 jaar geleden kwam het boek “Een leven lang fit” hier in huis, de visie op het scheiden van voedingsmiddelen in één maaltijd is me al heel lang bekend. Toch is het consequent maken van die keuze niet vanzelfsprekend voor de manier waarop veel mensen gewend zijn te eten. Een boterham met kaas, een aardappel bij groenten en vlees of vis, pasta met kaas en gehaktsaus zijn meer voor de hand liggende keuzes. In dit boek zijn heel veel heerlijke recepten opgenomen die prima te maken zijn voor iemand die koken leuk vind. Maar dat is toch iets anders dan alleen maar op deze wijze eten tot je nemen. Nadat 30 jaar geleden deze manier van kiezen voor combinaties een echte hype werd en de boeken van de Diamonds bestsellers waren, is het ook nu nog niet zo dat algemeen geaccepteerd is dat dit de enige juiste keuze is. Verder geeft de schrijfster aan dat het hier niet om een dieet gaat, maar één van de voorgangers “Een leven lang fit” werd en wordt nog steeds wel tot de diëten gerekend. Leefstijl of dieet is misschien moeilijker vast te stellen dan in dit boek nogal zeker wordt gesteld. En ja, we kunnen denkelijk niet allemaal zo mooi wonen en goed leven als in dit boek wordt gesuggereerd. Het is aardig gericht op het verleiden van de kookboekenko(o)p(st)er. Dat meer groenten en fruit eten goed voor een mens is, dat lijkt inmiddels wel zeker. Ik heb de voetnoten, dus de bronnen, overigens niet geverifieerd.

Voor mij is het een mooi boek waar ik zeker nog heerlijke dingen uit zal klaar maken, maar een stukje brood of vlees bij de courgetteslierten zal hier in huis tot de mogelijkheden blijven behoren. En een heerlijke Kaastaart met rucola en maanzaad of een Lasagne alla Bolognese uit De Zilveren Lepel (authentieke Italiaanse keuken) zijn ook niet te versmaden. Maar, eten op zo’n manier dat je er gelukkig van wordt is op zichzelf een prima advies J.