Anna Meesink is veertien jaar. Zoals zoveel pubermeiden, houdt Anna een dagboek bij. Het verschil tussen Anna en veel van haar leeftijdsgenoten is echter dat Anna opgroeit in een traditioneel reformatorisch gezin waar strenge godsdienstregels heersen.

Op zondag moet ze twee keer naar de kerk, een ijsje eten en een spijkerbroek dragen zijn uit den boze. De scheiding van haar ouders, de psychische problemen van haar broer Leo en het moeizame contact met haar vader, maken haar leven er nog ingewikkelder op. Wanneer Anna op zekere dag door haar buurvrouw wordt uitgenodigd om mee te gaan naar een bijeenkomst van de Pinkstergemeente, raakt de jonge Anna in de ban van deze evangelische beweging. Wanneer Anna ouder wordt gaat ze echter twijfelen.

“Ik geloof in de redding van de wereld, ik geloof in de Verlosser en ik heb handen, ogen en een stem. Ik probeer zoveel mogelijk te begrijpen. Ik heb honderd kamers in mijn hoofd en ze puilen uit.”

Een bijzonder boek waarin het geloof, en wat de strenge regels met een jong meisje doen, een allesoverheersende rol spelen. ‘Boven de straat hangt een witte lucht’ is in dagboekvorm en vanuit de gedachtegang van de jonge Anna geschreven. Anna vertrouwt haar gevoelens en toekomstdromen aan haar dagboek toe en praat via haar schrijfsels met God.

“Schrijven is een zoet en wreed genoegen tegelijk. Alles loopt in elkaar over. De ochtenden in de avonden en nieuwe hoofdstukken in een boodschappenbriefje. Kindervoeten vertrappen de papieren die je had uitgespreid over de vloer.”

De schrijfstijl van Büdgen is bijzonder. Fraaie, haast poëtische volzinnen worden afgewisseld door puberale dagboekfrases. Enerzijds uiterst intrigerend maar het vraagt wel de nodige flexibiliteit van de lezer. Die moet in staat zijn om continu over te schakelen. Dit boek is deze inspanning echter zeker waard.

“Op een dag besloten de man en ik onze leven aan elkaar te lenen. Eerst voor gedeelten van de dag en later ook de nacht. De wolken bewogen trefzeker door de lucht, de bomen verloren elk jaar als op afspraak hun bladeren, maar met de man is mijn leven af en tegelijk onbegonnen geworden.”

Een bijzonder boek over de zoektocht van een jong meisje naar haar identiteit.

Over de auteur
Anne Büdgen (1979) schrijft al sinds ze een pen kan vasthouden. Ze woont en werkt afwisselend in Den Haag en Amsterdam. Behalve poëzie schrijft ze teksten voor theater, is ze als docent verbonden aan het Huis van Gedichten in Den Haag en draagt geregeld voor op festivals.
Ze debuteerde in 2007 met de bundel ‘Ze hapte van een tomaat’. Haar werk verscheen in literaire tijdschriften als Het Liegend Konijn en in bloemlezingen van Gerrit Komrij en Jozef Deleu.

Uitvoering
Uitgever De Arbeiderspers
ISBN10 902951065X
ISBN13 9789029510653
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing en boekrecensent.
http://ht-c-communicatie.nl/