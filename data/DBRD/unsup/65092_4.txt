De muizen Bob en Lot beleven weer veel komische en spannende avonturen. Ze ontmoeten bijzondere kasteelbewoners zoals de fee, een jong draakje, twee gemene slangen, de heks en natuurlijk de ridders.
Het boek eindigt met een spectaculair toernooi waarbij het tot het laatst spannend blijft of het lukt om de betovering van het kasteel op te heffen.

Mijn mening

Super dat er nu een tweede deel is van dit moderne sprookjesboek voor kleuters. Onze eigen kleuter was al helemaal weg van deel 1 en het bericht dat mama deel 2 nu ook in huis had werd dan ook enthousiast ontvangen. Dat werd voorlezen geblazen!

Allereerst maakt het bijzonder kleurrijke omslag het boek zeer aantrekkelijk voor jonge kinderen. Illustrator Jeroen Okkerse heeft een heel eigen manieren van tekenen die je aan moet spreken, maar voor de doelgroep van het boek is deze stijl zeker aantrekkelijk.
In ‘Het kasteel met de duizend kamers deel 2′ neemt auteur Esther van der Ham kinderen verder mee op ontdekking door de sprookjeswereld van muizen Bob en Lot en de Ridder met de gouden krul. Waar de muizen in het eerste deel van de serie op zoek gingen naar het kasteel van deze ridder hebben ze dat kasteel nu inmiddels bereikt en gaat hun avontuur hier verder. De muizenvriendjes ontmoeten wederom een heleboel bijzondere figuren, maken nieuwe vrienden en komen voor ingewikkelde opdrachten en raadsels te staan. Er is gezorgd voor veel afwisseling in het verhaal en kinderen worden tijdens het (voor)lezen uitgedaagd om mee te denken. Hierdoor kunnen zij zich makkelijk inleven en hun aandacht goed bij het verhaal houden.
Waar deel 1 een officieel AVI-boek was, is deel 2 dat niet. Is het dan niet geschikt voor jonge kinderen om zelf te lezen? Zeker wel! Dat er geen officieel AVI niveau is toegekend betekent niet dat een boek enkel geschikt is om voorgelezen te worden. Net als in het eerste boek heeft de auteur ook nu weer gekozen voor korte hoofdstukken die worden afgesloten met een in kleur gedrukte zin. Deze zin markeert duidelijk het einde van het hoofdstuk en een belangrijk punt in het verhaal. Mede hierdoor is het zeer overzichtelijk voor kinderen om te lezen en het helpt om het verhaal te kunnen blijven volgen. Met 98 pagina’s is het boek wel behoorlijk dik en van die 98 pagina’s is veel ruimte gereserveerd voor tekst. Het zal daarom wellicht niet iedere beginnende lezer aanspreken en het maakt dat het mij pas geschikt lijkt om zelf te lezen van eind groep 4 / begin groep 5. Voorlezen kan echter prima vanaf de leeftijd van 5 jaar. De doelgroep van het boek is dus vrij breed waardoor kinderen er jaren plezier van kunnen hebben.
Ben je op zoek naar een fantasievol, niet doorsnee voorleesboek voor je kleuter of zoek je een boeiend boek om je kind ook tijdens de zomerperiode aan het lezen te houden dan is ‘Het kasteel met de duizend kamers’ zeker aan te bevelen. Wissel zelf lezen en voorlezen af en je zult zien dat je samen veel plezier beleeft aan dit boek!