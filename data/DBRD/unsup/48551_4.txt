Het begon met drie dromen: het kopen van een huis, wonen in New York en het schrijven van een boek. De eerste wens liep op weinig uit. De woning was een bouwval. Tijd om naar New York te verhuizen, met behoud van haar baan. En daar verwezenlijkte ze droom drie, het schrijven van een boek. Hebban las New York in 40 dates van Diana Albrink.  

Wat doe je als je net gesetteld bent in New York? Inderdaad: daten. Daten met Diana Albrink blijkt niet alleen leuk, maar vooral ook leerzaam. Je leert de leuke plekken kennen en door de omgang met verschillende mensen leer je ook veel over de gebruiken van de Amerikaanse stad. In New York in 40 dates doet Diana Albrink verslag van een 40-tal dates die zij in New York heeft gehad.  

Maar het boek gaat niet alleen over dates. Ook de gebruiken en alles over het leven van de New Yorker komen aan bod. Denk hierbij aan het doen van boodschappen, maar ook doktersbezoeken komen aan bod. Daarnaast krijg je ook genoeg uitleg over de feestdagen, criminaliteit en zelfs het eventueel oplopen van een soa komt voorbij. Eigenlijk biedt New York in 40 dates je een totale roadtrip door New York. Je komt overal. In Manhattan en Brooklyn en je voelt je er net als Diana wel of niet thuis. Je voelt de sfeer van de dates en je vindt het maar wat interessant om te lezen hoe de datingsc√®ne in New York is. Je krijgt bijna zin om zelf ook te daten.  

Mocht je die zin omzetten in waarheid, dan weet je na het lezen van dit boek niet alleen hoe je moet daten in New York, maar ook waar je moet daten. Alle hippe en minder hippe plekken komen voorbij en door de beschrijving die Albrink geeft weet je precies wat je kunt verwachten. Niet alleen van de uitgaansgelegenheden, maar ook van de New Yorkse mannen. Een bijzonder volk blijkt dat toch te zijn.  

Kun je je echt niet beheersen en ben je van plan om (een tijdje) naar New York te verhuizen, dan biedt New York in 40 dates ook meteen een heleboel tips voor iemand die net in de stad komt. Hoe vind je een woning? Waar moet je op letten? Hoe word je behandeld door de douane? Dat maakt dat het boek veel meer inhoud heeft dan dat je in eerste instantie zou verwachten.  

New York in 40 dates is een boek dat je niet weg kunt leggen. Grappig, luchtig en heerlijk leesbaar. Het maakt je nieuwsgierig. Wat zou Diana Albrink nu weer vertellen? Een stukje over het leven in New York of juist weer over een date? Verslavend, dat is dit boek en dat maakt dat je er helaas veel te snel doorheen bent.