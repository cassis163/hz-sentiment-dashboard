Everless is een boek dat zich afspeelt in het koninkrijk Sempera. In dit koninkrijk kunnen de bewoners de tijd in hun bloed laten omzetten in geld. Wanneer ze dat doen, nemen ze eigenlijk tijd van eigen leven weg. Jules en haar vader zitten krap bij kas en kunnen de huur niet betalen. Om te voorkomen dat Jules vader zijn laatste beetje tijd in geld omzet, gaat ze werken op Everless. Nochtans had ze haar vader gezworen daar nooit nog een voet binnen te zetten. En daar had hij zo zijn redenen voor...

Everless is een boek dat heel vlot leest. In het begin kwam het een beetje traag op gang omdat de schrijfster nog veel beschrijft. Dat is niet erg want anderzijds zorgen die beschrijvingen ervoor dat je je alles gemakkelijk voor de geest kan halen. De beschrijvingen zijn zeer verhelderend en je krijgt een goed beeld van de plaats waar Jules leeft en de stemming die er heerst. Nadat die eerste toon gezet is, versnelt het verhaaltempo. De verschillende acties en gebeurtenissen volgen elkaar nu sneller op. Dat creëert een spanning die van van het boek een echte pageturner maakt.

Hoewel de beschrijvingen in het begin van het boek dus zeer verhelderend zijn, neemt dat niet weg dat de wereld waarin Jules leeft iets beter uitgebouwd mocht zijn. Alle grote lijnen zijn er, maar de details die deze wereld zouden onderscheiden van eender welke andere wereld in YA-genre ontbraken. Met de woorden ‘Er was eens’ kun je exact dezelfde beelden oproepen als degene die Sara Holland beschrijft. Het boek is dus behoorlijk sprookjesachtig. Langs de andere kant heeft het een donkere stemming. Dat was een geslaagde mix.

Het idee om tijd uit je bloed te halen en dat om te zetten in geld is heel geslaagd en goed uitgewerkt. Holland besteed voldoende aandacht aan slachtoffers die teveel tijd wilden omzetten in geld en aan hoe de maatschappij tegenover dit alles staat.

De karakters zijn soms een beetje cliché, maar ze blijven wel leuk. Het hoofdpersonage Jules is een bewonderenswaardige, loyale, jonge vrouw met een groot hart. Ze is heel dapper en sympathiek. Alleen heeft ze af en toe een beetje een te hoog ‘special snowflake’ gehalte. Sommige personages mochten ook een iets grotere rol gehad hebben. Maar het boek bevat evenwel een aantal zeer goed onderbouwde karakters.

Everless ís een aanrader. Het verhaal heeft verrassende plot twists en een origineel concept. Het is een boek dat je zal uitlezen in ‘no time’.