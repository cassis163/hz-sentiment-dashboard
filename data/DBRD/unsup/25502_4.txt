“If you’re willing to break the rules, be prepared to have your heart broken”

Op de dag dat Tate bij haar broer Corbin intrekt en bij zijn voordeur over een jongen struikelt (Miles), denkt ze zeker niet: wow, die is leuk! Maar aantrekkingskracht laat zich niet leiden door vreemde eerste ontmoetingen. Het kan dan ook niet anders of ze geven toe aan elkaar. Miles is echter duidelijk: vraag nooit naar het verleden en verwacht geen toekomst. Tate gaat erin mee, alleen omdat ze hem nooit wil loslaten. Zelfs als dat zou betekenen dat met de regels van Miles deze romance alleen maar fout kan eindigen...

Klinkt voorspelbaar? Ja! Maar dat is hier niet belangrijk. Het is de weg erheen die Colleen Hoover van anderen onderscheidt binnen New Adult. Wie eerder een boek van haar heeft gelezen (‘Misschien Ooit’ bijvoorbeeld), kent haar recept. En het werkt. Ook met Tate en Miles. ‘Onvoorwaardelijk’ behelst pure aantrekkingskracht (spat van het papier af!) met een sterke vleug “dit kan echt niet samen”. En een verleden gevuld met mysterie.

'Onvoorwaardelijk' draait om twee verhaallijnen. Dat van Tate in het heden. En dat van Miles in het verleden, zes jaar eerder. Beetje bij beetje kom je meer te weten over dat verleden, terwijl je tegelijkertijd wordt meegezogen in de liefde van nu. Samen met Tate beleef je alles. De aantrekkingskracht. De liefde. De twijfel. De worsteling. En onderweg begrijp je Miles als geen ander. Deze jongen wil je vasthouden en net als Tate nooit meer loslaten!

New Adult...
"I've had crushes on guys before, hell, I've even been in love with guys before, but none of their touches have ever been able to make me respond the way his do."

De seksuele spanning tussen beide is onhoudbaar… ‘Onvoorwaardelijk’ behoort daarmee nog meer tot het genre New Adult dan ‘Misschien Ooit’.

Maar, ho, voordat je denkt dat 'Onvoorwaardelijk' diepgang mist. Fout! Seks, ja. Alleen maar seks? Nee. Als het gaat om fatal attraction gemengd met een diepere laag, word je door Colleen nooit teleurgesteld. Dit boek laat je liefde en verdriet voelen. De kanten van 'Ugly Love', een titel die beter past. Wanneer je graag Engels leest, kies dan zeker voor de oorspronkelijke taal. De vertaling is half niet zo goed als het origineel.

Heartbreaking!
Als je eenmaal begint, wil je verder. Voel de liefde en laat je tranen lopen. Neem je tijd om dit verhaal in één keer tot je te nemen. Anders blijft je jezelf die ene vraag stellen: heeft de liefde van Miles en Tate een toekomst?