Deze recensie kan spoilers bevatten.

Met De Zwendelprins won Rima Orie de schrijfwedstrijd die uitgeverij Moon vorig jaar organiseerde, en dat is te merken. In De Zwendelprins volgen we de keukenhulp Simran, een meisje dat altijd al heeft gedroomd om buiten de paleismuren te stappen en de wijde wereld in te trekken om er meer van te zien. Wanneer er een prins uit Fengart verschijnt met de belofte de verloren kroonprins terug te vinden, verandert Simran's wereld door één simpele ontmoeting.

Holy moly, wat was dit een pareltje zeg! Vanaf het begin weet Orie de wereld van De Zwendelprins steengoed neer te zetten. Suryan en al haar interessante kenmerken, komen echt tot leven. Je kunt de specerijen proeven, de geuren ruiken en de hoge bergen en prachtige rivier de Narmuda gewoon voor je zien. Het is ontzettend goed geschreven en boeide met elke pagina. Hoewel we in principe niets te zien krijgen van het beroemde Fengart, waar personage Anders uit voortkomt, komt het toch met ieder verhaal tot leven en stel je het je als lezer helemaal voor. Ook het mooie Madur, dat in de woestijn ligt en aan het Dichte Woud grenst, is prachtig beschreven en vond ik een van de mooiste locaties in het verhaal. De magie in het verhaal past naadloos binnen het beeld van Suryan. De invloeden van het hindoeïsme vond ik geniaal en heel interessant. Het feit dat er ook zoveel stigma op de harji zaten vond ik heel interessant en toonde ook aan dat magie niet altijd gezien wordt als iets goeds; vooral door vooroordelen waar ook Simran mee kampt. De wereldopbouw is simpelweg echt fantastisch en je zou als lezer eigenlijk alleen maar méér willen lezen over deze intrigerende en kleurrijke wereld die Orie schetst.

In deze wereld bevinden zich natuurlijk ook intrigerende personages. Simran is het hoofdpersonage en vond ik héél erg sterk. Ze is niet perfect - dat zeker niet - maar ze heeft ook zo haar kwaliteiten: ze is nieuwsgierig, vindingrijk en begripvol. Ze heeft haar principes, maar is af en toe wel halsstarrig daarin. Je merkt dat ze moeite heeft met het loslaten van het toekomstbeeld - en het beeld van zichzelf - dat ze altijd al heeft gehad. Naast Simran hebben we dan nog Anders. Anders. Wat kan ik nog over jou zeggen? Je bent werkelijk fantastisch. Je bent onderzoekend, een echte deugniet en een zwendelaar. Maar Anders heeft eigenlijk een heel groot hart en is heel erg vergevingsgezind. Naast deze twee geweldige personages, had je nog Tua, Bhoomi en Vidar - en nog andere, leuke personages waaronder de twee rani's van Madur (DIE IK ZO GEWELDIG VOND). Tua is enorm schattig maar heeft wel enorm veel pit als harji - een persoon die gezegend is door de goden - en Vidar heeft zo zijn beweegredenen om te doen wat hij deed, wat ik begreep maar wat me wel teleurstelde. Bhoomi is werkelijk een schat en vond ik een fantastische aanvulling voor deze groep. Wat ik daar nog aan toe wil voegen is dat de representatie en diversiteit in dit verhaal echt fantastisch is; er is moeite in gestoken en elk personage krijgt zijn of haar kans om te schitteren.

Het enige minpuntje dat ik had - en dat is eigenlijk echt bijna minimaal maar speelde toch een rol in het beoordelen - was dat het verhaal soms een beetje vaart miste in het begin van het verhaal. Het gaat een beetje langzaam en als lezer moet je wel moeite doen om door te lezen - tenminste dat ervoer ik zo - maar na het hele fiasco met de amulet gaat het eigenlijk héél erg snel. Kortom: het begin vond ik een beetje té zoekend aanvoelen en daarom had ik denk ik moeite met verder lezen. Verder vond ik enkele delen van het verhaal - zoals dat in niemandsland (dat ik niet te veel zal spoileren) - een beetje afleidend. Ik noem dit onderdeel specifiek omdat ik het íéts te lang door vond gaan, maar dat is echt een super klein minpuntje.

Concluderend kan ik alleen maar zeggen dat ik De Zwendelprins echt een fantastisch verhaal vond: het bevat geweldige en intrigerend personages, een kleurrijke wereld waar je alleen maar verder in wil duiken, en een pakkend verhaal dat met elke pagina sterker en beter wordt. Hoe verder ik kwam in het verhaal, hoe veel méér ik wilde doorlezen. Vandaar dat ik dit prachtige debuut bekroon met 4.5 sterren. Gaat dat lezen iedereen!