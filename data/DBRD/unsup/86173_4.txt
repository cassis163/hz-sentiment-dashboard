“Het Parfum” is één van de meest gelezen Duitse boeken en wereldwijd een bestseller. De schrijver, Patrick Süskind, is een Duitse schrijver die zoals zijn hoofdpersonage in “Het Parfum” zoveel mogelijk aandacht mijdt en in zijn leven al op verschillende plaatsen woonde. Het is een niet al te dik boek dat makkelijk leest. Het blijft ook boeiend tot het einde toe. Het onderwerp van het boek, namelijk de geuren, is een erg ongewoon thema. Soms mochten de beschrijvingen in het boek iets korter. Een boek dat spannend is en prettig leest, een aanrader.
Dit boek omschrijft het verhaal van een moordenaar, Jean-Baptiste Grenouille. Hij wordt geboren in de stank van een viskraam. Nadat zijn moeder hem verlaat, wordt hij opgevangen door een priester die hem aan een min toevertrouwt. Vervolgens groeit hij op in het klooster bij madame Gaillard. Ze ontdekt dat hij geen eigen geur heeft. Rond zijn negende moet hij gaan werken bij een leerlooier, Grimal. Ook al heeft hij zelf geen geur, toch heeft hij een meer dan ontwikkelde reukzin waardoor hij zelfs doorheen muren kan ruiken. Alle geuren die hij ruikt slaat hij op en vergeet hij nooit meer. In zijn puberteit raakt hij geobsedeerd door de geur van een jonge vrouw. Hij volgt haar, geniet van haar geur en per ongeluk doodt hij haar. Grenouille beslist om parfumeur te worden, de beste ter wereld. Hij treedt in dienst bij verschillende parfumeurs, eerst in Parijs en later in Grasse, waar hij de technieken aanleert om geuren te onttrekken aan bloemen en planten door distillatie en enfleurage. Als hij op de gewone geuren is uitgekeken, komt hij er achter dat menselijke geuren zich uitstekend lenen voor de bijzondere geur voor een exclusief parfum, hiervoor moet hij de geur en de mens die daar bij hoort, bezitten, dus vermoorden. De geur waarnaar hij op zoek is, is de geur van heel knappe jonge vrouwen. Hij zoekt de formule van een parfum waarbij mensen niet alleen zijn aanwezigheid merken, maar ook hem daadwerkelijk zullen beminnen, alleen door de geur. In Grasse pleegt hij zijn tweede moord. Het is weer een roodharig meisje. Zo pleegt hij wel 24 moorden…
Het levensverhaal van Jean-Baptiste Grenouille leest heel vlot en sleept je mee in een wereld van geuren. Het boek heeft een heldere structuur. De vier hoofdstukken beschrijven vier verschillende periodes in het leven van Grenouille. In het eerste hoofdstuk gaat het over zijn leven in Parijs. Het tweede deel beschrijft zijn afzondering in een grot en ook zijn terugkeer. Deel 3 gaat over de moorden die hij pleegt. In het laatstse hoofdstuk staat hoe hij zijn ultieme parfum maakt. De beschrijvingen in het boek slepen je mee in zijn wereld. De geuren die overal hangen worden nauwkeurig beschreven zodat je het verhaal als het ware mee beleeft. Het verhaal wordt verteld uit een alwetend hij-perspectief. Ergens heb je in het begin nog medelijden met die lelijke man die geen kansen heeft gekregen in het leven, maar door de vieze beschrijvingen en de moorden wordt het eerder een gevoel van walging.
Grenouille verlangt zijn hele leven naar affectie. Zijn hele leven is hij eigenlijk ongewenst. Hij gebruikt zijn speciale gave, namelijk extreem goed kunnen ruiken, om zijn doel te bereiken. Ook al moet hij daarvoor moorden, hij zet door. Hij denkt dat als hij de perfecte geur kan samenstellen, iedereen hem zal liefhebben. Maar dit zou wel eens een vergissing kunnen zijn... Deze lange quote uit het boek vat de essentie goed samen:” Hij, Jean-Baptiste Grenouille, zonder geur geboren op de stinkendste plek van de wereld, stammend uit afval, stront en ontbinding, opgegroeid zonder liefde, levend zonder warme menselijke ziel maar slechts uit weerbarstigheid en de kracht van de walging, klein, gebocheld, mank, lelijk, gemeden, van binnen en van buiten een monster- en hij had het bereikt dat heel de wereld hem beminde.”(p.239)