Dit in een sfeervol omslag gehulde boek vertelt het verhaal van Robert Cope Harland, in de wandelgang Bobby. Bobby is een nog jonge ex-spion die zich bezig houdt met advieswerk voor de Verenigde Naties. Op een dag lift hij mee in een klein vliegtuig. Hij is net terug van een opdracht en ontmoet zijn oude vriend Alan Griswald die ook op weg is naar huis. Het vliegtuig vol diplomaten stijgt op maar verongelukt vlak voor de bestemming. Bobby is de enige overlevende. Nog maar net bijgekomen van dit ongeluk wordt hij overvallen, gearresteerd, weer losgelaten en krijgt hij een bijzondere opdracht van de Secretaris Generaal van de VN. Deze opdracht grijpt diep in op het leven van Bobby, want veel elementen schijnen te maken te hebben met dingen die gebeurd zijn in de tijd dat hij nog als spion in Bosnië werkte.

'Vroeger' waren spionage-verhalen eenvoudig: West versus Oost. West won altijd. Tegenwoordig moet je echter meer in je mars hebben om een geloofwaardig spionageverhaal neer te zetten. Wie dit boek van Henry Porter ten volle wil waarderen, zal dus grondige kennis moeten hebben van de gebeurtenissen in het vroegere Joegoslavië. De auteur heeft zijn huiswerk in elk geval gedaan en een beeld geschetst dat niet zo makkelijk te doorgronden is. De gebeurtenissen volgen elkaar in hoog tempo op, maar er is ook tijd in het verhaal om aandacht te geven achter het ongelooflijke politieke gekonkel waar onze wereld helaas mee zit opgescheept. Dit verhaal geeft een goed beeld van de invloed van dat gekonkel op het leven van 'gewone' mensen, van zowel daders als slachtoffers. De hoofdpersoon wordt soms als het ene, soms als het andere beschouwd en waarom dat dan zo is, wordt vaardig uit de doeken gedaan.

Geen eenvoudige thriller, dit boek. De compacte schrijfstijl en het hoge tempo, alsmede het onderwerp, maken dat je er even voor moet gaan zitten. Wie dit geduld echter kan opbrengen, wordt beloond.