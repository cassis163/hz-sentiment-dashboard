De Nederlandse Nora van Severingen studeert economie en doet voor haar masterstudie een onderzoek naar duurzame bedrijfsvoering. Ze krijgt een stage aangeboden op Indonesisch Borneo bij PT Palmoil, een palmoliebedrijf. Ze is in de zevende hemel voor deze mooie kans, en haar opdracht om een school op te richten voor de lokale bevolking spreekt haar erg aan.

Maar dat is slechts een onderdeel van haar taak voor PT Palmoil. Het is de bedoeling om de plaatselijke bevolking enthousiast te krijgen voor het plan een aangeboden pakket met vergoedingen te aanvaarden in ruil voor de door hen en hun voorvaderen gebruikte grond.
De Dayaks zijn de voormalige koppensnellers in dat gebied, ze zijn niet gecharmeerd van de aanbiedingen van PT Palmoil en werken daarom niet mee.
Nora is enigszins overdonderd aan deze stage begonnen en heeft zich vooraf niet ge√Ønformeerd over wat daar gaande is. Ze komt gebeurtenissen tegen die haar met afschuw vervullen, helaas meer regel dan uitzondering zijn maar toch zo veel mogelijk geheim gehouden worden voor de buitenwereld.

Nora gaat op onderzoek uit en dat wordt haar niet in dank afgenomen, ook niet door haar opdrachtgevers. Er is meer tegenwerking dan gezond voor haar is, maar de stagiaire is te gedreven om op te geven. Ze wil meer openheid en achtergronden geven aan de onwaarheden die als waarheid verkocht worden door haar opdrachtgevers. Kappen zonder vergunning en chantage van de lokale overheid zijn een paar van de misdaden die verdoezeld worden.

'Waar was ze in verzeild geraakt? Ze ging terug naar het moment dat ze te horen kreeg dat zij het geworden was. Van de vijf overgebleven kandidaten was zij de uitverkorene om deze stage te lopen.'
'Ze hadden haar gebruikt. Nee, zij, Nora van Severingen, studente Duurzame Bedrijfsvoering en bijna afgestudeerd, had zich laten gebruiken.'

Verkapt is een ware eye-opener. Ik vermoed dat velen met mij nog niet veel nagedacht hebben over het onderwerp van deze thriller; de palmolie, en hoe het product geoogst wordt ten koste van de plaatselijke bevolking en de natuur.
De taak van de RSPO en de naleving van hun criteria worden onder de loep gelegd en wederom blijkt:
Hebberigheid kost mensenlevens en zelfs meer dan dat...

Janneke Bazelmans heeft door haar fijne schrijfstijl een vlot leesbare ecothriller geleverd.
Wat me ook aangetrokken heeft in het verhaal is de geloofwaardigheid van de hoofdpersoon. De auteur heeft het gerealiseerd om de Nederlandse nuchterheid van de hoofdpersoon te combineren met de gedrevenheid om de waarheid boven water te krijgen, zelfs met gevaar voor haar eigen leven.

Verkapt is een knap debuut en ik zou een volgend boek van deze auteur ook graag willen lezen. Het enthousiasme van Janneke Bazelmans werkt aanstekelijk!
Ik heb Verkapt graag gelezen.