De onopgeloste moord op een jong meisje ligt als een waas over het dorp. Dat dit verschrikkelijke feit een zeer grote weerslag heeft op het leven van de moeder van dit meisje ervaart Lineke zelf als ze verkering krijgt met de broer van het vermoorde meisje.

Lineke is de stoere dochter van het boerengezin wat de hoofdrol speelt in dit boek. Het gezin bestaat verder uit een zeer nurkse vader met eigenaardige eigenschappen, een onderdanige moeder en een zoon die niet aan de verwachtingen van zijn vader voldoet. De broeierige verhoudingen zorgen voor een prominente sfeer.

Het verhaal wordt afwisselend vanuit het perspectief van de dochter en de moeder beschreven. Door haar beeldende schrijfstijl zorgt de auteur ervoor dat de lezer van meet af aan wordt meegesleurd in de sfeer van het verhaal. Hoewel het om een eenvoudige setting gaat en het verhaal zich slechts afspeelt in een dag en een nacht, is het absoluut niet saai en blijf je aan het eind van het verhaal met vragen zitten, waardoor je eigenlijk wel verder zou willen lezen. Ondanks dat het niet om een thriller gaat voel je de spanning in het boek!