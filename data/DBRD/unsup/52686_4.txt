Tien dingen die ik beter niet had kunnen doen van Sarah Mlynowski is een geweldig boek. De Canadese Mlynowski is een bestsellerauteur en het boek bevestigt dat dat terecht is.  

Tien dingen die ik beter niet had kunnen doen gaat over April. Ze heeft een moeilijke periode achter haar rug met de scheiding van haar ouders. Haar moeder is samen met haar kleine broer naar Parijs verhuist. April wilde niet mee en woont bij haar vader (en zijn vriendin Penny) in Westport, Connecticut. Wanneer haar vader en Penny naar Cleveland willen verhuizen, protesteert April heftig. Haar vriendinnen en haar vriendje Noah wonen in Westport. Heel haar leven is in Westport en dat wil ze niet achterlaten. Daarom verzint ze een plan. Ze overtuigt haar vader om zonder haar te verhuizen. En ze zegt dat ze kan intrekken bij haar vriendin Vi en haar moeder. Omdat April zo graag in Westport wil blijven, stemt haar vader in. Maarwat hij niet weet, is dat Vi’s moeder weg is en de twee meisjes dus geen ouderlijk toezicht hebben. Aprils verblijf bij Vi is de start van vele avonturen.  

Waarschuwing: als je start met lezen, stop je pas als het boek uit is. Tien dingen die ik beter niet had kunnen doen start met een erg spannende flashforward, wat ervoor zorgt dat je meteen in het verhaal gezogen wordt. Na het lezen van de eerste vier pagina’s wil je meteen weten hoe het verhaal eindigt. Het verhaal wordt verteld vanuit Aprils standpunt. Je beleeft alles door haar ogen en je kent ook haar gedachten. Dat zorgt ervoor dat je je nauw met haar verbonden voelt. Het boek brengt de personages tot leven, wat ervoor zorgt dat je – als het boek uit is – de personages mist, alsof het je eigen vrienden waren.  

Er is dus maar één vertelperspectief, maar dat past perfect bij dit boek. Het verhaal verveelt op geen enkel moment, het blijft levendig en spannend. Enkele flashbacks in het verhaal zorgen voor nog meer ‘schwung’. Naast de sterke inhoud – zowel qua spanning als qua diepliggende betekenissen – is het boek ook heel vlot geschreven. Je leest het in een ruk uit. Het boek is opgesteld als een dagboek en vertelt het verhaal per datum, in chronologische volgorde, met af en toe een flashback. Ook zijn er sms-fragmenten en mails in de tekst verweven, wat voor nog meer afwisseling zorgt.

Door de flashbacks leer je April ook steeds beter kennen en begrijp je haar helemaal. Zo ontdek je dat ze het best moeilijk heeft met de scheiding van haar ouders. Het boek is dan ook geen oppervlakkige chicklit. Tien dingen die je beter niet had kunnen doen geeft weer dat een scheiding een grote invloed heeft op het leven van de ‘kinderen’. Ook laat het boek mooi zien hoe moeilijk het leven als puber soms is. Het vertelt over de vele hindernissen die je meemaakt als je jong bent. Het gaat over de zoektocht naar jezelf en het aanvaarden van je zwaktes en sterktes.  

Tien dingen die je beter niet had kunnen doen is een aanrader. Het boek is grappig, spannend en het vertelt een sterk verhaal. Verder is het goed en levendig geschreven. Als ontspanning is dit boek een topper. Het enige nadeel aan dit boek is dat het veel te snel uit is.