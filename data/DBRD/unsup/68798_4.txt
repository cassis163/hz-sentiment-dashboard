Emily Porter heeft een procedure ondergaan waarbij haar geheugen is gewist en is vervolgens ergens afgelegen gaan wonen. De instructies die ze aan zichzelf heeft nagelaten zijn duidelijk: 'Bouw een nieuw leven op, probeer niet te achterhalen wie je was en zorg dat je gezicht nergens op het internet verschijnt. Niet alleen je eigen leven hangt ervan af, ook dat van anderen.' Wat volgt is een spannend verhaal waarin Emily toch gedwongen wordt op zoek te gaan naar haar vroegere leven, waarin ze opgejaagd en naar het leven gestaan wordt, en waarin ze een deel van Amerika en Europa doorkruist op zoek naar haar afkomst, want die heeft alles te maken met het gevaar waarin ze verkeert.

Tosca Lee heeft met Bloedverwant een spannende thriller geschreven. Het boek is spannend van begin tot eind en neemt je voortdurend mee op sleeptouw zonder dat het tempo zakt of de plot wat ineen stuikt. De kwaliteit blijft altijd hoog, ook al durft Tosca Lee af en toe een wat al te makkelijke beslissing nemen om het verhaal een andere richting uit te stuwen. Storen doet dat echter niet echt; het verhaal is globaal gezien immers van een dusdanige sterkte dat je daar graag overheen leest omdat je wil weten hoe het verder gaat.

De claim dat het boek een mix is tussen De Da Vinci Code en Orphan Black, is dan weer overdreven. De historische verbanden zijn wat zwakjes om een gelijkenis met De Da Vinci Code te mogen opeisen. Dan Brown is daar stukken beter in. De gelijkenissen met Orphan Black zijn duidelijker, maar de verschillen zijn dat gelukkig ook, zodat het uiteindelijke resultaat origineel blijft.

Het boek is deel van een duologie en eindigt daarom met een cliffhanger. Dat is behoorlijk teleurstellend omdat het boek midden in de spanning eindigt en er absoluut niets anders opzit dan het vervolg te lezen, wil je de afloop kennen. Helaas is dat tweede deel op dit ogenblik nog niet vertaald. Het vreemde is dat het bestaan van dit tweede boek nergens in Bloedverwant vermeld wordt. Het vervolg is immers al uit in het Engels en de uitgeverij had daar op in kunnen spelen. In ieder geval is dit eerste deel een boek dat het lezen meer dan waard is.