Prentenboeken moeten het meestal hebben van een succesvolle samenhang van een leuk (voor)leesverhaal met tekeningen die extra diepte aan het geheel verschaffen. In "De Wolf komt echt niet", waagt de auteur zich echter aan een vleugje omgekeerd denken en gaat die het contrast tussen de tekst en de tekeningen extra in de verf gaan zetten. De hoofdrol is weggelegd voor het kleine konijn dat een uitgebreide kinderlijke nieuwsgierigheid en een kritische ingesteldheid tentoon spreidt. Heel wat ouders en zelfs kinderen zullen zich hierin herkennen. Elk kind heeft wel een fase waarbij de "waarom-of-hoe-vraag" het merendeel van de gesprekken overheerst en het kleine konijn uit dit boek is daar wel erg bedreven in. Het leuke aan het geheel, is dat de antwoorden van moeder konijn helemaal niet overeenstemmen met de tekeningen en dat op een voorzichtige wijze vooroordelen en zogenaamde "waarheden" van volwassenen aan de kaak worden gesteld. De tekeningen zelf zijn telkens met ingetogen zachte tinten ingekleurd en hebben net voldoende details om interessant te blijven voor de jonge lezers/luisteraars. Het verrassende einde aan dit boek zal bij jong en oud een brede glimlach om de mond toveren. Dit is een boek dat je ongetwijfeld meer dan eens voor je kinderen zal moeten voorlezen, of die de kinderen, wanneer ze hun eerste woordjes leren, zelf eens ter hand zullen nemen. Dit is zo'n titel die je zelfs binnen enkele jaren nog steeds met blijdschap zal herinneren.