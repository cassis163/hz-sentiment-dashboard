Vond een exemplaar bij Bookspot Utrecht en raakte er zo in verdiept, dat alles dat ik aan het lezen was even terzijde werd geschoven. Heb uiteraard de verfilming gezien. Het boek dateert al weer van 1992.

Dat merkt de lezer nu wel, want technologisch is er aardig wat veranderd. We hebben mobiele telefoons, internet en wie heeft er niet eens geprobeerd een filmpje te editen. Vergeet dat dus even allemaal, hoewel je te doen krijgt met de mensen die proberen de moord op te lossen.

Gescheiden inspecteur die net begonnen is in een nieuwe baan, wordt onverwachts opgepiept. Een vreemd telefoontje, gevolgd door nog een: hij kan een ervaren collega oppikken. Beiden moeten naar een feest in een net geopende wolkenkrabber. Het nieuw opgeleverde gebouw, voorzien van allerlei technische snufjes (jaren '90) is van een Japanse firma, wordt feestelijk geopend - en er ligt een lijk op de tafel in een vergaderruimte,

Ja, zo begint ook ongeveer de film - maar het boek is stukken beter qua opvoeren van spanning, verdachte nieuwe ontwikkelingen en uiteindelijke oplossing van de moord.

Wat af en toe stoort: het sub-thema van dit boek. Achterin het exemplaar dat ik las, was door de auteur een lange lijst opgenomen van geraadpleegde en aanbevolen boeken. Het tweede thema, waar de lezer echt niet omheen kan: Japan versus Amerika. De twee detectives, met name de oude rot, geven de auteur de mogelijkheid kritische kanttekeningen te plaatsen.

Crichton wilde kritische kanttekeningen plaatsen over het opkopen van tech-companies door Japan; de verschillen in zaken doen; de verschillen in cultuur en gedrag. De kritiek geldt zijn eigen land. Ergens stond een Japans citaat wat neer kwam op 'als je het niet kwijt wil, biedt het niet te koop'.

Dit sub-thema was indertijd blijkbaar aanleiding voor recenten om het boek iets lager aan te slaan dan normaal voor boeken van Michael Crichton. Sommigen vonden dat Crichton wel erg af gaf op het Amerikaanse zakenleven. Zou het boek nu geschreven worden, dan zou Japan vervangen kunnen worden door China en de jacht van dit land op Westerse technologie.

Heb je er geen moeite mee, dat sommige stukken gedateerd zijn, dan blijft dit een prettig lezende thriller. Ken je de film: vergeet die.