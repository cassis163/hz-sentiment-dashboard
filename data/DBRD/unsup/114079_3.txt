Een wonderlijke winterreis is een vermakelijke roman van de Duitse auteur Corina Bomann haar boeken worden in haar geboorteland bijzonder goed verkocht. Haar roman Een wonderlijke winterreis leest zeer gemakkelijk weg, het verhaal is best aardig en zal dan ook zonder twijfel een grote groep lezers aanspreken. Corina Bomann heeft een prettige schrijfstijl, ze weet je aandacht vast te houden, vooral mooi door de eenvoud.

In deze winterse roman gunt Corina Bomann de lezer een kijkje in het leven van studente en vrijgezel Anna. Het verhaal wordt volledig beschreven vanuit het oogpunt van dit sympathieke personage. Terwijl ze vroeger Kerst best leuk vond en een goede band had met haar moeder, heeft Anna nu een bloedhekel aan Kerstmis en ziet ze haar familie het liefst zo min mogelijk. Toch als haar halfbroertje vraagt of ze met Kerst komt kan ze geen nee zeggen.

Tijdens de lange treinreis naar haar familie dommelt Anna in een diepe slaap en wordt ze pas bij het eindstation wakker gemaakt. Ze is dan al ver verwijdert van Berlijn, haar eigenlijke bestemming en er gaat voorlopig geen trein meer terug. Anna grijpt alle kansen aan om toch zo snel mogelijk op haar bestemming aan te komen. Dat blijkt toch een stuk moeilijker dan gedacht. Het zit haar onderweg totaal niet mee en Anna heeft dan ook een lange avontuurlijke nacht voor de boeg. Onderweg maakt ze ongemerkt een hoop nieuwe vrienden, zij vertellen haar de mooiste verhalen en Anna krijgt de kans inzicht te verschaffen over haar eigen afkeer tegen de feestdagen en haar familie.

Een wonderlijke reis is een aangenaam boek voor tussendoor, het vraagt niet veel inspanning van de lezer. Geen moeilijk plot, maar gewoon een prettig, luchtig en amusant verhaal.