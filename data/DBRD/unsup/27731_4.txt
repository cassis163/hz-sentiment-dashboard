David Hewson begon in 2014 een nieuwe reeks met Pieter Vos en Laura Bakker die zich in Amsterdam afspeelt. De Britse schrijver heeft een voorliefde voor buitenlandse grootsteden. In 2005 was Rome het decor in een reeks met Nic Costa, recent verscheen het tiende deel in deze serie. Tussendoor "verboekte" hij ook nog de Deense televisieserie bekend bij ons als The Killing, de drie seizoenen.
De stenen engel, het vierde in de serie, is helemaal geen verkeerd boek, integendeel. Het boek heeft een zeer goede plot en weet de lezer te verrassen. En spannend was het ook al, het is zo'n boek waar je naar uitkijkt om verder te lezen en met veel plezier. De personages mogen er ook zijn, Hewson heeft ze heel echt geportretteerd en je leeft waarlijk met ze mee.
Hewson heeft in het verhaal ook het maatschappelijke thema van vluchtingen aangeraakt en dit was prachtig om te lezen. Er is toch wel heel wat aversie tegen ontheemden en niet in het minst door onwetendheid. De auteur draagt met dit kleine nevenverhaal een boodschap van hoop uit en dit is zeer mooi.
Van de drie boeken in deze Amsterdamse serie die ik las, is dit toch wel het beste boek. Het leesplezier lag zeer hoog en dat is wat je verwacht of hoopt als je een boek begint. De stenen engel is een spannend en verrassend boek dat ik niet anders kan dan aanraden.