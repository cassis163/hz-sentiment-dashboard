Het intieme vreemde door Jente Jong

Een intiem debuut over het verlies van een moeder, geschreven door Jente die zelf op tweejarige leeftijd haar moeder verloor.

Verlies doet wat met een mens, op korte én lange termijn. Dat weten we allemaal maar in dit boek komt het wel heel dichtbij.

Sarah is al jaren af en aan in therapie als ze plots meent haar moeder terug te hebben gevonden. Het boek begint met Sarah die midden in een theatervoorstelling van het podium stapt. Haar hele wereld staat plots op zijn kop, alles is warrig en onzeker. Ook voor ons lezers, en dat maakt het moeilijk om in het verhaal in te komen. De persoon van wie zij vermoedt dat het haar moeder is beheerst volledig haar leven. Ze kan aan niets anders denken, ze begint zelfs in de Albert Heijn te werken omdat de bewuste dame daar winkelt. Op allerlei manieren probeert ze dichter contact te krijgen met haar ‘moeder’.

Ondertussen blijkt de vriendin van haar vader kanker te hebben en in het ziekenhuis te liggen. Christie is diegene die de moederrol in haar leven heeft vervult.
De zoektocht naar haar ‘oude moeder’ en het ziek zijn van haar ‘nieuwe moeder’ escaleren samen en zetten Sarah’s bestaande wereld op losse schroeven.

Een boek waar je het persoonlijke verhaal zo doorheen voelt schemeren. Een mooi debuut.