Wees eerlijk, de titel is toch al pakkend en hilarisch?! Dat vond ik in ieder geval wel, zeker met de cover van het boek erbij. Al jaren ben ik BHV-er en op de basisschool heb ik mijn EHBO diploma gehaald. Er zijn dus regelmatige verfrissingen van de kennis, maar toch zakt het steeds weer weg. Van hele simpele dingen tot grote en ernstige situaties, opfrissen is gewoon nodig. De manier waarop het boek is opgezet, de tekst en de illustraties maken het gewoon leuk.
Zelf heb ik van ieder hoofdstuk wel weer iets opgestoken of kunnen lachen door de bizarre situatie die wordt omschreven. Toch is iedere situatie op zijn eigen manier realistisch. In Nederland hoef je niet na te denken over rampen als een vulkaan uitbarsting. Toch gaan we met zijn alle vaak genoeg op vakantie naar gebieden waar dit wel gebeurd. De huis-tuin-en-keuken ongevallen en situaties lijken op het eerste oog het belangrijkste, maar je voorbereiden op andere rampen kan handig zijn. Zelf kwam ik door dit boek tot de ontdekking dat mijn hele EHBO set overdatum was. Deze heb ik dus meteen maar vervangen.
Dit boek zou eigenlijk gewoon op alle scholen, in iedere klaslokaal moeten liggen. Het is zo helder omschreven, over het algemeen heel begrijpend geschreven voor jong en oud. Als het hier en daar misschien toch wat moeilijker geschreven is, dan spreken de illustraties de woorden uit en wordt het als nog begrijpbaar voor iedereen.