Werkelijk een heerlijk verhaal om te lezen door de ongedwongen schrijfstijl; het lijkt alsof het verhaal even uit de mouw geschud werd, zo soepel leest het. Chapeau!
Hierdoor worden de personages duidelijk en komen als het ware voor je ogen tot leven. Je mag de een wat meer dan de ander, net zoals in het echte leven ook het geval is.

De liefde van Kiki voor haar vader is mooi beschreven; ze lijkt in hun leven samen zelfs vaak de ouder te zijn en niet het kind. Dit is leuk om te lezen omdat ook dat soms voor kan komen. Het leven is niet altijd zoals we het graag zouden willen hebben en zeker niet zoals we denken dat het bij een ander is.

Kiki mist haar moeder al vanaf haar elfde levensjaar. Haar moeder verliet haar en haar vader ruim drie jaar geleden en het is voor Kiki nog steeds niet gemakkelijk om iets te kunnen begrijpen wat niet aan haar uitgelegd werd.
Maar ze probeert het wel.

'Als ik op de drempel van mijn tochtdeur sta en naar buiten kijk, kan ik het een klein beetje begrijpen. Maar dan krijg ik het koud, ga ik terug naar binnen en ben ik weer gewoon verdrietig omdat ze me in de steek heeft gelaten. In het laatste jaar kon ze niet eens meer goed naar me kijken. Meestal richtte ze haar blik langs me als ik haar iets vroeg, alsof ik al onzichtbaar voor haar was geworden.'

Vooral voor de jeugd vanaf 12 jaar zal het een toegankelijk verhaal zijn en mede door het gebruik van social media als onderwerp ook zeker een herkenbaar verhaal wat lekker leest.
Met name het verschil tussen online en offline wordt in Vind ik leuk! goed benadrukt.
Hier en daar is een beetje teveel fantasie gebruikt om geloofwaardig te blijven, maar om tussendoor te lezen is het een vrolijk verhaal. Je vliegt in een sneltreinvaart door het boek heen en het is uitgelezen voordat je er erg in hebt.