"Kalimera, ti kanis?"

" Goeiemorgen, hoe gaat het met je?"

“Kalimera”, wat een wondermooie Griekse begroeting. Het woord is als een aria, perfect om je dag mee te beginnen.

Ik las het boek op Corfu waar ik de begroeting “kalimera” wel tienmaal op een dag mocht aanhoren. Iedere keer weer even gemeend en hartelijk. Een begroeting als “kalimera” zeg je niet zomaar…

Het boek van Henrichs weerspiegelt het Griekse leven op een eiland. Het verhaal is als een sprookje met alle ingrediënten wat het gewone leven maar kan bieden: nieuwsgierigheid, onbegrip, liefde, respect , dramatiek, en alle kleine dingen die soms wel een grote impact kunnen hebben op iemands leven.

Je kan elke personage wel terugvinden in je onmiddellijke omgeving, en het schaken hoeft zeker niet bekend te zijn in je sportieve encyclopedie. Meer nog, laat het boek je interesse in het schaken zeker aanscherpen. Schaken is immers de meest democratische sport van alle sportieve bezigheden. En ook de meest eerbare.

Ben je op zoek naar een vlotte couleur locale met herkenbare situaties en een kamermeisje als heldin, dan ben je met dit boek goed gesteld.

De combinatie met mijn vakantietrip op Corfu en mijn persoonlijke liefde voor het schaken, maakte het boek een ideale leesgezel. Ik heb het boek dan ook in ruk uitgelezen aan de toog van de poolbar met een frappé métrios binnen handbereik.

Voor de liefhebbers van schaken die op zoek zijn naar een spannend verhaal waarin het schaakspel centraal staat, raad ik graag drie andere boeken aan: Het paneel van Vlaanderen (Arturo Pérez-Reverte), De Acht (Katherine Neville) en IJslands Gambiet (Dominique Biebau).

Gunther Blauwens