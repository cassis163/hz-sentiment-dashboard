Chelsea Cain is een 35-jarige goedlachse Amerikaanse die met haar gezin in Portland woont. Ze heeft een journalistieke opleiding achter de rug en was een tijdje actief als creative director. Ze schrijft ook columns en publiceerde al enkele boeken maar tijdens de zwangerschap van haar eerste dochter begon ze te schrijven aan haar eerste spannend boek, Hartzeer. Het is  haar eigen woorden citerend  een bloederige thriller geworden.
In Hartzeer maken we kennis met recherheur Archie Sheridan. Hij spendeerde het grootste deel van zijn carrière aan de jacht op Gretchen Lowell, een vrouwelijke psychopate die talloze slachtoffers maakte. Ook Sheridan zelf viel in haar handen, maar bracht het er  amper - levend vanaf. Ondertussen is hij al twee jaar herstellende: de wonden aan zijn lichaam zijn genezen, maar psychisch is hij dit avontuur nog lang niet te boven. Als er dan weer een psychopaat aan het werk gaat in Portland, wil Archie ten koste van alles weer het team leiden dat het onderzoek zal voeren.
Chelsea Cain begint het boek met een opdracht voor haar man: Voor Marc Mohan, die zelfs nadat hij het boek had gelezen; van me bleef houden.. En na het boek zelf gelezen te hebben is het meer dan begrijpelijk dat die man best moedig moet zijn om zijn leven te delen met iemand die zulke gruwelijke en bloederige mishandelingen op papier zet. Qua gruwelijkheden leunt dit boek dan ook zeer dicht aan bij eerste boeken van Mo Hayder en Tess Gerritsen. Ook Karin Slaugher en Cody McFadyen zijn voor de hand liggende referenties als we het over zware mishandeling hebben.
Maar bloederige beschrijvingen alleen maken nog geen goed boek. De schrijfster beseft dit gelukkig ook ten volle want ze besteedt heel wat aandacht aan de geestelijke toestand van het hoofdpersonage en anti-held Sheridan., die net als de andere intrigerende protagonisten, zeer boeiend neergezet wordt. En als die personages dan ook nog eens op een geloofwaardige manier acteren door een lekker weglezend verhaal, worden het echt wel bijna mensen van vlees en bloed waarmee de lezer zich zonder probleem kan vereenzelvigen.
Met een in de gevangenis opgesloten seriemoordenares die nog geregeld bezoek krijgt van een rechercheur, vertoont het verloop van het verhaal wat zijdelingse raakpunten met het alom geprezen De schreeuw van het lam (Silence of the lambs) van Thomas Harris. Maar gelukkig staat het er toch ver genoeg van af om het een doorslagje te noemen.
Hartzeer heeft alle kwaliteiten die een goede thriller hoort te hebben en menig lezer zal hier veel plezier aan beleven. Dit meer dan aardig debuut doet nu al verlangen naar meer van de hand van Chelsea Cain.