Mevrouw C. van José Fernanda is het verhaal over twee zussen Constance en Sophie. De oudste zus Constance is een kille, ongenaakbare, godsdienstwaanzinnige vrouw. Haar gezondheid laat te wensen over en ze vraagt, eigenlijk gebiedt, haar jongere zus Sophie haar te komen helpen. Sophie is de tegenpool van haar zus. Ze is vriendelijk, heeft niets met godsdienst en leidt in Amsterdam als kunstenares een ongebonden leven. Ze besluit op het verzoek van haar zus, die in een kasteel in België woont, in te gaan, mede om te proberen de familieband nieuw leven in te blazen. Het blijkt niet zo simpel als ze gedacht had. Sophie probeert het hart van haar zus te bereiken, maar loopt telkens tegen haar onverzettelijkheid aan, haar neerbuigende houding richting het personeel dat ze in dienst heeft en de kille houding die ze naar haar enige zoon Emile aanneemt. Dan probeert Sophie middels een verhaal dat ze vertelt, opschrijft en illustreert haar zus milder te stemmen. Dat lijkt enigszins te gaan lukken.
Op het moment dat de broer van Constances overleden man op het toneel verschijnt, levert dit de nodige problemen op. De verwijdering tussen de zussen wordt groter en lijkt onherstelbaar. Na een lange tijd van afstand wordt een laatste poging ondernomen om de breuk te herstellen. Zal er een brug gebouwd worden of is de schade onherstelbaar?
Mevrouw C. is de naam voor Constance zoals het personeel haar noemt. Het geeft meteen de ongelofelijke kilheid van haar weer. Een grotere tegenstelling tussen twee zussen is haast niet denkbaar. José Fernanda geeft een goed beeld van deze tegenstelling en langzamerhand wordt de lezer onthuld wat de achtergrond van beide zussen is en hoe hun karakters reeds in de jeugd gevormd zijn. Geheimen worden ontrafeld en maken dat je het boek wilt blijven lezen om de waarheid duidelijk te krijgen. Ook het verhaal in het verhaal vervult een bijzondere functie van aantrekken en afstoten.
Het verhaal wordt geschreven vanuit het perspectief van Sophie, maar wat had ik graag een inkijkje gehad in de zielenroerselen van die kille, ongenaakbare Mevrouw C.