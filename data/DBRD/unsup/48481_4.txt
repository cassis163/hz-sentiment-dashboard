Kort inhoud

De Duitse politica Annika Schaefer heeft gelogen over haar verleden en wanneer de pers daarachter komt stort haar ganse wereld in. Opgejaagd door de media, haar schoonfamilie en haar partijgenoten besluit ze te vluchten naar Nederland, naar de kust waar ze met haar grootouders als kind op vakantie was geweest. Daar probeert ze alles op een rijtje te zetten, maar dit loopt niet van een leien dakje.

Martin is een politieagent die door een misstap zijn carrière heeft zien veranderen van veelbelovende rechercheur naar een politieagent die enkel nog de kleine cases administratief mag afhandelen in een donker bureau. Hij handelt momenteel een aangifte van een gestolen handtas af en de natuurlijke dood van een eenzame oude dame. Het kan hem allemaal nog maar weinig boeien…

Anna heeft als Joodse de Tweede Wereldoorlog overleefd. Zij woont nu in haar huisje ‘Het Zeepaardje’ aan zee, maar dan komen de herinneringen over die verschrikkelijke tijd naar boven, of zijn het meer dan alleen maar herinneringen?

Conclusie

Simons & Van der Zijl is het schrijversduo Jo Simons en Annejet van der Zijl. Dit is hun debuut als schrijversduo.

Toen ik het boek voor de eerste maal zag sprak het mij niet onmiddellijk aan, de cover, de korte inhoud op de achterzijde, … het was niet een boek dat mijn aandacht zou trekken mocht ik het zien in de bibliotheek of boekhandel en ik zou het dan ook niet onmiddellijk op mijn leeslijstje zetten.
De korte inhoud op de achterflap is nogal summier en gezien het dan ook nog eens een debuut is, weet je als lezer op voorhand niet echt wat je mag verwachten. Maar beoordeel dit boek zeker niet op zijn cover en achterflap, het is een verrassend goed debuut. Er is bovendien ook niet echt een link tussen de coverfoto en het verhaal. Dus ook hier weer: beoordeel een boek niet aan zijn cover.


Het verhaal is gebaseerd op het verhaal van de Duitse SPD-politica Petra Hinz die even onderdook toen bleek dat ze had gelogen over haar cv en helemaal geen juriste was. Het boek gaat niet zoals men verwacht over ‘media-aandacht’ en de ‘vlucht’, maar over het ‘waarom’. Waarom handelt iemand op deze manier, waarom heeft Annika gelogen over haar cv, waarom vlucht zij naar Nederland. Dit zorgt ervoor dat de personages veel aandacht krijgen en ook tot in de puntjes uitgewerkt zijn. Je voelt ook mee met de personages, dit heeft mij ook tijdens bepaalde fragmenten enorm geraakt. Het is lang geleden dat ik nog zo ontroerd was door een boek.

Toen ik de eerste hoofdstukken las had ik een soort van déjà-vu gevoel, het boek deed me denken aan enkele boeken die ik in het verleden las (om geen spoilers te vermelden zal ik hier niet vertellen over welke boeken het gaat). Ik dacht dan ook het boek te kunnen voorspellen, doch hoe verder ik in het verhaal zat, hoe verrassender de plotwendingen bleken te zijn en niets voorspelbaar bleek te zijn.

Beide auteurs schreven in het verleden non-fictie, Simons als journalist en Van der Zijl als auteur, dit kan je als lezer merken in hun schrijfwijze, alles is met een gevoel voor detail uitgewerkt en beschreven en het verhaal klopt tot het kleinste detail. De auteurs hebben aangekondigd dat dit een eerste boek is in een serie van vijf. Elk boek zou de aandacht op een ander personage leggen. Het vervolg zal vooral over Martin gaan.

Voor mij is dit een geslaagd debuut van het schrijversduo Simons & Van der Zijl en ik ben al benieuwd naar het vervolg. Van mij krijgt dit boek vier sterren.