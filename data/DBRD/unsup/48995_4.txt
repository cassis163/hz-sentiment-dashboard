Als je dit leest, is de kans groot dat je al bekend bent met Opgeruimd!, het eerste boek van Marie Kondo. Deze ‘opruimbijbel’ werd wereldwijd tot nu toe 4 miljoen keer verkocht. Een dikke bestseller dus, maar die desondanks hier en daar wat onbeantwoorde vragen liet liggen. Die vragen beantwoordt Marie Kondo in haar tweede boek Spark Joy – Een geïllustreerde masterclass in de kunst van het opruimen.

Heel kort door de bocht komt de methode van Marie Kondo hierop neer: gooi weg waar je niet gelukkig van wordt en berg wat overblijft op in vaste, logische plaatsen. Begin gemakkelijk (kleding) en werk geleidelijk door tot je bij de moeilijkste categorie (foto’s) komt. Niet onbelangrijk: werk per categorie in plaats van kamer. Deze methode werkt uitstekend, weet ik inmiddels uit ervaring.

In Spark Joy wordt de aanpak uit Opgeruimd! nog een keer uitgebreid herhaald. Net als haar eerste boek is het met humor geschreven, met regelmatig een grappige anekdote over de volle huizen en gekke verzamelingen van haar klanten. Maar dat betekent niet dat Spark Joy niks toevoegt. Het tweede boek van Marie Kondo is veel praktischer, veel meer een handleiding en bovenal veel gezelliger.

Ten eerste staat Spark Joy vol met speelse illustraties van slim ingerichte keukens, mandjes en schoenenkasten. Tekeningen met hulplijntjes en vouwlijntjes, alsof het om origami gaat, leggen de lezer uit hoe je het slimst truien, panty’s en boxershorts kunt opvouwen. Zelfs hoe je handig foto’s kunt sorteren is geïllustreerd. Deze uitleg maakt het veel eenvoudiger om de opruimmethode in de praktijk te brengen.

Maar nog belangrijker is de focus op gezelligheid en decoratie in huis. Na Opgeruimd! blijft mogelijk het gevoel hangen dat een steriel huis het hoogste doel is. Spark Joy voelt anders. Marie Kondo vindt juist dat je je huis moet decoreren met spulletjes waar je gelukkig van wordt. Kun je geen afscheid nemen van die melige sleutelhangers uit je kindertijd? Rijg ze aan een lint en hang ze boven de deur. Nog steeds verliefd op de print van de sjaal die verder eigenlijk kapot is? Knoop de sjaal rond een vaas. Kapotte, oude, nutteloze dingen mogen best bewaard worden, mits ze een eervolle plek krijgen in het interieur. Niet wegstoppen op zolder, maar ervan genieten!

In principe zal het lezen van een van beide boeken best voldoende zijn om de opruimmethode te begrijpen, maar Spark Joy voegt zeker wel iets toe. Je moet iets afbreken, voordat je iets nieuws kunt opbouwen. Opgeruimd! gaat in die zin vooral over de afbraak, het weggooien, terwijl Spark Joy gaat over hoe je je huis vervolgens weer opbouwt. Van Opgeruimd! krijg je zin om vuilniszakken vol te proppen, door Spark Joy ga je verlangen naar het opvouwen van je onderbroeken. In de meest positieve zin van het woord.