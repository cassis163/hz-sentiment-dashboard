Zoals je in het interview elders op Hebban Culinair met Tony Kitous kunt lezen is hij, behalve dol op eten en een goede zakenman, ook een topsporter. Hij let heel erg op goed en gezond eten en dat is één van de redenen dat de Libanese keuken zijn favoriet is. Zelf komt hij uit Algerije. Ook die keuken vind hij geweldig maar de Libanese gerechten zijn lichter en gezonder en, zoals hij zegt, veel meer gemaakt om te delen met elkaar. Als je de foto’s van zijn restaurants en gerechten ziet en de beschrijvingen leest dan wil je vast ook een keer eten in zijn Levant of Kenza restaurant.

Comptoir Libanais gaat over de gerechten die geserveerd worden in Comptoir Libanais. Dit is het derde type restaurants waarvan Tony Kitous oprichter en eigenaar is. Het concept bestaat uit vers fast food voor weinig geld in een leuke en vriendelijke omgeving. Tony Kitous is van plan om nog veel meer vestigingen te openen naast de tien die er nu al in Engeland zijn. Heel misschien zien we zijn restaurants ook nog eens in Nederland verschijnen. Laten we het hopen!

De Libanese keuken heeft veel invloeden opgedaan uit de Levant. Het grote gebied om het kleine Libanon heen waar vroeger veel rondtrekkende nomaden en karavanen met handelaars doorheen trokken.  Daarnaast hebben ook Europese landen hun stempel op dit kleine land en zijn keuken gedrukt.

Tuinbonendip (Ful moudamas)
1 blik van 400 gram tuinbonen**
1 theelepel komijnzaad, geroosterd en licht gestampt
1 rode peper, fijngehakt (desgewenst)
1 grote rijpe tomaat fijngehakt
Flinke scheut extra vierge olijfolie plus een klein scheutje voor erbij
Zout
2 eetlepels gehakte bladpeterselie
Warme pitabroodjes voor erbij
Giet het vocht van de tuinbonen op ongeveer 2 eetlepels na af. Doe de bonen inclusief de 2 eetlepels vocht in een pan, voeg de komijn, peper (desgewenst) en tomaat toe en warm ze ongeveer 3-4 minuten op matig vuur op.
Schep het mengsel in een grote kom, giet er een flinke scheut extra vierge olijfolie bij, strooi er een flinke snuf zout over en prak er een romige pasta van.
Roer de peterselie erdoor, prak alles nogmaals door elkaar, sprenkel er een scheut olie over en zet de kom met een mandje warme pitabroodjes op tafel.
**Even een opmerking van mij. Natuurlijk kun je ook diepvriestuinbonen gebruiken. Kook die dan eerst bijna gaar en giet ze daarna af. Dan een klein beetje vocht er weer bij en verder volgens recept.

Mezze zijn onlosmakelijk verbonden met de Libanese keuken. Het begin van het boek gaat dan ook over mezze. Mezze salades, mezze dipsausjes, mezze bakken en frituren, mezze warme gerechten. Daarna grill & barbecue, een hoofdstuk Tabkhat (eenpansgerechten met de nadruk op stoofschotels). Dan het Libanese ontbijt, een hoofdstuk brood, soepen, sauzen en ingemaakte groenten als ook zoetigheid, desserts en jams en als laatste drankjes.
Bij ieder recept in dit boek uitleg en informatie en een hele mooie foto. Aan het begin van ieder hoofdstuk een informatief inleidend stukje en overal tussendoor weer die prachtige foto’s van het land, de gerechten, de mensen en de keukens van de restaurants van Tony.
Het boek heeft als ondertitel “Een feest van Home-cooking in Libanees-Mediterrane stijl”. Een betere omschrijving had men niet kunnen bedenken. Alles is even maakbaar, heerlijk, licht, fris, mediterraans en bijzonder. Uiteraard ontbreken de bekende Libanese gerechten zoals Tabouleh en en Baba ghanoush niet. Het boek staat verder vol met recepten die je onmiddelijk wilt gaan maken. Van ingemaakte koolraap en biet tot de stoofschotels en de jams en gedroogd rundvlees met kaas. Ik zie het platbrood met halloumi en sesamzaad als groot succes bij de barbecue deze zomer. Om van alle dipsausjes en mezze maar helemaal niet te spreken. Met recht noemt men dit boek een feest!