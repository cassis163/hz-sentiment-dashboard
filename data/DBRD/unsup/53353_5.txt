Na Het probleem met bokken en schapen is er nu Drie dingen over Elsie van de Engelse schrijfster Joanna Cannon (1951).

In drie dingen over Elsie is het hoofdpersonage de 84-jarige Florence. Ze woont in Cherry Tree, en tehuis voor ouderen. Maar ze is vergeetachtig en wil niet graag meedoen met activiteiten die worden georganiseerd. Daarbij is ze bang om overgeplaatst te worden naar Greenbank, een opvanghuis voor de 'zware gevallen' die echt de weg kwijt zijn.

In Cherry Tree komt een nieuwe bewoner: Gabriël Price. Florence herkent hem, maar dan onder een andere naam en die kan het onmogelijk zijn want die is dood. Het brengt een geheim van vroeger naar boven dat beter geheim zou kunnen blijven. Maar ze gaat op inventieve wijze op onderzoek uit, samen met haar beste vriendin Elsie en vriend Jack. en dan wordt het mysterie alleen nog maar groter.

Het verhaal wordt verteld vanuit verschillende perspectieven. Florence is gevallen en ligt op de vloer van haar appartement te wachten op hulp. Zo heeft ze alle tijd om na te denken over wat er de laatste tijd is gebeurd en over vroeger. Deze hoofdstukken worden afgewisseld met die van Handige Simon en Miss Ambrose, medewerkers van Cherry Tree.

Het boek wordt prachtig opgebouwd. Met kleine stukjes informatie wordt duidelijk wie Florence is en ook wat ze te maken heeft met Gabriël. De hulp van vrienden Elsie en Jack is daarbij essentieel. Als lezer leer je Florence steeds beter kennen, maar ook de andere personages komen tot leven en ontwikkelen zich.

Het boek staat werkelijk vol met mooie zinnen, het is echt genieten van de wijze waarop Cannon haar roman heeft geschreven en de wijze waarop het is vertaald door Elvira Veenings.

"Ik liet mijn ogen door de ruimte dwalen en tuurde naar het verleden. Daar had je meer aan dan aan het heden. Er waren tijden dat het heden onbelangrijk leek, zo onnodig. Niet meer dan een plek waar ik zo nu en dan eens in moest duiken uit beleefdheid."

Florence steelt echter je hart en het einde slaat in als een bom. Wat een prachtig en indrukwekkend verhaal is deze nieuwe roman van Joanna Cannon.

Drie dingen over Elsie is een bijzondere roman over ouderdom en wegtikken van de tijd, de strijd met de herinneringen en de kracht van vriendschap.