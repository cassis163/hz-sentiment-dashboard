Het huis van de Moskee heeft een centrale plaats in het dagelijkse leven van de bewoners van dit Islamitische dorp in Iran. Kader Abdolah neemt ons mee in de jaren waarin Iran een grote maatschappelijke ontwikkeling meemaakt. Amerikaanse invloeden zorgen voor modernisering in het leven van alledag, maar ook voor opstand vanuit de streng Islamitische bevolking die deze ontwikkeling minder gewenst vindt. Een kijkje in het leven en in de tijd van een mild Iran onder de Sjah naar het verdwijnen van de Sjah en de opkomst van de Ayatollah, naar het strenge leven in Iran onder Ayatollah Komeini en het verzet tegen hem. Godsdienst, oorlog, politiek, macht en corruptie maken het een zwaar onderwerp om over te lezen. Afwisseling vindt plaats met mooie anekdotes, waarvan een over de grootmoeders gaat. Al 20 jaar maken zij iedere ochtend in het geheim hun stoep schoon om volgens de overlevering van de profeet als beloning naar Mekka te kunnen reizen. Wanneer na 20 jaar geen profeet langs komt, beginnen zij aan een tweede geheime veegronde. Dankzij de liefde en vriendschappen in/van het huis krijgt het jarenlang vegen een hartverwarmend gevolg.

Dankzij dit verhaal krijgen we op een eenvoudige manier een kijkje in de geschiedenis en in de cultuur van Iran. Iran is niet een plek waar je als toerist gemakkelijk naartoe reist, toch neemt dit boek je mee naar Iran en geeft het veel duidelijkheid en achtergrondinformatie over (nieuws)berichten die wij in het westen delen.