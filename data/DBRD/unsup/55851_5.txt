Kimoh’ra is de naam van het tweede hoofdpersonage in de serie Het patroon. In dit deel speelt Ithana, de hoofdpersoon uit het eerste deel, ook een grote rol. Het verhaal zet hetzelfde tempo voort en is vlot geschreven. Kimoh’ra is qua karakter het tegenovergestelde van de harde Ithana. Het is verfrissend om de afwisseling tussen beide mee te maken. Kimoh’ra gaat geweld uit de weg en is gevoelig, maar het verhaal dwingt haar om mee te werken in de strijd tegen het kwaad dat Sondar wil overheersen. Dat zorgt voor interessante wendingen en confrontaties. Verder bevat het boek veel opmerkelijke plekken. Sondar, de fantasierijke wereld waarvan je in het eerste deel een glimp van opving, gaat steeds meer leven voor de lezer. Het is duidelijk dat de schrijver veel tijd heeft gespendeerd aan het uitdenken van Sondar en alles wat er leeft.

De beweegredenen van de andere personages zijn niet altijd duidelijk, wat ervoor zorgt dat je verder wilt lezen. Je wilt weten wie te vertrouwen is, waarom ze doen wat ze doen. En op het moment dat je denkt dat je het weet, gooit de schrijver het zo weer om. Onvoorspelbaarheid en geheimzinnigheid van de personages staan hoog in het vaandel in Kimoh’ra.

Kortom: Kimoh’ra is een waardig vervolg op Ithana met dezelfde spanning, vaart en boeiende personages.