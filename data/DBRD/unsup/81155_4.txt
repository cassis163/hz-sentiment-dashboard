Waarom hebben wij in Nederland nog nooit gehoord van Jeff Abbott? De man heeft negen boeken op zijn naam staan, werd maar liefst drie keer genomineerd voor de Edgar Allan Poe Award en twee keer voor de Anthony Award. In een aantal van zijn boeken maakt hij gebruik van vaste hoofdpersonen, onder wie Jordan Poteet (4 boeken) en Whit Mosley (2 boeken). Bij ons is pas verschenen Paniek, zijn achtste boek, een standalone die er vrijwel zeker voor zal zorgen dat de naam van Jeff Abbott ook bij ons een begrip wordt.
Het centrale thema van Paniek is het gegeven dat liegen een integraal onderdeel is van het leven. Om dat te benadrukken heeft Jeff Abbott zijn verhaal boordevol leugens gestopt. Aan de lezer de taak te ontdekken wat waar is en wat niet. Uiteraard zijn er de kleine leugens, maar er zijn ook leugens die zo gevaarlijk zijn dat ze een mensenleven in gevaar kunnen brengen. Dat brengt de schrijver op de centrale vraag: wat als alles in je leven een leugen blijkt te zijn? En wat moet je doen om achter de waarheid te komen?
De hoofdpersoon in Paniek is Evan Casher, een succesvolle filmmaker, die met zijn vriendin Carrie een toekomst wil opbouwen. Als de moeder van Evan hem vraagt naar huis te komen, treft hij zijn moeder vermoord aan. Zijn vriendin Carrie blijkt op hetzelfde moment niet bereikbaar. Evans vader, een computertechnicus, houdt zich ver van het hele gebeuren. Dan wordt er een moordaanslag op Evan gepleegd. Hij ontdekt dat zijn moordenaars naar iets op zoek zijn en dat om die reden ook zijn moeder vermoord is. Evan probeert te ontrafelen wie zijn moeder vermoord heeft en wat zo belangrijk is dat een mensenleven niet telt? Niets blijkt uiteindelijk te zijn wat het lijkt. Maar een ding is zeker: er zijn nog steeds mensen die Evan willen doden.
Slechts een enkele keer komt een boek langs waarvan je zegt dat het alle ingrediënten in de juiste hoeveelheden in zich heeft om een topper te zijn. Gelukkig nemen die keren in aantal toe. Paniek valt ook in deze categorie. Spanning van de eerste tot de laatste pagina. Door de grote hoeveelheid leugens wordt het verhaal meerdere malen volledig op zijn kop gezet.
De schrijver weet kunstig te bewerkstelligen dat de sympathie voor de hoofdfiguur Evan Casher en zijn vriendin Carrie groeit. Paniek is een boek dat uit de pen van Lee Child gekomen had kunnen zijn. Gelukkig is dat niet het geval en hebben we er een schrijver van dit kaliber bij gekregen... top!