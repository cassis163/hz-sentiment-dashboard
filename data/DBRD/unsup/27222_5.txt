Ik las dit kinderboekje in het Zweeds.
De gebroeders Leeuwenhart Karl 'Kruimel' (Skorpan) en Jonatan komen na hun leven op aarde in Nangijala terecht. (hopelijk in de Nl versie ook...) En in Nangijala kan je van 's morgens tot 's avonds avonturen beleven! Jammer - of net spannend - genoeg bevinden er zich in dit avontuur ook een slechte heerser en een verschrikkelijke draak die bestreden moeten worden! Het is dan zeker ook een spannend verhaal, zelfs voor mij, maar tegelijkertijd zulk een saga die ik me zo goed bij Astrid Lindgren kan voorstellen. Het is een verhaal waarin verschillende generaties zich kunnen terugvinden, dat zo fantasievol en beeldig geschreven is! Ook de angst voor de dood wordt er niet in uit de weg gegaan, en er hopelijk zelfs wat mee weggenomen.

Ik hou er erg van om bepaalde schrijvers te volgen en Astrid Lindgren is er zo één van. Als jong meisje heb ik feitelijk niet zo veel van haar gelezen, misschien herinner ik me ook niet alle verhalen die ik toen las, maar Pippi Langkous las ik natuurlijk wel, en ik had er een luister-lp van! Dat kun je je nu natuurlijk nog maar moeilijk voorstellen...

In mijn Zweedse avondlessen zagen we enkele stukken uit verfilmingen van haar boeken natuurlijk. Kinder- en jeugdboeken of -films lezen en bekijken zijn dan ook één van de leukste manieren om een taal te leren!

Voor de categorieën: Een jeugdklassieker + Een boek van een Scandinavische auteur