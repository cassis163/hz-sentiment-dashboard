Vrouwen van mijn leeftijd kennen nog de 25-delige Baedeker voor de (huis)vrouw die in de naoorlogse jaren in vrijwel ieder huishouden in de kast stond. Werkelijk alles wat een vrouw diende te weten over het huishouden, en nog veel meer belangrijke zaken die zich binnen het huwelijk voltrokken, was terug te vinden in deze enclyclopedie. Als pubermeisjes lazen wij vooral de delen "Uzelf mevrouw" (met onze rechten en vooral plichten) en "Gelukkig huwelijk". Het deel "Huishouden op rolletjes" kon ons gestolen worden. Regelmatig rolden we schaterend over de vloer over zoveel onbenullige ouderwetsheid. Onze moeders waren ondertussen druk aan het emanciperen en vonden huisvrouw zijn niet meer het allerbelangrijkste in dit leven. Met als gevolg dat veel huishoudtips en trucs verloren zijn gegaan want wij meisjes moesten vooruit in het leven en het huis poetsen hoorde daar niet meer bij.
Diet Groothuis kennen we als journalist/columnist voor kranten en tijdschriften maar ook als dichter en schrijfster van kinderboeken. Nu is er Het Grote Poetsboek van Diet Groothuis en dat begint met het woord "Augiasstal" en het bijbehorende verhaal over Koning Augias, de zoon van de zeegod Poseidon en de wijze waarop Herakles de ontzettend vervuilde koeienstal van Augias in een handomdraai schoon wist te krijgen. Zo makkelijk als Herakles dat voor elkaar kreeg gaat het in het huishouden over het algemeen niet.
Diet Groothuis heeft het gepresteerd om een boek samen te stellen met tips en trucs die eigenlijk niet verloren mogen gaan maar die vaak ook splinternieuw zijn. Althans, voor mij wel. Diet is niet zo van het huishouden. Zoals ze zelf zegt: "hoe minder tijd je kwijt bent met het huishouden, hoe beter". En zo is het maar net. Het is ook fijn om te lezen dat Diet, net als velen, ook zo'n hekel aan het huishouden heeft. Niets erger dan van die Truus de Mier vrouwen die tuut tuut tuut tuut roepen dat het allemaal een fluitje van een cent is. Het boek zit geweldig goed in elkaar. In deel I staan de voetangels en klemmen die op je huishoudpad komen. Deel II en III staan bol van de praktische aanwijzingen en trucs. Heel fraai vind ik Deel IV met een jaarplanning, wassymbolen (hoe vaak ik die al niet heb opgezocht op internet) en het register.
Het boek is veel meer dan alleen maar een verzameling tips en trucs want al die tips en trucs zijn verstopt in verhalen die Diet ons op smakelijke wijze vertelt. En geloof me, heel veel van die tips en trucs zijn kleine wondertjes waar je verbaasd van op zult kijken maar die wel werken! Er valt ook veel te (glim)lachen. Diet vertelt ons dat ramen zemen echt een klusje van niks is en vraagt zich vervolgens af waarom ze het zelf nooit doet. Het verhaal dat daarop volgt is zo heerlijk herkenbaar voor huishoudhaters dat het bijna ontroerend is. Maar dat geldt voor bijna alle verhalen. Het hoofdstuk "Ontspullen" heb ik twee keer gelezen. Er zijn er meer zoals ik! Wat heerlijk om te weten! Ik ben niet gek, Diet heeft het ook!
En ja, er zijn ook lijstjes die je kunt afwerken. Per kamer/ruimte in het huis een lijstje met "wat heb je nodig" en daarna het "wat en hoe" gevolgd door "tips" en nog wat aanwijzingen. Soms in omgekeerde volgorde want Diet weet hoe je de aandacht van de lezer moet vasthouden. Je leest het boek bijna gewoon voor je plezier. Een hoofdstuk over de huishoudelijke hulp en hoe daarmee om te gaan, de grote schoonmaak, beestjes die je niet in huis wilt hebben, en nog veel en veel meer. Neem van mij aan dat dit een standaardwerk op schoonmaakgebied is en dat iedereen die een enorme hekel aan huishouden heeft veel voordeel gaat hebben van dit boek. Geef het cadeau. Laat geen kind het huis uitgaan zonder dit boek. Koop het voor jezelf. Koop gerust het papieren boek want het internetadres waar je een printversie van de jaarplanner kunt downloaden staat erin. Ik heb hem al uitgeprint. Onmisbaar dit boek. Het is de Baedeker van de 21e eeuw!