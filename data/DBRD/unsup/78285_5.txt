Als Poeh-fan zijnde mocht deze nieuwe bundel, die verscheen ter ere van de 90e verjaardag van Poeh, niet ontbreken in mijn collectie en op mijn blog! Ik was erg benieuwd naar deze bundel met vier nieuwe verhalen, van vier verschillende auteurs. De eerste indruk is al geweldig: de omslag is super-de-luxe goud en zwart en het boek zit vol prachtige illustraties in kleur.

Er komen vier seizoenen voorbij in het Honderd-Bunders-Bos.
In de herfst denkt Poeh, en dus algauw zijn vrienden ook, door een opmerking van Christoffer Robin dat er een ‘mistige of uitgestorven’ draak naar het bos komt. Wat voor draak is dat eigenlijk?
In de winter is de wereld ineens helemaal wit en vreemd, en niet alleen de wereld, er is ook een vreemdeling in het bos: Pingwin! De kennismaking eindigt in een wedstrijdje sleeën.
In de lente heeft Iejoor een vreemde ezel gezien en die heeft het vast voorzien op zijn distels. Zijn vrienden helpen hem zoeken naar de indringer.
En in de zomer heeft Poeh van Christoffer Robin een verhaal over de rivier de Nijl gehoord en dat die een Kop heeft. Nu gaat hij met zijn vrienden op zoek naar de Kop van hun rivier, want wie weet zit er wel honing in die Kop…

De illustraties van Burgess en de verhalen van de vier verschillende auteurs doen het origineel van A. A. Milne en E. H. Shepard zeker eer aan! Ze zijn ietsje frisser en moderner, maar dat mag ook wel, zolang het niet té erg veranderd. Je herkent Poeh en zijn vrienden helemaal in de afbeeldingen en verhalen. Echt de vertrouwde personages, bangig maar ook moedig, suffig maar ook slim en natuurlijk super schattig!

Erg leuk om achterin het boek te lezen wat de auteurs en de illustrator van Winnie de Poeh en van het maken van dit boek vinden.
De beste beer van de wereld is een must-have voor iedere Poeh-liefhebber. Een genot om te lezen en te bekijken. Ook dit wordt gegarandeerd weer een klassieker!