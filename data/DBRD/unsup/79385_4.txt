Deidre O’Leary wil graag kinderarts worden, maar ze moet haar studie geneeskunde onderbreken om voor haar moeder te zorgen. Haar moeder is door een beroerte eenzijdig verlamd geraakt. Slechts één dokter zou haar kunnen helpen te herstellen, maar ondanks Deidre smeekbede wil Matthew Clayborne zijn eigen patiënten in Toronto niet in de steek laten om haar te helpen. Als blijkt dat zijn zieke dochtertje Phoebe er baat bij heeft om een tijdje op het platteland te wonen, is hij overtuigd en vertrekken ze naar het landgoed op Long Island. Daar zijn in Matthews ogen zoveel gevaren voor Phoebe, maar langzaam leert hij haar loslaten en ziet hij dat het leven bij de O’Leary’s haar goed doet. Daardoor raakt hij zelf ook minder gespannen. Totdat zijn schoonouders erachter komen dat hij hun kleindochter heeft meegenomen het land uit en zij de voogdij eisen. Een moeizame strijd volgt, want Phoebe is alles wat Matthew heeft. Deidre en Matthew groeien steeds dichter naar elkaar toe. Maar wil zij haar toekomstplannen opgeven voor hem en kan hij de liefde een tweede kans geven?

Belofte van liefde is deel 3 in de serie over de Ierse immigranten familie O’Leary. In dit deel staan Deidre en zijdelings ook haar broer Connor centraal, een goede hardwerkende jongen die moeite heeft om zijn vader tevreden te stellen, maar uiteindelijk de juiste keuze maakt. Matthew worstelt met zijn gevoelens, die gekleurd zijn door gebeurtenissen uit het verleden. Vader en moeder zijn de wijze ouderen die raad geven en soms de dingen stiekem sturen. Jammer dat de serie is afgelopen. Het verhaal leest vlot met sprankelende scenes en realistische dialogen. Er gebeurt telkens iets onverwachts en natuurlijk weet je dat het uiteindelijk goed afloopt.