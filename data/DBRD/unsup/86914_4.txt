Zwartkracht is het tweede boek in de Spellcaster-serie van Claudia Gray. Het volgt het eerste boek Zwartspreuk op en is de voorganger voor het derde boek Zwartkunst die allen in het Nederlands zijn verschenen bij uitgeverij HarperCollins.

In het voorgaande deel maakten we al kennis met Nadia, een jonge heks die met haar vader en broertje naar het stadje Captiveâ€™s Sound verhuisd. Daar sluit ze al gauw nieuwe vriendschappen met Mateo, een jongen op wie een vloek lijkt te rusten, en Verlaine, een excentriek meisje die op een of andere manier vaak over het hoofd wordt gezien. Wat lijkt op een rustig, afgelegen stadje blijkt uiteindelijk het middelpunt te zijn van eeuwenoude magie waardoor er om de drie vrienden duistere krachten aan het werk zijn.

Gedurende dit nieuwe verhaal gaat Nadia opnieuw de strijd aan met haar aartsrivale, een kwaadaardige Tovernares die de Oude Beneden toegang wilt geven naar de mensenwereld. Ook de demon Asa, die een nieuw lichaam heeft gekregen en gedwongen wordt om de Tovenares te dienen, komt aan bod en probeert roet in het eten te gooien van de personen die hem in de weg staan.

Wat Nadia, Mateo en Verlaine allemaal moeten overwinnen om als winnaar uit de strijd te komen lezen we in Zwartkracht.

Heel eerlijk was ik een beetje huiverig om verder te lezen nadat ik het eerste boek een beetje rommelig vond en ik was bang voor nog een teleurstelling. Maar zodra ik in Zwartkracht begon waren die twijfels direct weg. Het was ontzettend fijn om niet weer te hoeven wennen aan nieuwe personages en een nieuwe setting van het boek. Zwartkracht heeft een stuk meer vaart ten opzichte van het eerdere deel en zit het verhaal ook een stuk logischer in elkaar waardoor het als lezer veel makkelijker te volgen is.

Een puntje van kritiek zou zijn dat ik Nadia als hoofdpersoon wel het minst interessante personage vind. De rest van de figuren die de revue passeren spreken een stuk meer aan en het voelt een klein beetje zonde dat de grootste verhaallijn daarom rondom Nadia gecentreerd staat. Ik kan het niet heel goed uitleggen, maar het lijkt soms een beetje of Nadia niets fout kan doen en al haar keuzes en acties binnen no-time goedgepraat zijn.

Desalniettemin gaat de Spellcaster serie met Zwartkracht zeker de goede kant op en ben ik benieuwd wat het vervolg Zwartkunst ons gaat brengen. Een aanrader voor de liefhebber van nostalgische heksenboeken in de lijn van Charmed en Buffy the Vampire Slayer.

Een uitgebreidere (spoilervrije) review van Zwartkracht is nu terug te vinden op mijn YouTubekanaal Whatthevalk:
https://www.youtube.com/watch?v=f1u8-W-XCks