Het boek start met dichtregels van dichter J.J. Slauerhoff.
Ik voel mij van binnen bederven,
Nu weet ik waaraan ik zal sterven:
Aan de oevers van den Taag.


Voormalig Berlijnse hoofdcommissaris Wolfgang heeft na een zware psychische periode in zijn leven zichzelf weer teruggevonden. In Galicië, naast Berlijn zijn tweede woonplaats, overdenkt hij alles, ook zijn relatie met zijn geliefde Julia die hem voor een ultimatum heeft gesteld. Dan leest hij over een lugubere moord in Berlijn die hem - als oud politieman - triggert.
Hij vertrekt naar Berlijn om met zijn oud collega Claus over de moordzaak te praten. Daar aangekomen wordt hij door een vriendin overgehaald om als haar nieuwbakken privédetective een persoonlijke klus te klaren, het opsporen van een dakloze man. Deze lijkt in het niets te zijn verdwenen met haar dierbare hond, die hij zo af en toe uitliet in ruil voor een drankje in haar café.

Op indringend verzoek van het Landeskriminalambt (LKA) besluit hij de Mordkommission weer te versterken. Hij is vastbesloten de psychopaat die 3 lugubere moorden heeft gepleegd op te sporen en bijt zich vast in het onderzoek, bijgestaan door zijn assistente Esra en collega Claus. Hierin stuit hij op de verdwenen dakloze man en gaat ook in de wereld van de daklozen speuren naar eventuele aanwijzingen. Wat is de connectie en zal hij erin slagen deze zaak, die Berlijn heeft opgeschrikt, op te lossen? En welke rol heeft voormalig patholoog Siegfried, die hem steeds van advies dient, in deze zaak? In dit diepgaande onderzoek doorkruist hij Berlijn en Lissabon niet zonder enig gevaar voor eigen leven.

De donkere cover zet al meteen op scherp door de grimmige sfeer van een man met capuchon, waardoor zijn gezicht niet te zien is, op een ondergrondse plek waar daklozen zich veelal noodgedwongen bewegen. Ellen Gerretzen heeft dit verhaal waarin politieman Wolfgang een prominente rol speelt in een razend vlotte stijl geschreven, ik heb het in 1 dag uitgelezen, het pakte direct!

Knap hoe Ellen Gerretzen in dit spannende politieverhaal ook scherp het maatschappelijke probleem heeft geschetst en verweven van de periode na de val van de muur in Duitsland, de keerzijde van de eenwording. Hierdoor werden mensen massaal overbodig op de arbeidsmarkt, met alle gevolgen van dien. Een klein deel van de ontevreden autochtone bevolking zoekt een zondebok en vindt die in 'nieuwe' landgenoten, die van elders komen en veelal een goed bestaan trachten op te bouwen in Duitsland.

Ik ervaar anderstalige begrippen in boeken vaak als vertragend tijdens het lezen. Ellen Gerretzen heeft dit prima opgevangen door het gebruik van voetnoten onderaan de pagina's. De goed aangeduide plattegronden van Berlijn en Lissabon vooraan in het boek verlevendigen de visualisatie tijdens het lezen.

Ik heb dit exemplaar van Verdorven mogen winnen via de Facebookpagina "Boekenfans", een fijne virtuele boekenplek voor en door liefhebbers van allerlei boekengenres. Ik ben de beheerders zéér erkentelijk, want ondanks dat ik al veel had gehoord en kleine stukjes in de (social)media had gelezen over de boeken van Ellen Gerretzen, heb ik nu dankzij deze winactie eindelijk concreet kennis gemaakt met haar werk. En hoe .... ik ben helemaal om. De auteur heeft er een grote fan bij! Ik ga binnenkort ook haar voorgaande boeken lezen en kijk nu al reikhalzend uit naar haar komende boek, Manzanilla.