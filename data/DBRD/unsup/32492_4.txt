Als je vanaf kleins af aan alles met elkaar deelt, alles van elkaar weet en nagenoeg alle tijd met elkaar doorbrengt, dan kun je wel zeggen dat Coop en Jupe elkaars BFF zijn. Maar naarmate ze ouder worden ontwikkelt Coop romantische gevoelens voor zijn buurmeisje, ook al weet hij dat Jupe op meisjes valt. Coop probeert wel om zijn gevoelens op andere meisjes te projecteren maar op de een of andere manier hebben die meisjes weer allemaal moeite met de onbreekbare band die hij met Jupe heeft. Ondanks alles is alles koek en ei tussen de twee vrienden totdat Rae ten tonele verschijnt. Jupe en Rae kunnen het meteen goed met elkaar vinden en dat is Coop niet gewend, hij heeft zijn beste vriendin nog nooit met iemand hoeven te delen. Hoe kan hij hier het beste mee omgaan zonder het risico te lopen de vriendschap in gevaar te brengen of zelfs te verliezen? Coops vrienden vinden dat hij nu maar eens beter zijn best moet doen om op een ander verliefd te worden maar of hij nu wil of niet, hij kan Jupe niet loslaten en daarmee zit hij ook aan Rae vast. Want die twee zijn inmiddels ook onafscheidelijk. Is het nu aangekomen op buigen of barsten voor Coop?

Nic Stone heeft met Zij en ik haar tweede boek geschreven maar dit is het eerste dat in het Nederlands is vertaald. Haar aanpak voor dit boek is zowel eenvoudig als geniaal. Ze heeft het boek verdeeld in drie verhalen, ieder vanuit het perspectief van de hoofdpersonages Coop, Jupe en Rae. Op deze manier leer je ze goed kennen en vooral ook wat hen bezighoudt. Je wordt meegenomen in de gebeurtenissen, de emoties en ontwikkelingen die daarbij horen. De tastbare twijfels en onzekerheden met betrekking tot verliefdheid, vriendschap en verlies zijn mooi uitgediept en passen goed bij de leeftijd van de drie, ze zijn rond de 15/16 jaar. Op die leeftijd is niets zeker en dat komt goed over, je bemerkt ook de emotionele groei die ze alle drie doormaken en Stone gaat daar heel integer en oprecht mee om. Omdat ze het verhaal, de drie verhalen eigenlijk, zo vlot vertelt, lijkt het met vlagen of Coop, Jupe en Rae zelf aan het woord zijn. Het voelt zo realistisch aan. Het verhaal krijgt mijn inziens een extra punt vanwege de benaderingen t.a.v. de seksualiteit die in het verhaal ter sprake komt. Jupe valt op vrouwen maar maakt er verder geen drama van, het is gewoon zo. Vooral anderen lijken de behoefte te hebben een etiket te moeten plakken op wie we zijn en die problematiek, want dat is het wel, vind ik mooi verwerkt in deze young adult. Al moet ik zeggen dat die benadering voor veel 16+ers ook verhelderend zou kunnen werken, dat zou wat mij betreft zelfs moeten. De nadruk in dit verhaal ligt op wie je bent en niet waar je seksuele geaardheid ligt, want dat zou niets moeten uitmaken, vooral ook niet in het echte leven dat zich niet in boeken afspeelt.

Er zit een klein nadeel aan Zij en ik en dat is dat Stone (of het moet aan de vertaling liggen) nét iets te puberaal is qua taalgebruik. Jongeren op die leeftijd hebben misschien wel hun eigen uitdrukkingen maar soms bekroop het gevoel dat het té was. Waar je ook rekening mee moet houden tijdens het lezen is dat er heel veel gesprekken plaatsvinden, meer dan soms nodig zou zijn. Maar dat is persoonlijk. Wat ik eerder noemde als pluspunt werkte me op een gegeven moment ook wel wat tegen, Stone heeft een statement willen maken betreffende het losweken van etiketten, prima!, maar benadrukte dat nét teveel en weidde er teveel op uit waardoor het onderwerp iets geforceerd aandeed. En dat had het verhaal helemaal niet nodig, het punt was namelijk al gemaakt en helder. Dit gegeven doet overigens verder niets af aan het ontroerende en oprechte verhaal want Zij en ik is in meerdere opzichten een aanrader. Het ontdekken van wie je bent, wat je wilt, van wie je houdt en op welke manier is mooi in dit boek verwerkt, je zou het zelfs een leerzaam verhaal kunnen noemen.

Zowel qua leesplezier als thematiek is Zij en ik een vernieuwende, maar vooral verrassend goede YA. Voor alle jongeren, zoekende of niet, zou dit boek lezen een stuk informatie, verdraagzaamheid en tolerantie teweeg kunnen brengen. Bekijk elkaar eens van een andere kant, en ben vooral jezelf! Een mooie boodschap die Stone zelf in het boek ook nog eens verder toelicht. 4 sterren