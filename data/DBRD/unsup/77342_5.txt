Mijn favoriete boek dat ik in 2017 gelezen heb: ALTER EGO! Ik ben zo enthousiast over dit boek en ik ga jullie zometeen vertellen waarom. Maar eerst wil ik even zeggen dat ik een hele tijd naar dit boek had uitgekeken. Ik ben namelijk ontzettend fan van Marvel, DC Comics en alles wat met superhelden of superkrachten te maken heeft. Wolverine, Thor en Hawkeye zijn mijn favorieten (wellicht een lichte voorkeur voor Marvel dan toch?) Dus toen bekend gemaakt werd dat Renegades (a.k.a. Alter Ego) over superhelden en schurken ging én door Marissa Meyer was geschreven, was ik niet meer te stuiten. Ik was al helemaal fan van de Lunar Chronicles, want sprookjes vind ik ook echt geweldig. Maar ik denk dat dit boek alles heeft overtroffen.

Alter Ego vertelt het verhaal over Nova, wie als kind alles kwijt is geraakt, bijna alles.
In een wereld waarin superhelden (de Rebellen) de vrede en orde bewaren, werken Anarchisten hen tegen. Het probleem? Beiden bezitten uiteenlopende superkrachten.
Nova is opgegroeid met meer haat jegens de Rebellen dan wie dan ook. Wanneer ze de kans krijgt om bij haar aartsvijanden te infiltreren, grijpt ze die aan om maar één reden: wraak.
Maar een teamlid van haar, Adrian laat haar een heel andere kant van het verhaal zien, eentje die haar laat twijfelen over haar motieven. Maar Nova heeft nog een ander geheim, één dat de hele wereld zou kunnen veranderen.

De introductie van het boek, geschreven door Myrthe Spiteri van Blossom Books, liegt er niet om. ‘Vanaf de eerste pagina wordt je meegezogen in Nova’s verhaal…’ 100% waar, ik heb het zelf ondervonden. Het verhaal had me meteen in zijn greep met dat bijzondere maar heftige proloog. De genummerde hoofdstukken daarna werden met elk hoger nummer beter. Telkens als ik dacht dat er een hoogtepunt was bereikt, bleek er toch nog een staartje aan te zitten, soms een hele lange staart. Vol ongeloof heb ik zitten lezen. Ik kon het boek maar niet wegleggen. Het was alsof ik naar de allerbeste film van Marvel, DC & Disney in één zat te kijken, want ja, zo filmisch was het verhaal ook echt.
Toen ik na één avond al het midden van het boek bereikte, haatte ik bijna hoe snel ik door dit boek heen was. Maar ik heb er geen spijt van dat ik het zo snel gelezen heb, ik heb twee dagen gewoon in een heel andere wereld geleefd voor mijn gevoel.

Niet alleen Nova werd een levendig en eigen personage, zelfs een hoop tegenspelers en bijfiguren kwamen volledig tot hun recht in dit verhaal. Want dan is daar nog Max. Een geweldig personage waar ik graag nog veel meer van had willen lezen. Ik zal niet te veel verklappen, maar hij is een wonderkind. Met alles erop en eraan, dus ook zijn gebreken, tekortkomingen en alle verantwoordelijkheden. Hij is nog maar een kind, maar kan een kind wel echt kind zijn in een wereld als deze? Marissa Meyer is gewoon een kei in het uitdenken van verhaallijnen, gebeurtenissen en personages. Dit liet ze al zien in de Lunar Chronicles, maar in dit verhaal lijkt een overtreffende trap behaald te zijn door haar. Elk hoofdstuk, elke alinea, elke zin had een betekenis, alles was van belang en goed doordacht. Mede daardoor zal het boek zo prettig te lezen zijn geweest.

Het mooie aan het verhaal is toch zeker wel het feit dat je eerst vanuit het standpunt van een ‘schurk’ de wereld te zien krijgt. Ik was het met Nova eens, de superhelden worden overschat en de wereld is beter af zonder hen of zelfs helemaal zonder superkrachten. Maar dan kom je in de wereld van de superhelden terecht. Je krijgt een privé inkijkje in hun leven, je leert hun motieven kennen, hun leefwijze en dat zorgt ervoor dat je als lezer gaat twijfelen. Wie zijn nu goed? De superhelden of -schurken? Allebei of geen van beide? Voor wie kies jij? Ik weet mijn antwoord al, maar of die zo blijft?

Toen ik het boek dichtsloeg voelde het alsof ik een stukje van mezelf kwijt was. Nova was zo onderdeel geworden van mij (ja, ook in maar 2 dagen tijd), dat ik even niet meer wist wat ik met mezelf aan moest. Het kiezen van het volgende boek dat ik zou gaan lezen, heeft me driekwartier gekost, terwijl ik normaal gewoon het volgende boek van mijn TBR-stapel pak. Wanneer komt het vervolg op Alter Ego? Ik moet het eigenlijk nu al hebben!