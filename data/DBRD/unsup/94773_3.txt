Vier vriendinnen kennen elkaar vanaf de middelbare school en deelden toen lief en leed. Inmiddels zijn ze begin 30. Het contact is er nog wel, maar doordat ieder zijn eigen leven is gaan leven, mist de diepgang. Tijdens het traditionele jaarlijkse weekje uit, stelt Joni daarom voor dat alle vier vriendinnen een brief schrijven, met daarin een geheim. Zij hoop dat hierdoor de banden weer wat steviger worden. Een aantal bijzondere geheimen komen aan het licht. Dan ontdekt Joni een vijfde brief, die duidelijk niet bestemd was voor de ogen van de rest. Hierin vertelt één van de vriendinnen dat ze één van de anderen haat om iets wat in het verleden is gebeurd. Joni leest in de brief dat er gevaar kan dreigen, maar voor wie? En wie schreef de brief?

Het boek vertelt het verhaal van de vier vriendinnen. Daarnaast wordt het verhaal telkens onderbroken door een stukje biecht van Joni bij de pastoor. Ze zoekt hulp bij hem, omdat ze echt niet meer weet wat ze met de vijfde brief aan moet en wie ze nog kan vertrouwen.

Het verhaal van de vier vriendinnen is een vrij standaard verhaal over vriendschap, lief en leed. Tot de vijfde brief tevoorschijn komt, dan wordt het wat spannender. De biecht bij de pastoor is humoristisch en verrassend. Hierdoor ontstaat een sfeer waar je nieuwsgierig van wordt en wil je doorlezen. Het verhaal is wat onwaarschijnlijk, maar voor mij zeker wel boek dat in het feelgood genre hoort.

Een prima boek voor tussendoor zonder al teveel diepgang.