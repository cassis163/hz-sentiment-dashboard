Titel : Upgrade
Auteur : Lara Reims
Uitgeverij : Hamley Books


Verhalen die zich afspelen in de toekomst, verre onbekende werelden, hoogtechnologische snufjes …. Niks voor dit ‘oudje’ dat graag vasthoudt aan authentieke dingetjes en methodes. De korte inhoud van ‘Upgrade’ – Rémi versie 1.0 (het eerste deel van de trilogie) trok me enorm aan, zij het niet dat het woordje robots in de korte inhoud me af en toe deed twijfelen. Herkenbaar ? Toch zou ik, als ik jou was, deze recensie rustig verder blijven lezen.
Bij de jonge Rémi stijgt het gevoel dat er iets scheelt meer en meer de bovenhand. Zijn familie doet geheimzinnig en hij heeft zich nooit echt begrepen gevoeld. Hij wil antwoorden op de vele vragen die als kleine spinnetjes een web weven in zijn hoofd. En net op het moment dat Rémi het lef heeft de waarheid op te eisen verandert zijn leven in speedtempo. Hij komt terecht in het Creodroom, een plaats waar technologie pakken verder staat dan waar zijn thuis was. Hij maakt eindelijk èchte vrienden, geniet van alle wonderlijke nieuwigheden, maar is het Creodroom effectief enkel maar rozengeur en maneschijn ? Iets in hem zegt dat ook daar zaken worden achtergehouden.

Hoe meer het verhaal vordert hoe meer twijfels er rijzen bij Rémi en zijn vrienden Emma en Jerôme. Je bent als lezer haast even verwonderd als Rémi als je de wereld van het Creodroom betreedt. Een naam die trouwens perfect gekozen is : Rémi, alleen op de wereld. Want zo voelt deze tiener zich wel. Onbegrepen, anders dan andere leeftijdsgenoten, een buitenbeentje dat niet veel liefde of tederheid kent. De link die de schrijfster maakt met Rémigius, het alter ego van Rémi in een game, is een leuk gegeven. Het is iets kleins, maar toch geeft het een leuke toets.

‘Hoe kan hij dood zijn en tegelijk gezocht worden, terwijl hij er ondertussen gewoon nog is ?’

‘Upgrade’ kan ik best omschrijven als een meeslepende futuristische YA. Lara Reims heeft dit verhaal dusdanig geschreven dat je gewoon verder wenst te lezen. Dat komt vooral door de opbouw van het verhaal en de ontwikkeling van de personages. Je wil de redenen kennen, de bedoeling van het Creodroom. Rémi en zijn vrienden veroveren jouw hart en hun ondernemingen worden duidelijk en vlot beschreven. Naast Rémi, die van stille nietsnut opleeft tot een jongen die opkomt voor zichzelf, vond ik ook Emma en Ezra zeer aangename karakters. En tja, Jérôme die heeft toch ook lichtelijk mijn hartje verovert.
Reims hanteert een vlotte, duidelijke taal. Soms wat kinderlijk misschien en in tijden soms dan weer iets ‘moeilijker’, waardoor soms de twijfel opstak of het boek meer gericht is voor een tiener of adolescent. Een futuristische wereld betekent ook veel nieuwe benamingen, maar deze worden tot in de puntjes uitgelegd en komen zovele malen aan bod dat je na een tijd het gevoel hebt ingeburgerd te zijn in het Creodroom.
‘Upgrade’ draait niet enkel om de hightech, het is een upgrade van de wereld waar we nu in leven en waar big brother ons meer dan dat we ons eigenlijk beseffen in het vizier houdt. Juist dàt geeft dit boek voor een tiener en volwassen lezer een moment tot nadenken, want tot waar mag die grens getrokken worden ? Is het al kommer en kwel als men jou in de gaten houdt of zijn er ook positieve gevolgen ? En ja, vriendschap speelt ook een voorname rol maar is niet zo prominent aanwezig als in andere YA. Zelfreflectie is tevens mooi verwerkt, jongeren doen nadenken over hun capaciteiten en hun minderheden. Even stilstaan bij zichzelf en ontdekken wie ze eigenlijk zijn. Dit zonder al te zweverig te doen. En tenslotte werd ook het winstbejag zeer goed in beeld gebracht, toch ook een niet te onderschatten punt in onze samenleving.
Tenslotte vond ik de cover gewoonweg enorm passend, dat kleine plekje waar een buitenstaander geen weet van heeft had ik me tijdens het lezen zo ook voorgesteld. En dat mag de schrijfster echt wel als een zeer grote plus in ontvangst nemen, want zo besef je pas dat Reims de denkbeeldige wereld prachtig geschetst heeft en geschreven heeft zoals ze het met haar hart aanvoelde.

Met dank aan Hamley Books voor dit recensie exemplaar.

4****1/2