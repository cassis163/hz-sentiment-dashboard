Centraal in ‘Gesloten ogen’ staat Marloes alias Eline. Dit boek is het vervolg op ‘Donkere ogen’, maar prima als stand alone te lezen. Eline is moeder van twee kinderen en inmiddels al geruime tijd samen met Hank alias Dave. De twee zijn op de vlucht voor criminelen en hebben hun intrek genomen in een huis in Frankrijk; midden op het platteland. Ze wanen zich daar geruime tijd veilig tot er ineens een vreemdeling opduikt in het dorpje.

“Met een ruk schoot Marloes overeind. Ze was wakker geschrokken van een geluid. Die plotselinge beweging veroorzaakte vrijwel meteen een duizeling en met een kreun greep ze naar haar hoofd.”

Opnieuw moet het tweetal, samen met de kinderen van Eline, op de vlucht. Ze moeten continu op hun hoede zijn voor hun achtervolgers en weten nimmer wie er tot welke beweging behoort. Bovendien heeft de ex-man van Eline, en vader van de kinderen, een privédetective ingehuurd om hen te vinden. Dat lukt hem en hij neemt de kinderen mee terug naar Nederland tot groot verdriet van Eline. Haar lot wordt echter nog zwaarder…

“De brancard werd in de ambulance geschoven. Ze namen hem mee. Hank? Was hij dood? Was hij degene die was aangereden?”

Na een reeks van gebeurtenissen, waarbij Eline met geen mogelijkheid meer weet wie zij kan vertrouwen, keert zij terug naar Nederland. Wat staat haar daar te wachten, zal zij zich ooit weer veilig wanen en wordt zij herenigd met haar kinderen? Je leest het in ‘Gesloten ogen’.

‘Gesloten ogen’ houdt feitelijk het midden tussen een roman en een thriller. Het boek kent uiterst spannende momenten, maar is geen doornsee thriller. Nu is dat ook niet wat Vriens doorgaans aflevert. Toch weet zij op uiterst verdienstelijke wijze de spanning in ‘Gesloten ogen’ te vatten.

‘Gesloten ogen’ is een boeiend boek, kent een prima opbouw en de personages komen goed uit de verf. De besluiten die de hoofdpersoon neemt, zijn wellicht in het kader van de geloofwaardigheid, niet allemaal te billikken, maar het is tenslotte fictie.

Kortom, een fijn boek dat menig lezer enkele uren leesplezier zal opleveren!

Over de auteur
Vriens begon in 2000 met het schrijven van boeken. Tussen 2001 en 2007 zijn er verschillende kinderboeken, romans en enkele non-fictieboeken van haar verschenen. Onder het pseudoniem Josje Maas schreef ze van 2004 tot 2014 142 korte romans. Vanaf 2009 verschijnen bij de uitgeverijen Westfriesland en Zomer & Keuning, beide onderdeel van Kok (uitgeverij) en Ellessy met enige regelmaat familie- en liefdesromans van haar hand.

Uitvoering
Uitgeverij Ellessy
ISBN: 9789086603749
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/