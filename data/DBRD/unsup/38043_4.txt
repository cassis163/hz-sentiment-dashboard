Als ik een 'actie' voorbij zie komen én het gaat om een voor mij onbekende schrijver, dan doe ik mee. Ik kende Sarah Pinborough niet ... shame on me! Deze dame uit de U.K. heeft meer dan 20 boeken op haar naam (vooral Young Adult), schrijft scenario's voor de BBC en haar bekendste werk '13 minutes' is zelfs gekocht door Netflix. Wow!

Cover
Eerlijk? Op basis van de cover zou ik het boek waarschijnlijk niet kopen. Een nietszeggend beeld. Misschien om het verhaal 'niet weg te geven'.

Plot
Het verhaal gaat over drie vrouwen: Lisa (hoofdpersonage), Ava (haar dochter) en Marilyn (haar beste vriendin en collega). Alledrie hebben ze hun eigen problemen. Lisa zwijgt in alle talen over haar ex en vader van Ava. De 16-jarige Ava wil vooral haar vrijheid en meer onafhankelijkheid van haar overbezorgde moeder. Marilyn heeft een luxeleventje, staat haar mannetje en toch... Als Ava een klein jongetje redt, verandert hun leven drastisch.

Mijn mening
Ik snap nu volledig dat schrijfster Sarah Pinborough een scenariste is. Een boek om meteen te verfilmen. Je krijgt beetje bij beetje informatie over het échte geheim dat een kernrol speelt. De drie hoofdpersonages vertellen je hun leven: vroeger en nu. Dus je krijgt puzzelstukjes, die op het einde samenvallen. Knap! Een thriller met dimensies.