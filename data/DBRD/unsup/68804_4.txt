Het boek
‘Azerty’ vertelt het verhaal van de achtjarige Marijn die, tijdens een moment van onachtzaamheid van zijn oudere broer Kris, wordt ontvoerd. Marijn wordt wekenlang gevangen gehouden door een psychiatrische patiënte die hem behandelt als surrogaat voor haar overleden zoon. Deze traumatische gebeurtenis zorgt voor een onherstelbare breuk tussen de broers die steeds meer uit elkaar groeien.

Jarenlang zien de broers elkaar slechts sporadisch, tot zij samen een erfenis toebedeeld krijgen van een oudoom. De broers zijn inmiddels de 30 gepasseerd. Marijn leidt al jaren een teruggetrokken leven en werkt als boekhouder. Kris is inmiddels een bekend auteur. De erfenis van de oudoom bevat onder meer een kasteeltje waar de broers, samen met Marijns vriendin Louise, hun intrek in nemen in een poging hun relatie te herstellen.

Wanneer Kris een oude schrijfmachine ontdekt in de kamer waarin hij aan een nieuw boek gaat werken, lijkt de gebeurtenissen in een stroomversnelling te brengen. Kris raakt geobsedeerd door het toestel en sluit zich wekenlang op om fanatiek aan een nieuw manuscript te werken. Marijn kijkt machteloos toe hoe zijn broer zich afzondert en zich steeds vreemder begint te gedragen. De obsessie van Kris is het begin van een aantal dramatische gebeurtenissen.

Visie van de recensent
Paul heeft met Azerty een uiterst verrassend en indrukwekkend debuut afgeleverd. Het begin van het boek kabbelt haast en leest ontspannen. Het licht Belgische sausje over het taalgebruik van Paul doet charmant aan, zonder voor de Nederlandse lezer ‘to much’ te zijn.

Dan, haast zonder enige aankondiging grijpt het verhaal de lezer bij de keel en valt er niet meer te stoppen. Als een sneltrein gaat het voort, van de ene spannende, onverwachte wending in de volgende. Veelal zie je als lezer de wendingen in het verhaal niet aankomen, hetgeen zeker niet betekent dat deze ‘vergezocht’ zijn, integendeel. Het getuigt eerder van een enorme fantasie en creatieve geest van de auteur. Tel daar de ijzersterke karakterisering en het briljante plot bij op en je hebt een absolute must read voor de thrillerliefhebber.

Over de auteur
Sandra J. Paul (1972) is in het dagelijks leven ondernemer en een creatieve bezige bij. Ze is getrouwd en moeder van een drietal jongens. Voor zolang ze zich kan herinneren, is schrijven haar grote passie. Ze schrijft in zeer uiteenlopende genres en voor verschillende leeftijden, telkens met een paranormaal tintje als rode draad in haar werk. Ze schrijft zowel thrillers als Young Adult fiction.

Uitvoering
Paperback, 301 pagina's
Uitgeverij Het Punt
ISBN10 9460792472
ISBN13 9789460792472