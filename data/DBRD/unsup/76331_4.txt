Arnaldur Indridason (1961) is in zijn geboorteland IJsland al jaren razend populair. Zijn boeken bereiken er dan ook steevast de hoogste plaatsen van de bestsellerlijsten. Buiten IJsland mag de schrijver ook niet over gebrek aan positieve aandacht klagen. Zijn werken worden in de gehele westerse wereld vertaald en winnen nog steeds aan populariteit. Ook in Nederland heeft hij een trouwe aanhang, die blij verrast zal zijn met het zojuist verschenen Doodskap.
In Doodskap wordt politieagent Sigurdur Oli gevraagd op te treden tegen een stel chanteurs. Een vriendendienst. Als hij bij de criminelen aankomt, blijkt één van hen op gruwelijke wijze te zijn mishandeld. Alles wijst erop dat het slachtoffer in elkaar is geslagen door een incasseerder. Aan Sigurdur Oli de taak om de dader en zijn opdrachtgever(s) te vinden, voordat zijn illegale privéklus bij zijn collega's bekend wordt.
Doodskap is een spannende thriller met een goed verhaal en verrassende plot. De karakters worden prima uitgewerkt en zijn hierdoor zeer geloofwaardig. Doodskap bestaat uit twee verhaallijnen, die zeer verschillend van karakter zijn, maar toch op subtiele wijze met elkaar worden verweven. In het hoofdverhaal, het onderzoek naar de mishandeling, kiest de schrijver voor spanning en verrassende wendingen. Het bijverhaal, de geschiedenis van Andrés, is veel meer emotioneel van aard. Op ontroerende wijze wordt hierin het gevolg van een getraumatiseerde jeugd beschreven. Juist deze mix van beide stijlen maakt het boek erg prettig om te lezen. Zonder enige vorm van terughoudendheid kan ik dit boek dan ook aan iedereen aanraden!