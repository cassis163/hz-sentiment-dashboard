'Kwijt' is het zesde boek in de reeks rond psychologe Kathleen Verlinden, maar perfect leesbaar op zichzelf. Volgende titels zijn ondertussen verschenen : Hou van mij ! (2011), Laat me los (2012), Vergeet mij niet (2013), Vergeef me (2014), Zuur (2015), Kwijt (2016).

In 'Kwijt' maken we kennis met Sylvie en haar blinde dochtertje Josje. Sylvie is op jonge leeftijd haar moeder verloren, maar haar lichaam is nooit gevonden. Wanneer een anonieme beller tijdens een radioprogramma dingen vertelt die eigenlijk alleen de naaste familieleden weten, komen een hele hoop vragen naar boven. Niets is nog wat het lijkt, wanneer plots ook Sylvies opa geheimen lijkt te hebben. En waarom ziet Josje 's nachts steeds dode mensen ?

Naast de verhaallijn van Sylvie is er naar goeie gewoonte ook die van psychologe Kathleen. Bij haar zijn het vooral liefdesperikelen die de kop opsteken. Haar huwelijk dreigt op de klippen te lopen en dat is niet alleen aan haar man te wijten.

Aan de basis van Feliers' zesde thriller ligt een origineel idee. Helaas hangt het verhaal van de ongeloofwaardigheden aan elkaar en gebeuren er te veel dingen waar je als lezer enkel maar de wenkbrauwen over kunt fronsen. Gelukkig is op de schrijfstijl weinig aan te merken en heb je met 'Kwijt' een prima leesbaar boek in handen. De spanning wordt mooi opgebouwd en de ontknoping komt uiteindelijk uit totaal onverwachte hoek. Jammer dus dat een en ander compleet onrealistisch is.