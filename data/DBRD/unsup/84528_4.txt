Catrin heeft haar twee zoons verloren door een noodlottig ongeval, veroorzaakt door haar beste vriendin Rachel. Haar ex-man heeft een nieuw leven opgebouwd maar zij is, eenzaam en verbitterd door verdriet, vastbesloten wraak te nemen op Rachel.
Twee jaar loopt ze al met een plan dat ze spoedig uit zal voeren maar door de vermissing van een jongetje op het eiland is ze gedwongen haar plannen te wijzigen.
Archie West is het derde kind wat in 3 jaar tijd op de Falkland eilanden wordt vermist, toeval of niet?

Catrin trekt er samen met Callum op uit op zoek naar het jongetje wat op mysterieuze wijze van de aardbodem verdwenen lijkt te zijn. Callum is van Schotse afkomst en heeft zich, na het dienen in de Falkland oorlog, gevestigd op de Falkland eilanden. Door de traumatische gebeurtenissen in die tijd lijdt hij aan PTSS en heeft daardoor regelmatig black-outs.
Samen doen ze tijdens de zoektocht toevallig een lugubere vondst, dit toeval wordt later door meerderen in twijfel getrokken, zeker na de aktie die zij als walvis deskundige bij natuurbehoud noodgedwongen moet ondernemen na het aanspoelen van een groot aantal walvissen. Callum is de enige steun die ze heeft en samen zetten ze de zoektocht naar de jongen voort.

Rachel, getrouwd met Sander en moeder van drie zonen, is verteerd door schuldgevoel en leeft een teruggetrokken bestaan na het noodlottig ongeluk waarbij Catrin’s twee jongens om het leven kwamen. Door haar labiliteit is ze niet in staat om goed voor haar gezin te zorgen zonder de hulp van haar moeder. Ook Rachel neemt deel aan de zoektocht, niet wetend dat iemand het ook op haar gezin heeft voorzien. Voor velen is het een uitgemaakte zaak, wie anders dan Catrin kan de dader zijn.

Kleine zwarte leugens is het eerste boek wat ik van haar heb gelezen, prachtig beeldend en vol passie geschreven waardoor ik het gevoel had me op de plek te bevinden waar het verhaal zich afspeelt, de Falkland eilanden.
De opbouw van het verhaal is bijzonder, je leest de belevenissen van de drie hoofdpersonen Catrin, Callum en Rachel gedurende de week. Catrin’s verhaal start op dag twee, Callum’s verhaal op dag vier en het verhaal van Rachel wordt verteld vanaf dag één. Toch is dit niet verwarrend, het draagt bij aan een mooie opbouw van spanning waarbij je telkens op het verkeerde been wordt gezet door de cliffhangers aan het eind van de verhalen van Cartrin en Callum. De ontknoping kwam als een verrassing, deze had ik niet aan zien komen maar past mooi bij het verhaal.