Een jonge juriste genaamd Mary Crow  met Indiaans bloed (Cherokee) heeft veel vragen over de dood van haar vader en moeder. De sleutel tot het antwoord ligt bij een schurk  Stump Logan. Maar hij is overleden. De baby van Jonathan en Ruth goede vrienden van Mary- verdwijnt spoorloos en samen met anderen start ze een zoektocht. Dat gaat niet vanzelf, afstanden moesten overbrugd worden en allerlei obstakels komen op hun weg.

Duivelse jacht van Sallie Bissell is een onderhoudend boek. Het tempo van een jacht is volop aanwezig. Mary is een Cherokee evenals andere mensen uit haar omgeving. Dat geeft dit boek een bepaalde kleur.
Het verhaal komt snel op gang, is toegankelijk en heeft enorm veel vaart. Je verveelt je geen moment en het is spannend. Ook is er humor, dat is een prettige bijkomstigheid en geeft meerwaarde aan het boek. Als voorbeeld noem ik een nichtje, ze is van een dermate erge soort dat het komisch wordt. Dit maakt Sallie Bissell - met een knipoog - duidelijk. Ook de cultuur dat alles van vroeger (lees Indianen) en de natuur goed is wordt met een kwinkslag benaderd. Binnen deze cultuur zijn - net als overal ter wereld - gelovigen en niet- gelovigen. Moeder natuur is niet per definitie gezond en inheemse brouwsels al helemaal niet. Via enkele zijfiguren wordt deze nuance uitgewerkt.

Tot ver over de helft van het boek was ik zeer positief, daarna zwakte het af. Dat heeft te maken met het feit dat de hoofdpersoon het teveel met zichzelf getroffen heeft en te gemakkelijk wegkomt uit situaties. In dit boek is zonneklaar wie er deugen en wie niet, daartussen ligt weinig nuance. Dat maakt ook dat de afloop voorspelbaar is. Eigenlijk is het een boek over een klopjacht, van plek naar plek, volg het spoor, word bedreigd, sla toe en overwin. In die zin is het een filmisch boek.

Het voorafgaande doet echter geen afbreuk aan het feit dat dit een plezierig en leesbaar boek is.
Sallie Bissell doet me denken aan Mary Higgins Clark. Ook deze schrijfster biedt veel vaart, spanning en ontspanning. Dat doet Bissell ook, binnen een ander type milieu, meer eigentijds en met humor.
De voorgaande boeken uit de serie heb ik niet gelezen, wellicht een gemis, maar dat kan ik niet beoordelen.
Duivelse jacht biedt plezierige ontspanning, maar het verhaal blijft mij niet bij als een topper. Wel als een lekker vakantieboek.