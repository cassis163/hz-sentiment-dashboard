Wat eten we vandaag? Een vraag die je vast wel eens gehoord hebt of misschien wel regelmatig krijgt. Mocht dat het geval zijn dan heb je vast ook wel een keer geantwoord met ‘lekker!’ En kreeg je als antwoord ‘nee vies!’ terug, zodra men zag wat er op tafel stond. Hoe herkenbaar is dan deze titel ‘Lekker! Nee vies!’

Dit grappige prentenboek gaat over eten, en je raadt het al. Wat de een lekker vindt, vindt de ander vies. Dit zie je al heel duidelijk op de voorkant van het boek. Het ene kind smult van het eten op zijn bord, de ander kijkt bedenkelijk of haalt zijn neus op. Voor kinderen zal dit al heel herkenbaar zijn.
Het hardcover boek ziet er aantrekkelijk uit door het formaat en door de kleuren, maar ook de grappige speelse tekeningen.
Zodra je het boek openslaat zie je allemaal soorten eten afgebeeld. Bij mij was dit al een aanleiding om eerst met de kinderen te benoemen welk eten er afgebeeld stond. Toen kwamen de eerste opmerkingen al, ooow wat lekker. En nee vies!

Op de eerste bladzijde kom je het woord ‘kalkoen’ tegen. Mijn ervaring was dat niet alle kinderen het begrip kalkoen kenden. De plaatjes kunnen je kind helpen om achter de betekenis van een woord te komen.
Als je verder leest, merk je dat het boek op rijm geschreven is. De kinderen hadden dit ook al meteen door en konden al vrij snel het rijmwoord invullen. Wel vind ik dat niet alles even lekker rijmt. Dat merkte ik ook aan de kinderen, soms konden ze het rijmwoord niet bedenken. Maar dat is een kleinigheid.
Ook is er steeds een terugkerende zin, dit spreekt kinderen ook aan. Na een paar bladzijdes spreken de kinderen deze terugkerende zin al vanzelf mee.

In het boek worden soms woorden gebruikt die voor de doelgroep, nog moeilijk kunnen zijn. Hun woordenschat wordt hierdoor zeker verrijkt.
Ook wordt het woord ‘vreet’ en ‘haat’ gebruikt. De schrijver heeft met behulp van een sterretje een verwijzing naar de kant gegeven. Daarin lees je: ‘ouders van welopgevoede kinderen kunnen hier ook in plaats van ‘vreet’ het woord ‘eet’ voorlezen. Dat vond ik weer leuk bedacht. Maar toen ik deze woorden voorlas lokte dit wel reacties uit van kinderen ‘o maar dat mag je niet zeggen’. En dat kan ook weer gespreksstof opleveren.

Ik vind het mooi dat het stukje smaken verschillen duidelijk naar voren komt in dit boek. Zo wordt er bijvoorbeeld door iemand gezegd dat patat niet lekker is. Tijdens het voorlezen gaf dat ook reacties als ‘he, hoe kan dat? Patat is toch altijd lekker?’ Maar wat voor de één zo is, hoeft voor een ander niet zo te zijn. Dat is voor kinderen ook goed om te realiseren. Zo is het niet alleen met eten, maar met heel veel dingen in het leven.
Gelukkig lust hond Bello wel alles want hij krijgt de restjes, en dat kun je aan hem zien! Want wat gebeurt er als je zoveel eet? Koop het boek, lees het en let op wat er met Bello gebeurt.

De tekeningen in het boek zijn leuk, het lettertype leest ook prettig en is lekker speels. Het past goed bij de hele vormgeving van het boek.

Als je met kinderen werkt is dit boek ook een leuke aanleiding om over eten, lekker en vies, smaken en proeven te praten.
Na de introductie van dit boek zijn we op school gestart met het project schoolfruit. 20 weken lang krijgen wij 3 dagen in de week fruit en groente. En ook hier komt duidelijk naar voren dat iedereen een andere smaak heeft. Ook heb ik nog een les proeven eraan gekoppeld. Erg leuk!
Het is dus niet alleen een prentenboek om zo voor te lezen, maar je kunt het in het onderwijs goed inzetten. Voor lessuggesties rondom eten etc. verwijs ik je naar methodes die je gebruikt. En naar de sites: www.euschoolfruit.nl waar je smaaklessen kan downloaden, www.gavoorgezond.nl, www.smaaklessen.nl Uiteraard zijn er nog veel meer sites die je kunt raadplegen om er een leuk project van te maken.

Een prentenboek van de auteur die ook het geweldige prentenboek schreef ‘over een kleine mol die wil weten wie er op zijn kop gepoept heeft’.