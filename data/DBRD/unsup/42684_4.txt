In Het meisje dat niet kon kiezen, beleven we de wereld door de ogen van Ingeborg De Wezemael. Ze heeft een niet al te liefdevolle jeugd achter de rug met een afwezige vader en feestende moeder. Dit maakt haar ‘onhandig’ in relaties, zowel met haar dochter Dageraad als met de mannen in haar leven.

De drie mannelijke hoofdpersonages uit het boek, namelijk Blixie, Costello en Johnny, komen elk op een bepaald moment in meer of mindere mate door het leven van Ingeborg te fietsen.

Van elk van de personages in Het meisje dat niet kon kiezen is wel ‘een hoek af’, waardoor het als de lezer moeilijk is om zichzelf er echt in te herkennen. Toch slaagt de auteur erin om de lezer wat sympathie te laten voelen voor de personages, omdat ze het allemaal niet slecht bedoelen. 

Liesbet De Visscher schrijft in een oer-Vlaamse stijl, die doet denken aan Dimitri Verhulst. Dit maakt het verhaal volks en tegelijk minder afstandelijk. De lezer zit midden in het dorp en kan zich de personages heel levendig voorstellen omdat ze zo sappig beschreven zijn.

Leuk is dat het hoofdpersonage uit het eerste boek van de auteur, namelijk Bambi Bosteels, hier als nevenpersonage terugkomt. Wat dus ook nieuwsgierig maakt naar Bambi Bosteels, berewijf uit Blazegem.

Conclusie: Het meisje dat niet kon kiezen is een vermakelijk en meeslepend boek, zowel op een komische als op een tragische manier. Door en door volks. Maar daarom zeker niet minder warm. 

Meer info: uitgeverij Lannoo
Deze recensie verscheen ook op hartvoorboeken.be