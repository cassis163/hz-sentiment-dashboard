Vrijwel iedereen zal de schrijfster en historica Annejet van der Zijl kennen van haar bekendste boeken Anna, Het leven van Annie M.G. Schmidt en Sonny Boy. Van het boek Anna werd een zesdelige TV-serie gemaakt en de bioscoopfilm Sonny Boy heeft vast iedereen gezien. Annejet van der Zijl is een biografe die zich tot doel stelt om een levensverhaal niet alleen waarheidsgetrouw maar ook spannend te vertellen. Dat is in haar nieuwste boek De Amerikaanse prinses wederom uitstekend gelukt. Het boek is de biografie van de Amerikaanse Allene Tew (1872-1955), de peetmoeder van prinses Beatrix. Hoe is het mogelijk dat een vrouw die op het Amerikaanse platteland geboren wordt uit ouders die niet echt succesvol waren, zich opwerkt tot één van de rijkste vrouwen van New York?
Ze is, als peetmoeder, te zien op de doopfoto van prinses Beatrix en vrijwel zeker heeft Allene een rol gespeeld in het koppelen van Juliana en Bernard.

Het boek begint met de beschrijving van het leven van de voorouders van Allene Tew die zich als eerste pioniers vestigden in een ruig deel van Amerika waar nog weinig beschaving te vinden was. Direct aan het begin van het boek raak je al in de ban van het verhaal van deze sterke mensen die zich niet lieten tegenhouden en alles op alles zetten om een goed leven op te bouwen. Later in het boek blijkt dat Allene Tew dit doorzettingsvermogen en deze mentaliteit ook heeft. Behalve dat, was ze ook een heel mooie vrouw.

Annejet van der Zijl weet als geen ander een levensverhaal zo te vertellen dat je het als een film aan je voorbij ziet trekken. Wat in al haar boeken zo treffend is, is haar eigen nieuwsgierigheid. Het lijkt wel of haar boeken niet bedoeld zijn om de lezer te informeren maar om haar eigen nieuwsgierigheid te bevredigen. Het laatste hoofdstuk 'Gedachten bij dit boek' bevestigt dat. Annejet van der Zijl is gefascineerd door het feit dat sommige mensen hun leven laten bepalen door het verleden terwijl anderen juist leven voor de mogelijkheden die ze nog voor zich hebben. Hoe beter mensen kunnen omgaan met tegenslagen, hoe groter de kans op voorspoed.

En als er iemand een leven vol met tegenslagen heeft gekend dan is het Allene Tew wel. Weliswaar verkeerde ze in de hoogste kringen en was ze op latere leeftijd zeer rijk maar ze trouwde vijf keer en verloor vijf keer een echtgenoot. Haar eerste echtgenoot liet haar achter met twee kinderen en een schuld van een miljoen. Ze heeft zich uit die situatie omhoog gevochten en vond uiteindelijk de liefde van haar leven in één van de mannen die ze huwde. Aan het einde van de Eerste Wereldoorlog verloor ze haar beide kinderen. Haar dochter was op dat moment zwanger. Hoe kan het dat iemand die zoveel klappen krijgt toch altijd plezier blijft houden in het leven? Dat is wat Annejet van der Zijl probeert te ontrafelen in dit prachtige en boeiende boek.

We lezen het volgende:
'Vanuit Allenes jeugd klonken nog de echo's door van de pioniers die in het woud rond het Chautauguameer hun afgebrande nederzetting keer op keer weer hadden opgebouwd en uiteindelijk een hele stad uit de grond hadden weten te stampen. Ze kwam nu eenmaal uit een geslacht van stoere mensen, die weinig tijd en geduld hadden voor zelfmedelijden en zwakte. En ze was bovenal Amerikaans. En als er iets Amerikaans was, dan was het wel het idee dat er altijd wel ergens een nieuw begin te vinden moest zijn.'

Een boeiende wijze van vertellen ondersteund door een zeer gedegen onderzoek naar feiten en gebeurtenissen maken dit tot een bijzonder boek. Zelfs de bronvermelding, inzake personen, adressen en geraadpleegde kranten, boeken en artikelen, is het uitpluizen waard. De voetnoten zijn achterin het boek verzameld en dat leest veel prettiger dan wanneer ze op de pagina's zelf staan. Ook foto's ontbreken niet. Het zou me absoluut niet verbazen als de eerste stappen tot het maken van een film of TV-serie al gezet zijn.