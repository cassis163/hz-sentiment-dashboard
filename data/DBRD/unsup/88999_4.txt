Robert Bryndza is de auteur van de internationale nummer 1 bestseller Het meisje in het ijs. Dit is het eerste boek met detective Erica Foster. Het 6e deel is uit in het Engels. Ik hoop dat het dan niet zo lang duurt voordat alles vertaald is. Naast het schrijven van misdaadverhalen heeft Robert Bryndza ook een bestsellerreeks romantische komische romans gepubliceerd.

Het verhaal gaat over een jonge vrouw die gevonden wordt in een park in Zuid-Londen. Inspecteur Erika Foster wordt ingeschakeld om het moordonderzoek te leiden. Het slachtoffer, de mooie, jonge en rijke Andrea Douglas-Brown leek het perfecte leven te leiden. Haar vader is een belangrijk en invloedrijke man, haar verloofde een gerespecteerd zakenman. Toch lijken er duistere geheimen te zijn. Werden die het meisje fataal? Als Erika dichter bij de waarheid komt, verschuift de aandacht van de moordenaar naar Erika zelf.

Op het boek staat voor de fans van Karin Slaughter en M.J. Arlidge. Mijn verwachtingen zijn daarom ook wel hoog en ik vind dat Robert Bryndza het wel waar maakt. De omslagfoto past prima bij het verhaal. Ik ben eigenlijk nooit goed in het raden van de dader, maar ik zat vanaf het begin goed. Was dat vervelend? Nee helemaal niet. Het verhaal leest vlot weg en je wilt gewoon weten hoe het afloopt. Ik heb zelfs even een traan gelaten. Er staat een grafrede in. Zo mooi! Ik vind het boek echt een aanrader en ik ben super benieuwd naar de andere delen. Ik geef het 4 sterren!