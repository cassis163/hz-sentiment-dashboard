Marcella Kleine behoort nu toch wel bij de thrillerschrijvers die je niet meer kunt negeren. Met Souvenir heeft ze weer een prachtige thriller geschreven. Een boek met psychologische diepgang, dat kan ook haast niet anders want Marcella werkt in de forensische psychiatrie.
De sfeer van Indonesië is levensecht beschreven. In het boek kun je lezen dat Indonesië geur, kleur en lawaai is. Tijdens het lezen waan je, je in de kakofonie van geluiden en ben je deelgenoot in het bloedstollende avontuur van Susan.

De proloog begint al spannend en is de opmaat voor de rest van deze thriller. Wat is er aan de hand en waarom reist Susan af naar Indonesië? Een aantal jaar geleden is het dochtertje van Susan ontvoerd en ondanks zoektochten wordt er nooit een spoor gevonden van Esmée. Susan komt in ernstig psychiatrische nood en wordt zelfs opgenomen met een recherlijke machtiging. De jaren rijgen aaneen maar het gemis van haar dochtertje knaagt aan haar. Via de social media komt ze op het spoor van oude backpackvrienden en komt tot een verbijsterende ontdekking. Ze reist af naar haar vrienden voor een korte vakantie. Hier begint ook haar zoektocht naar haar ontvoerde dochtertje.

Door middel van flashbacks leren we de andere personages kennen, Esther en Johan. Mede backpackers die Susan in Indonesië heeft leren kennen. Deze zijn verhelderend om de geschiedenis die zich heeft afgespeeld goed te kunnen begrijpen. In het heden komt Susan voor zware uitdagingen te staan en ze weet niet meer wie ze kan vertrouwen. Hoe zit het met de bedienden van Esther, wat voeren zij in hun schild? En Rachmad? Een studievriend van Johan, wat voert hij in zijn schild? Esther gedraagt zich ook vreemd of verbeeldt ze dit zich allemaal. Door een reeks toevallige gebeurtenissen weet Susan dat haar leven niet meer veilig is. Haar leven raakt in een rollercoaster.

En dat is wat er met je als lezer ook gebeurt, je raakt in een stroomversnelling. Eenmaal begonnen in deze thriller, kun je niet meer stoppen. Het is een aangrijpend verhaal, de spanning is goed gedoseerd en de personages komen goed uit de verf. De schrijfstijl van Marcella Kleine is zeer plezierig om te lezen. Kortom, je hebt hier een heerlijk boek in de hand. Met het oog op de feestdagen bovendien een echte aanrader!