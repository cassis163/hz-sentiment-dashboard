In Vragen die ik kreeg over de Holocaust beantwoordt Hédi Fried vragen die zij kreeg van middelbare scholieren en studenten naar aanleiding van lezingen. Al ruim 30 jaar bezoekt zij scholen en universiteiten om te vertellen over de Holocaust, de Jodenvervolging en de gevolgen van racisme Hierbij geeft zij haar toehoorders de kans vragen te stellen. Indringende vragen waar de nieuwsgierigheid duidelijk in naar voren komt.
Hédi Fried overleefde Auschwitz en zij vindt het heel belangrijk dat haar verhaal en dat van anderen die in de concentratiekampen hebben gezeten, verteld blijft worden. Zij is bij de beantwoording van de vragen heel openhartig en zij gaat niets uit de weg. Ondanks alle gruwelijkheden die zij meegemaakt heeft, straalt deze 94-jarige dame van levenslust en is duidelijk dat zij van mensen houdt en zeker van de jeugd.
Met haar bezoeken aan de scholen en universiteiten, en de weerslag van de vragen en antwoorden in dit boek, geeft zij in hoge mate het belang van vragen stellen aan en de bereidheid op een eenvoudige en pakkende manier uitleg te geven. Vragen die ook bij volwassenen leven, maar durven wij die te stellen? Of hebben we daarvoor de onbevangenheid van de jeugd nodig?
Hédi Fried zat samen met haar jongere zus in het concentratiekamp. Zij geeft aan hoe belangrijk het was dat ze samen waren en elkaar konden helpen te overleven.
Het geven van lezingen is voor haar een manier het trauma van de oorlog te verwerken.

Vragen die ik kreeg over de Holocaust bevat 46 korte hoofdstukken en dat maakt dit boek uitermate geschikt om op scholen te gebruiken als lesmateriaal. Als antwoord op vragen die bij jongeren leven, maar ook om jongeren aan het denken te zetten. Juist haar persoonlijke manier van schrijven, maakt dit boek zo waardevol.
Hédi Fried (1924) is schrijver en psycholoog, geboren in Sighet in Roemenië. Tijdens de Tweede Wereldoorlog kwam dit gebied onder Hongaars bestuur. De Joodse bevolking werd door de Hongaren uitgeleverd aan Duitsland. Na een kort verblijf in een ghetto werden Hédi Fried, haar zus en haar ouders op transport gesteld naar Auschwitz, waar zij in mei 1944 aankwamen. Haar ouders werden meteen vergast. Hédi en haar zus overleefden zowel Auschwitz als Bergen-Belsen en na de bevrijding werden zij naar Zweden overgebracht. Beide zussen hebben in Zweden hun leven weer opgebouwd, een gezin gesticht en zijn daar blijven wonen. Naast de lezingen die zij al ruim 30 jaar geeft, heeft Hédi Fried een aantal boeken geschreven.
Vragen die ik kreeg over de Holocaust stond op de shortlist van de August Prijs 2017, in de categorie Beste Zweedse non-fictieboek van het jaar.
Hédi Fried is bekroond met de Illis Quorum medaille en uitgeroepen tot Europeaan van het jaar in 1997. Ze ontving in 1998 de Natuur & Kultuurprijs, een culturele waardering voor haar literaire werk, in 2016 kreeg zij de Orde van de Ster van Roemenië en in 2017 de Orde van Verdienste van de Bondsrepubliek Duitsland.