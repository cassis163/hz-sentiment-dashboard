Van de thrillers van het duo (Douglas) Preston en (Lincoln) Child kan ik niet genoeg krijgen; ze zijn spannend en verlopen in een tomeloze vaart. Nu beide heren ook nog eens als single writer boeken onder eigen naam produceren was ik uiteraard benieuwd of deze net zo spannend en intrigerend zouden zijn als de Preston & Child-boeken. Dat is mij toch niet helemaal meegevallen. Het datingbureau van Lincoln Child heeft een aardig plot en een zinderend einde, maar is uitermate traag en heeft honderden pagina's nodig om op gang te komen. En hoewel ik Utopia iets beter vind blijf ik het een traag verhaal vinden. Ik heb er drie weken over gedaan om het boek uit te lezen. Waarom krijg ik toch een Agatha Christie-gevoel bij het lezen van zijn boeken?
Dans des doods van (het duo) Preston & Child las ik in twee dagen uit en ik moet zeggen, dat ik de door Douglas Preston geschreven thriller De codex eveneens in een ruk heb uitgelezen. Voor spanning en vaart is Preston duidelijk de schrijver; Child is toch meer de technische en bedachtzame auteur. Als fan van het schrijversduo zal ik al het door hen geproduceerde werk aanschaffen, ook het solowerk. Maar dat wil niet zeggen dat ik alles van hen "absoluut top" vind!