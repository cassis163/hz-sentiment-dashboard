...
Kookschool d’Amore is een weefsel van verschillende levensverhalen dat geen echte ontknoping en eigenlijk ook geen echt einde heeft. Bij de afsluiting van het boek had ik eerder het gevoel dat het een nieuw begin was.

Voor mij waren het echter niet zozeer de personages die dit verhaal staande hielden maar de smakelijke omschrijvingen die je zin deden krijgen in Zuiders tafelen. Het kleine dorpje Favio met al zijn trappen waardoor je de overdaad aan koolhydraten er ongetwijfeld ook weer afstapt en zijn bewoners met hun rustige levenstijl die het woord stress niet kennen. De prachtige uitzichten, de bijzondere gebouwen, de artisanale producten, de authentieke familiebedrijfjes en de verrassende combinaties. Chocolade is niet alleen het antwoord op elke vraag je kan het blijkbaar ook in vrijwel elk recept verwerken. Enkele van de recepten die in dit boek aan bod komen kan je bovendien achteraan het boek terugvinden. Wie weet waag ik me dus wel een keertje aan Favio’s kip met chocolade.