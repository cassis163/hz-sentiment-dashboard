De Vlaamse auteur Christine Bols vindt zichzelf geen piepkuiken meer, zegt ze in een interview. Daar kun je het niet helemaal mee oneens zijn als je weet dat haar thrillerdebuut Vrouwen van Corvallis  op haar 62ste het levenslicht zag. Maar zoals ze zelf zegt, het moederschap en een mooi arbeidsverleden hadden de schrijfambitie destijds wat naar de achtergrond gedrongen. Eenmaal meer tijd voorhanden door het pensioen, nam ze met veel gretigheid de pen weer ter hand en kreeg het schrijven de grootste prioriteit, met haar eerder genoemde debuut als mooi resultaat. Inmiddels heeft haar protagonist inspecteur Tim Sackley van het politiekorps uit Corvallis alle vertrouwen van haar gekregen want hij heeft wederom de hoofdrol in de opvolger, Waverly.
Inspecteur Tim Sackley wordt bij de vermeende zelfmoord geroepen van Sarah Mayer die onder haar openstaande raam dood wordt gevonden. Sarahs buurvrouw Laura Geralds vertelt Sackley echter met grote overtuiging dat Sarah geen zelfmoord heeft gepleegd maar vermoord werd. Er wordt sectie verricht op het stoffelijk overschot en daaruit blijkt dat het lichaam is geïnjecteerd, en dat Sarah Mayer al overleden was toen ze door het raam viel. Samen met zijn nieuwe partner Mike Delano start Sackley het onderzoek waarbij ze worden gehinderd door een tweede moord: Daniel Ferguson wordt door zijn vrouw Rachel dood onder aan de trap gevonden. Twee kogelwonden bevestigen dat het ook hier om een moord gaat. Een direct verband is in eerste instantie niet aanwijsbaar, hoewel twee moorden in het bescheiden Corvallis wel opmerkelijk is.
Waverly  is een echte politieroman waarbij in de proloog een signaal wordt afgegeven dat het verhaal iets met kindermisbruik van doen heeft. Beide professionele politiebeambten proberen met al hun deskundigheid en veel redeneren enig licht te brengen in een zaak die steeds meer duistere schaduwen over zich krijgt. Maar als door een toevalligheid ook de FBI zich in het onderzoek mengt, blijken er wel verbanden te zijn, zelfs met een eerdere dubbele moordzaak, en lijkt het om een afrekening te gaan. Christine Bols heeft de verhaallijn uiterst minutieus in elkaar geweven en houdt tot ver in het verhaal iedere suggestie voor een oplossing buiten de deur.
Ook heeft de auteur er zichtbaar op gelet dat haar tweede thriller qua verhaal volledig aansluit op haar debuut. Om die informatie te brengen laat ze in een kort stukje de voorgeschiedenis van haar hoofdkarakter even terugkeren. Niet overdadig maar precies voldoende om de instap te maken in het leven van Sackley dat naar verwachting, na Waverly, nog wel een vervolg zal krijgen.
Wat in eerste instantie ietwat verrassend overkomt zijn de Vlaams sprekende personages in een Amerikaanse stad. Door de expliciete schrijfstijl blijkt dat even later geen enkel bezwaar te zijn en wordt het verhaal ook steeds meer vergelijkbaar met de Amerikaanse stijl van schrijven, die veelal direct is en recht op het doel afstevent. Hiermee onderscheidt Christine Bols zich van haar vele Vlaamse collega's die vaak een decor zoeken in hun directe woonomgeving en er een impliciete stijl op na houden. Verder is een compliment op zijn plaats voor het verwoorden van de dialogen, waardoor je het gevoel krijgt dat je er als lezer live bij aanwezig bent. De wijze waarop al deze smaakmakers zijn gedoseerd, getuigt van grote zorgvuldigheid en inlevingsgevoel bij de ontwikkeling van de plot. Het is daarom geen kunst om te voorspellen dat de innemende Tim Sackley niet alleen in Vlaanderen fans zal vergaren maar ook over de grens en zeker en vast ook bij veel Nederlandse lezers.