In “Later als ik dood ben” volgen we Elin die start op haar nieuwe job in een tbs-kliniek (ter beschikking stelling). Ze heeft geen ervaring met tbs-ers en nam deze job dan ook niet zomaar aan. Elin hoopt hier meer te weten te komen over haar afkomst, informatie die haar ouders haar niet willen geven.

In de kliniek maakt Elin kennis met enkele bijzondere patiënten. Ze hebben allemaal een extreem en gewelddadig verleden en Elin vraagt zich af of zij dit ook in haar heeft. Dan leert ze één van haar patiënten steeds beter kennen, en vervaagt de professionele grens tussen beide.

Beetje bij beetje kom je samen met Elin steeds meer te weten over haar verleden en afkomst. Haar frustraties rond haar onwetendheid hierover brengen haar steeds meer in een moeilijke positie in de kliniek. Wanneer het lijkt alsof Elin de waarheid bijna de pakken heeft, draait het toch opnieuw anders uit. Niets is wat het lijkt en voor alles wat Elin te weten komt zal ze moeten boeten. Want de waarheid is harder dan ze zich ooit had kunnen voorstellen.

Zonder dat de lezer een moment op zijn honger blijft zitten wordt het mysterie rond Elins afkomst steeds verder ontrafeld. De laatste hoofdstukken bouwen op naar een spectaculair einde, dat de lezer nog even met verstomming achterlaat.

“Later als ik dood ben” is spannend, origineel en goed uitgewerkt. Beslist een knappe thriller.