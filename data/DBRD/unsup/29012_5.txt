Dit is alweer het derde en dus afsluitende deel van de trilogie. Het verhaal gaat verder waar het gebleven was. De vermeende dood van Gille geeft rust voor de Drakenburcht en de mensen de kans om alles een plaats te geven en hun plek weer in het leven te vinden. Gille is echter niet dood en zint, meer dan ooit, op wraak. Hij krijgt hierbij hulp van Zahir, "de doler met de lange haren" waar Fenna zo bang van is. Gille groeit in zijn magie, maar niet in zijn gevoel. Wraak en boosheid overheersen, alles en iedereen om zich heen negerend. Ook Fenna groeit, maar dan in positieve zin, zij groeit in haar talenten, maar ook in zichzelf. Ze rekent af met het verleden, leert omgaan met nieuwe dingen en situaties en staat zeer positief in het leven. In feite zijn Gille en Fenna 2 kanten van de medaille.
Ook de andere karakters in het boek zie je groeien, Eames, een echte soldaat in het eerste boek groeit in zijn rol als familieman en is ondanks alle twijfels sterk in zijn beslissingen en zijn positie. Een echte steun en leider voor de mensen van Drakenburcht.
Verder zitten er nog wat verrassingen in met betrekking tot de draken en het "drakendeel" van Fenna, maar ik wil zeker geen spoiler plaatsen, dus dat laat ik aan ieder ander zelf over om te ontdekken.
Conclusie: een geweldig boek, ik vind het echt jammer dat het uit is. De hele trilogie is een duidelijk afsluitend geheel, gericht op Fenna's opleiding en ontwikkeling, maar het laat gelukkig ook meer dan genoeg ruimte om nieuwe verhalen te creÃ«ren. Ik hoop dat Cocky de inspiratie en tijd heeft om ons nog veel te vertellen over Fenna en alle bewoners van de Drakenburcht.