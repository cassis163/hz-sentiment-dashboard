De winst van Tom Dumoulin in de wielerronde van Italië, de Giro, in 2017 en de goede prestaties nadien van hem en andere profwielrenners in andere rondes zoals de Tour de France en de wegklassiekers zorgt ervoor dat wielrennen populairder is dan ooit. Wie kent niet de treintjes van renners die, bij voorkeur in het weekend, de Nederlandse wegen bevolken. Voor deze liefhebbers en allen die enige affiniteit hebben met deze manier van leven, want dat blijkt wielrennen al snel, is Alleen maar een fiets bedoeld.

In korte verhalen met pakkende titels maakt Kees de Jong de lezer getuige van zijn eigen bevlogenheid. Dit doet hij niet alleen aan de hand van zijn eigen ervaringen. Ook en vooral laat hij professionals en deskundigen aan het woord. Het zijn deze ervaringsverhalen die al naar gelang wie de auteur interviewt, soms wat technisch aandoen. Dit zal de echte wielrenjunkie niet storen. De “mooi-weer”-fietser voor wie de hoogste inspanning het kijken naar een Tour-etappe is, zal wat sneller doorbladeren naar een volgend hoofdstuk. De diehards zullen zich herkennen in het deel dat aan het digitale tijdperk is gewijd. Alle kilometers worden vastgelegd en geüpload naar een community om te delen welke segmenten zijn gefietst en vooral hoeveel tijd dat heeft gekost. Er worden heel wat inspanningsoffers gebracht om een volgende digitale badge te halen.
De diversiteit van de geïnterviewden, van fietsenmaker tot profwielrenner, van fotograaf tot beginnend amateur, zorgt voor een gevarieerd beeld dat Kees de Jong schetst van de wielerwereld. In een van de laatste hoofdstukken geeft hij een overzicht van de Nederlandse wielerliteratuur. Ook somt hij wat boeken op over het wielrennen in zwarte tijden. Over deze laatste periode laat hij Thomas Dekker aan het woord. Met dat interview laat De Jong zien waar het hem om ging bij het schrijven van dit boek, als wielrenner moet je genieten van de sport op de manier waar je je het prettigst bij voelt, zonder oordeel.

De afgelopen jaren is gebleken dat niets vaststaat in de wielersport. De verhalen die zijn opgetekend in dit boek kunnen inmiddels alweer achterhaald zijn. Wat blijft is de passie voor de wielersport. En de grote liefde die deze gepassioneerden gemeen hebben, de liefde voor alleen maar een fiets.