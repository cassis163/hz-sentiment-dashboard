De nieuwe Harlan Coben is uit en de titel luidt: Geen tweede kans. In het boek wordt het verhaal verteld van Marc Seidman die ontwaakt in een ziekenhuis. Er is op hem geschoten en de aanslag heeft hij amper overleefd. Zijn vrouw is ook gedood en zijn dochter Tara is spoorloos. Na enige tijd wordt er losgeld gevraagd en vanaf dit moment doet Marc alles om zijn dochtertje terug te krijgen.

Harlan Coben is een gevierd thrillerauteur en zijn voorgaande boeken heb ik verslonden. Ook dit boek is weer ontzettend spannend. De beginzin zet de toon voor de rest van het verhaal. Deze luidt: Toen de eerste kogel me in de borst trof, dacht ik aan mijn dochter. Daarna wordt het verhaal in sneltreinvaart verteld, het ontwikkelt zich razendsnel waardoor de lezer geen adempauze gegund is. Het is een filmisch boek. De plot zit goed in elkaar en een paar keer zet Coben de lezer op het verkeerde been. De schrijver maakt korte zinnen en spreekt de lezer meermaals rechtstreeks aan. Hierdoor worden toegankelijkheid en tempo verhoogd. Sommige karakters zijn geloofwaardig, hoewel dit in dit boek niet Cobens grootste kracht is. Het verhaal en de gebeurtenissen staan voorop.

Op sommige momenten vond ik enkele personages en voorvallen een beetje onwaarschijnlijk. Zo kan Marc Seidman lichamelijk nog een boel voor elkaar boksen ondanks zijn frequente en heftige blessures. Dit geldt ook voor zijn zijn ex-vriendin Rachel. En zo zijn er nog enkele voorvallen. Maar dit kon voor mij de pret van het lezen niet drukken. Amusement van de bovenste plank, maak u op voor een verhaal in up-tempo.