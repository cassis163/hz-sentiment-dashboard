Kopie van mijn recensie van 21.01.2017, gebaseerd op de Engelse versie van het boek.

De Britse Sarah Pinborough is in ons taalgebied een nobele onbekende, maar zij schreef in het Engels meer dan 20 boeken tot nog toe. Ze is niet aan een genre gebonden en schrijft zowel YA, thrillers als fantasy. Haar laatste boek 'Behind her eyes' is een psychologische thriller.

We maken kennis met Adele, een mooie jonge vrouw, die getrouwd is met David. Hij is psychiater en wanneer hij een nieuwe secretaresse toegewezen krijgt, blijkt dat Louise te zijn, de vrouw met wie hij net een one-night-stand heeft gehad. Adele en Louise ontmoeten elkaar en sluiten vriendschap, op vraag van Adele vertelt Louise echter niets over deze ontmoeting aan David. En dan begint het psychologische spelletje. Adele en David lijken in een verstikkende relatie te zitten, het gaat van kwaad naar erger. Wanneer Louise een echte verhouding met David begint, raakt ze meer en meer verstrikt in deze driehoeksverhouding.

Af en toe neemt de auteur ons mee naar het verleden van Adele en David, zij kenden elkaar immers al als tieners. Adele verbleef ooit in een instelling en werd daar bevriend met Rob, die het echter niet zo met David kon vinden.

Het boek is opgebouwd uit drie delen, die op hun beurt elk uit vrij korte hoofdstukken bestaan. Afwisselend komen Adele en Louise aan het woord. In de Adele-hoofstukken is er een alwetende verteller aan het woord, de Louise-hoofdstukken zijn in de ik-vorm geschreven. Soms gaan we terug in de tijd en heel af en toe is er ook een flashforward. Perspectiefwisselingen, flashbacks, dit boek heeft alles in huis om spanning op te bouwen, en dat lukt dan ook bijzonder goed.

Manipulatie, machtsspelletjes en verdraaide waarheden, het zijn slechts enkele van de thema's in dit boek. Een psychologische thriller van de bovenste plank, op geen enkel moment weet je als lezer wat waar is, je weet niet wie spoken ziet of misschien zelfs leugens vertelt, je hebt er steeds het raden naar.

Zoals hier en daar aangekondigd - Whatever you do, don't give away that ending - kent het boek effectief een bijzondere ontknoping. Heel verrassend, absoluut. Of iedereen er tevreden over zal zijn, is iets anders.

Leesplezier 4, Spanning 4, Originaliteit 5, Schrijfstijl 4, Plot 5