Het heeft lang geduurd voordat we weer een nieuw boek van Kate Morton konden verwelkomen. Maar het was het wachten zeker waard.
Met “de dochter van de klokkenmaker” heeft ze zichzelf overtroffen en is ze schrijfsters als Santa Montefiore ver vooruitgestreefd.

Een dikke pil met een ingenieus verhaal dat een tijdspanne wegtikt van (grofweg) 1850 tot nu waarbij de lezer wordt meegenomen, op zoek naar het antwoord op de vragen wie die bijzondere vrouw op de foto is, en wat er is gebeurd in 1862.

“Al het verleden is heden” staat er op de grafsteen van Lucy Radcliffe. En dat is wat je gaat begrijpen. Zoals de Theems door het landschap meandert, zo vinden de gebeurtenissen uit het verleden hun weg naar het heden. Ook ramen en vensters spelen een metaforische rol: ze geven je een doorkijkje naar de wereld aan de andere kant.

Voor Birdie, dochter van de klokkenmaker is de tijd rekbaar. Er bestaat geen verleden, heden, toekomst. Voor de lezer betekent dit wennen aan de vele sprongen heen en terug in de tijd.
Datzelfde kan gezegd worden over de vele personages waarvan je niet altijd meteen weet wie ze zijn. Maar de lijntjes komen allemaal samen. Zoals Lucy Radcliffe het verwoordt (danwel Kate Morton met een knipoog naar haarzelf): Het is geen eenvoudige prestatie om een hele wereld te scheppen, maar Edward kon dat. Een achtergrond, een vertelling, personages die leven en ademen. (...) een verhaal bestaat niet uit een enkel idee, maar uit duizenden ideeën, die allemaal onderling samenwerken.” En dit geeft exact weer wat dit boek je te bieden heeft nl. een goed uitgewerkt verhaal met dito personages.

Niet alleen de plot getuigt van klasse. Kate Morton kan zich ook beroepen op een volwassen schrijfstijl. Soms schiet ze daarin door als zinnen wel erg lang worden. Ook lijkt ze hier en daar wat creative writing toe te willen passen. Dat levert mooie vondsten op, maar komt een enkele keer ook wat krampachtig over.

Al met al een mooi boek van de hand van een schrijfster die gegroeid is in haar metier. Een verhaal over tijd, geheimen, liefde, spiritualiteit, waarheid, schoonheid en licht.