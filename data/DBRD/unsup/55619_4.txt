In deze fantastische roman, in de meest ruime betekenis van het woord 'fantastisch', neemt de auteur je mee naar een wereld die je tot nu toe niet kende.
Dat was mijn eerste indruk na het lezen van de achterflap. Maar door het lezen van het boek veranderde ik van mening.

In het eerste van de zes delen wordt de lezer op langzaam maar zeker voorgesteld aan een aantal van de spelers in dit verhaal. Door de onderhoudende en beeldende manier van beschrijven van de karakters, zie je deze tijdens het lezen voor je ogen tot leven komen. Daarom noemde ik ze 'spelers' en niet 'personages' zoals gebruikelijk is.
De verschillende landen waarin het verhaal zich afspeelt worden goed beschreven en de kaart voor in het boek is een mooi hulpmiddel om even naar terug te bladeren tijdens het lezen.
De zes delen bestaan over het algemeen over vrij korte hoofdstukken waarin veel gebeurt. Door de goede beschrijving is alles goed te volgen en brengen de wisselende verhaallijnen je niet in de war.

Alles wat menselijk is komt in deze roman naar voren waardoor de beschreven wereld minder een 'ver van mijn bed-show' is, dan ik in eerste instantie verwacht had.

Een fantasy voor young adults. Een roman met een episch-didactische inslag.
De 'les' die hieruit getrokken kan worden is dat dankzij geesteskracht het mogelijk is om zelfs in de meest barre en extreme omstandigheden in staat te zijn vast te houden aan bepaalde elementaire principes, zoals het het belang van vriendschap en het geloven in jezelf. Je kunt niet van iemand anders houden als je niet van jezelf kunt houden.