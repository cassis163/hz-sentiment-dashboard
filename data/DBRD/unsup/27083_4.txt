De naam Michael Berg impliceert wel kreten als ‘kwalitatief goede verhalen, diep doordacht en meesterlijk beschreven’. Voordat Het meisje op de weg verscheen stonden er al zes goed gewaardeerde boeken te pronken met zijn naam op de cover. Het onlangs verschenen 'Het meisje op de weg' zal waarschijnlijk die opgaande lijn alleen maar wat steiler laten lopen.

Anne Givernaud is psychologe van beroep en tijdens een redelijk saai huwelijk met Nicolas, wordt ze straal verliefd op Guido Vandenbussche. Bij deze sportieve, jonge, stoere en knappe man vindt ze alles wat zij in haar relatie met Nicolas wel heeft gezocht maar nooit heeft gevonden. Ze verlaat hem en daarmee ook haar relatief luxe leventje en trekt in bij de avontuurlijk ingestelde Guido.
Als ze op een avond thuiskomen, ligt er dicht bij hun woning, op de weg een meisje. Ze dragen haar gewonde lichaam naar binnen en proberen er achter te komen wat het meisje is overkomen. Omdat communiceren niet goed lukt en ze niet veel meer te weten komt dan haar naam, Lise Picaud, besluiten ze haar te laten rusten en de volgende ochtend verder te gaan het zoeken naar haar herkomst.

Als Anne echter de volgende ochtend pas later dan gewoonlijk ontwaakt, blijken woonkamer en keuken overhoop gehaald te zijn, veel huisraad beschadigd en Guido en het meisje te zijn verdwenen.
Anne gaat op zoek naar Lise en Guido maar het probleem wordt snel groter en ze begint zich af te vragen of Lise misschien heeft gelogen en Guido wel de persoon blijkt te zijn van wie ze denkt dat hij is....

‘Boordevol spanning, intriges en vragen, oneindig veel vragen’. Dat zijn de woorden die op het label moeten staan dat dit boek in de boekwinkel aanprijst. Michael Berg weet op nagenoeg iedere pagina de spijker wel op zijn kop te raken en meestal ook met een daverende klap. In een indrukwekkend en soms emotioneel geladen verhaal, neemt Berg zijn lezers aan de hand en leidt ze door het leven van Anne maar meer nog door het leven van Guido. Omdat de zoektocht van Anne zo moeizaam verloopt en ze in kleinere stapjes vooruitgang boekt dan het gevaar stijgt, groeit de nieuwsgierigheid aan de lezerskant tot ongekende hoogte. Dit alles is verpakt in een goed geconstrueerd verhaal dat met veel kleur is verteld.
Nagenoeg volledig realistisch tot een klein struikelpartijtje op het moment dat Anne krantenartikelen wil lezen en gaat vertalen. Het eerste stukje met Google Translate uiterst gebrekkig, de tweede aanzienlijk grotere lap tekst perfect geschreven..... Daar is even de zo goed aanwezige sfeer in het verhaal verdwenen. Verder kan 'Het meisje op de weg' tot een van de betere boeken van Michael Berg worden gerekend.

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 5 sterren