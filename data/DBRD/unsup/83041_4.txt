'Orphan X' is het eerste deel in een serie thrillers met en over Evan Smoak. Evan is onderdeel geweest van een zeer geheim project, waarin jonge kinderen onder de hoede van een mentor werden opgeleid tot huurmoordenaar voor de overheid. Evan's mentor, Jack, is een vaderfiguur voor hem geworden - maar wel eentje die hem steeds weer op missies over de hele wereld stuurt. Dan gaat er een keer iets fout en in plaats van een legitiem doel blijkt hij een mensenrechtenactivist te hebben vermoord.
Wanneer hij verhaal haalt bij Jack, wordt die voor zijn ogen doodgeschoten en moet Evan vluchten. Dat is voor hem gelijk het sein uit het project te stappen en zich diep verscholen te houden. Tot er dingen gebeuren waaruit blijkt dat 'men' hem op het spoor is.

Evan Smoak is een apart figuur, dat kan haast niet anders met zo'n jeugd. Maar hij heeft naast zijn meedogenloze training ook andere dingen geleerd, waaronder de belangrijkste les: Laat nooit een onschuldige sterven. Dat brengt hem af en toe in wonderlijke situaties, bijvoorbeeld met zijn medebewoners in zijn flatgebouw. Dat geeft tegelijkertijd een lichte toon aan het boek en maakt Evan toegankelijker dan bijvoorbeeld Lee Child's held Jack Reacher.

Een genoegen om te lezen; spannend, met veel vaart en een goed in elkaar zittend plot. Kom maar op met deel 2!