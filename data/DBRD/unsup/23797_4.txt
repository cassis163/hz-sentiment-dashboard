‘Toen zag ik het – dat kleine zwarte voorwerp dat door de heldere, blauwe lucht op me af kwam razen. En toen…
Bam.
Een flits van ongelofelijke pijn…
En daarna niets.
(Nul.)
Het einde van mijn normale leven.’

Het begin van opnieuw een spannend boek van de Britse auteur Kevin Brooks. Brooks studeerde psychologie en filosofie en maakte in 2003 zijn debuut met Martin Big. Ondertussen zijn er al vele boeken van zijn hand verschenen. Kevin Brooks is vooral bekend onder young adults, maar ook volwassenen weten zijn boeken te waarderen. Daarnaast werkt hij de laatste jaren aan een serie voor de wat jongere lezers.

'iBoy' is het verhaal van de zestienjarige Tom Harvey. Op zijn terugweg van school, net op het moment dat hij onder zijn eigen flat staat, wordt een iPhone van de dertigste verdieping naar beneden gegooid die hem recht op zijn hoofd raakt. Tom raakt ernstig gewond, maar overleeft het ongeluk. Hij wordt geopereerd, maar de brokstukken van de iPhone kunnen slechts gedeeltelijk verwijderd worden. En die achtergebleven deeltjes zorgen bij Tom voor een buitengewoon effect. Met zijn hoofd kan hij alles doen wat de iPhone kon, en meer. Van telefoongesprekken afluisteren en het internet afschuimen tot bankrekeningen kraken. Het is een makkie geworden voor Tom. Nee, voor iBoy. En nu hij als het ware een soort nieuwe superheld is, komt hij voor een keuze te staan: moet hij wraak nemen op de verkrachters van zijn vriendin Lucy (die tevens ook de iPhone naar zijn hoofd gesmeten hebben), of moet hij zich gedeisd houden?

Klinkt de inhoud je wat over the top? Dat valt te begrijpen, maar na het lezen van 'iBoy' zal je je mening ongetwijfeld herzien. Het verhaal is goed uitgewerkt. Het wordt verteld vanuit de ik-persoon (Tom Harvey/iBoy) en dat maakt dat je je als lezer betrokken voelt in het boek. Bepaalde personages hadden hier en daar wat beter uitgewerkt kunnen worden, maar degene die er echt toe doen, zijn voldoende uitgediept. En meer hoeft dat niet te zijn. Het verhaal vraagt niet om ellenlange beschrijvingen, want zo zou het zijn constante vaart verliezen.

Kevin brooks heeft een eenvoudige maar unieke schrijfstijl die leest als een trein en die je niet vaak terugvindt in boeken. Ook in 'iBoy' vind je zijn harde, onverbloemde stijl terug. Niet rond de pot draaien, maar de zaken voorstellen zoals ze zijn, en dat kan al eens hard zijn. Op zijn manier van schrijven kwam al vaker kritiek (is dit wel gepast voor jongere lezers?), maar met zijn stijl heeft hij de laatste jaren toch een vast publiek verworven onder lezers.

Ondanks dat het boek voor het eerst verscheen in 2010, komt 'iBoy' binnenkort opnieuw in de spotlights te staan. Niet dankzij een zoveelste druk van het boek, maar dankzij de verfilming. In het voorjaar van 2017 gaat de gelijknamige film in première en kunnen alle fans van Kevin Brooks terug genieten van dit geweldige verhaal. Of de film even goed wordt als het boek, dat valt nog af te wachten, maar we kunnen wel al reikhalzend uitkijken naar 'iBoy'.