‘Het vijfde evangelie’ gaat over de broers Simon en Alex, beiden priester. Hun goede vriend Ugo wordt vermoord. Ugo stelde een expositie samen rondom de lijkwade van Turijn. Omdat Simon naast het lichaam van Ugo wordt aangetroffen, is hij hoofdverdachte. Alex wil zijn broer vrijpleiten en gaat op onderzoek uit. Hij maakt daarbij gebruik van de onderzoeken en bevindingen van Ugo. Als Alex ontdekt wat Ugo op het spoor was en van alle kanten wordt tegengewerkt, maakt dit voor hem duidelijk dat Simon Ugo niet vermoord kan hebben.

Leerzaam
‘Het vijfde evangelie’ is een erg informatief en leerzaam boek. Ian Caldwell schreef maar liefst tien jaar aan dit verhaal dat tot in de puntjes is uitgewerkt. Geen snel in elkaar gezet verhaal dus, dat aan de oppervlakte blijft. Je leert veel over het katholieke geloof, de verschillende stromingen, geschiedenis en gebruiken. Al vanaf de eerste bladzijden toont Caldwell zich een goed onderwijzer, de inleiding is een historische kanttekening over de verschillende stromingen binnen deze religie. In het verhaal wordt uitvoerig ingegaan op het verloop van het strafrechtelijk onderzoek binnen het Vaticaan. De zorgvuldig uitgewerkte details hebben echter ook een nadeel: het gaat ten koste van de leesbaarheid en de spanning. Het is een langzaam kabbelende whodunit met een wel erg voorspelbare afloop.

Zeker lezen
Met ‘Het vijfde evangelie’ heb je dus geen (top)thriller in handen. Toch is dit boek het lezen zeker waard. Op een prettig leesbare manier steek je veel op over het katholieke geloof, dat nauw verweven is in onze samenleving. Hoewel gestoeld op veel research is het geen wetenschappelijke verhandeling geworden. Een erg toegankelijke geschiedenisles dus die ook een inkijk geeft in het hedendaagse geloof.

Conclusie
Met ‘Het vijfde evangelie’ schreef Ian Caldwell een prettig leesbaar boek over de geschiedenis van en gebruiken binnen het katholieke geloof. Spannend wordt het nergens, maar boeiend en interessant is het zeker.