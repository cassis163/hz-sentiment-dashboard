Deel 5 van de Robots In Time reeks gaat verder waar het vierde deel geÃ«indigd is. Robot Hunter, Jane Maynard en Steve Chang werken nog steeds aan het terugbrengen van zes robots die zich - ieder op een andere plaats - in het verleden verstopt hebben. Elke robot, wanneer niet teruggebracht, zal uiteindelijk overleven tot in het heden en dan een nucleaire explosie veroorzaken die miljoenen slachtoffers vergt. Het is die explosie die de drie steeds op de hoogte brengt van de plaats waar de robot zich precies verstopt heeft. Nadat MC1 tot en met MC4 zijn teruggebracht, gaat men in dit boek logischerwijze op zoek naar MC5 die zich in China verstopt heeft op het moment dat Marco Polo daar verblijft. Ze nemen ook historica Marcia Lew mee die gespecialiseerd is in de geschiedenis van die tijd en bovendien ook nog een Chinees uiterlijk heeft.

William F. Wu - naar goede Amerikaanse gewoonte aangesproken als Bill - heeft een aantal leuke wetenswaardigheden in het boek gestopt. De hoofdpersonages komen terecht nabij de stad die later Peking is geworden en die dan nog Khanbaliq heet. Ze mengen er zich onder de lokale bevolking en ontmoeten Marco Polo en Kublai Khan, de heerser van dat ogenblik, en bezoeken de Chinese Muur. Van elk van deze gebeurtenissen maakt de schrijver gebruik om wetenswaardigheden te vermelden die ook werkelijk vermeldenswaard zijn omdat het vaak net die dingen zijn die men niet meteen in de geschiedenisboeken terugvindt. Dat is het interessante van dit boek. Wu is zelf een geboren Amerikaan met een Chinese vader en een Amerikaanse moeder en dat verklaart meteen ook waarom de wetenswaardigheden in dit boek nog beter uitgewerkt lijken dan in de voorgaande boeken. Het kost de lezer totaal geen moeite om zich in het bijzonder mooie decor van dit verhaal te verplaatsen.

Het verhaal zelf zit prima in elkaar, laat zich opnieuw vlot lezen, maar is net als de voorgaande geen hoogtepunt in de literatuur. Het is aangenaam vertier dat liefhebbers van sciencefiction en geschiedenis (een combinatie van beide liefhebberijen is aangewezen) niet zal vervelen maar dat ook geen eeuwigheid zal bijblijven. Het is opgezet volgens het vaste stramien dat ook de voorgaande vier verhalen volgden: de vier hoofdpersonen komen aan in het verleden, komen in conflict met dr. Nystrom en zijn robot Ishihara die eveneens naar het verleden zijn gereisd, en raken gesplitst. Tegen het einde van het boek aan vinden ze de gezochte MC-robot en keren ze weer naar het heden.

Wu slaagt er in elk boek wel in een klein verrassend elementje in te bouwen. Dit keer zit die verrassing op het einde. Het boek loopt niet helemaal af zoals de andere vier en op die manier legt Wu wat aas voor je klaar zodat je als lezer niet anders kan dan dat aas - het zesde boek - op te pikken.