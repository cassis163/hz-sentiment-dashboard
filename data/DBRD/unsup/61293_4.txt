Heel lang heb ik op het punt gestaan het boek 3 sterren te geven. Het concept van het boek is interessant, de world building heel intrigerend en de personages heel realistisch. Het boek kabbelde alleen wel heel lang gewoon maar een beetje in een rustig ritme voort. Er zaten wat kleine oplevingen in, kleine momentjes van spanning, maar die mochten eigenlijk nauwelijks een naam hebben.

Het is duidelijk dat dit boek eigenlijk met maar een paar redenen geschreven is: In dit boek wordt de situatie uitgelegd, de personages worden aan ons voorgesteld (en hun onderlinge relaties) en we krijgen een beeld van de wereld waarin dit verhaal zich afspeelt en hoe die eruit ziet. Daarnaast is deze kleine "omweg", want vergeleken met het begin en het einde van het verhaal voelt dit wel zo, vooral gemaakt voor de ontwikkeling van de hoofdrolspeelster en voor het opbouwen van de relatie tussen haar en Lee. Op sommige punten gaat deze voor mij iets te snel (ik ben love at first sight echt ontgroeid volgens mij), maar het is gelukkig niet overheersend en storend.

De vierde ster heeft het boek verdiend in de laatste 50 pagina's. In de laatste 50 pagina's wordt pas duidelijk hoe gevaarlijk de wereld is. Hoe ondoorzichtig deze is en hoe moeilijk het gaat worden om het goede van het kwade te onderscheiden. De indruk wordt gewekt dat de "goede" kant maar net is hoe je het bekijkt en dat is het punt waarop we kunnen gaan praten.

Ik ben heel benieuwd hoe het verhaal verder gaan en waar het heen gaat. Op dit moment is er nog geen duidelijke richting zichtbaar, maar ik laat me graag verrassen.