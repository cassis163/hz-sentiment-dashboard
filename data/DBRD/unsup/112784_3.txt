Al decennia lang houdt de verschrikkelijke sneeuwman ons bezig. Overal ter wereld werden voetafdrukken van hem ontdekt. Van de Mount Everest, de Himalaya tot Alaska aan toe. Is de verschrikkelijke sneeuwman nu een legende of loopt er werkelijk ergens op de wereld een vreselijk monster rond? In het nieuwe boek van Alyze Bos probeert de tienjarige Eefje Suikerhart de identiteit van De verschrikkelijke sneeuwman te onthullen.

Het is de meest vreselijke kerstvakantie ooit voor Eefje. Alles zit tegen. Het is bar koud, haar ouders zijn gestrest, oma ligt in het ziekenhuis en het allerergste is dat het gezin gaat verhuizen. Eefje brengt de vakantie door in een kaal huis, zonder kerstboom. Wanneer Eefje in het donker door het park loopt, komt ze de verschrikkelijke sneeuwman tegen. Omdat niemand geloof dat ze het monster gezien heeft, richt Eefje met haar vrienden de ‘Monsterclub’ op. Ze willen hun klasgenoten en de ongelovige grote mensen bewijzen dat de verschrikkelijke sneeuwman echt bestaat. De vrienden krijgen hierbij hulp uit onverwachte hoek.

De verschrikkelijke sneeuwman is een verhaal met een boodschap, een modern kerstsprookje. Eefje is een heel moedig meisje, ze onderneemt immers met haar vrienden een zoektocht naar het onbekende monster. Ze is ook een meisje met een heel groot hart. Terwijl iedereen met een grote boog om Bacchus (de zwerver) heen loopt, sluit Eefje vriendschap met de man.

Het boek draait niet alleen om moed, eenzaamheid, vriendschap, pesten, vooroordelen, angst voor het onbekende of een verhuizing. Centraal staat ook dat veel volwassenen kinderen niet serieus nemen. Als vader, moeder, oma of de meester Eefjes verhaal over het monster geloofd hadden was het verhaal heel anders afgelopen. Het is wat jammer dat er zoveel thema’s voorbij komen in het boek. Misschien had het beter geweest om voor wat minder thema’s te kiezen en die wat meer uit te diepen.

Het boek ziet er verzorgd uit. Het bestaat uit 27 korte hoofdstukjes. De titels boven de hoofdstukken passen goed bij de inhoud en er is veel ruimte om de tekst. Er staan geen illustraties in het boek. Alleen op de eerste en laatste bladzijde zijn de poten van het monster te zien. Dit wekt je nieuwsgierigheid. Hoe ziet het monster er verder uit? Is het echt de verschrikkelijke sneeuwman? Het is erg leuk om samen met kinderen illustraties bij het boek te maken en met behulp van een powerpointpresentatie of vertelkastje voor te lezen. Leerlingen van de Freinetschool de Bothoven deden dit bij de boekpresentatie: https://www.youtube.com/watch?v=wV-vJfKcw2A.

Het boek is voor kinderen van ongeveer acht tot twaalf jaar. Op de cover is een tekening van de sneeuwman te zien, maar helaas ziet deze er niet zo aantrekkelijk uit en is de sneeuwman niet te herkennen.Ik heb het boek aan enkele kinderen laten zien en hen gevraagd wat zij er in zagen. De een zag er een grote hond in, de ander een beer, de volgende een berg met een klauw en de laatste een baard met een dierenpoot (“ Het een monsterkerstman!”). Dit is erg jammer omdat kinderen, van deze leeftijd, boeken toch vaak uitkiezen op het uiterlijk van de cover.

Het boek is genomineerd voor de Hotze de Roosprijs 2016. Deze prijs is vernoemd naar de schrijver van De Kameleon. De gemeente Zaanstad reikt elk jaar een prijs uit aan een debuterend kinderboekenschrijver. Leerlingen van 16 Zaanse scholen lezen zoveel mogelijk boeken van debuterende schrijvers. De schrijver met de meeste stemmen wint de Hotze de Roosprijs en krijgt een bedrag van €4.500! http://www.zaansekinderjury.nl/

Van hoofdpersoon Eefje hebben we, na het lezen van het boek, twee dingen geleerd. Laat je nooit afschrikken door iemands uiterlijk (dus ook niet door het uiterlijk van het boek) en maak altijd je eigen keuze. Wie dit boek kiest zal er geen spijt van krijgen!
Overhandiging van het eerste exemplaar van het boek: https://www.youtube.com/watch?v=tTWm44HkrJc
.