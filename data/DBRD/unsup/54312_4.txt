Titel: Marionet/Hangman
Auteur: Daniel Cole
Serie: William Fawkes deel 2
Uitgeverij: Luitingh Sijthoff
Publicatiedatum: Februari 2018
Aantal bladzijdes: 400

Auteur
Daniel Cole werkte als ambulancebroeder. Ragdoll is het eerste deel in de William Fawkes serie en zijn thrillerdebuut welke inmiddels in meer dan 30 landen is verschenen. Ragdoll zal worden verfilmd als tv-serie. Marionet is het tweede deel van de serie.

Achterflap
In Marionet, het vervolg op bestseller Ragdoll van Daniel Cole, is er een copycat moordenaar aan het werk…
Rechercheur Emily Baxter krijgt te maken met een nieuwe zaak die haar akelig bekend voorkomt: een lichaam dat in dezelfde onmogelijke houding is opgehangen aan draden als bij de Ragdoll-moorden. Dit keer ligt het lichaam echter aan de andere kant van de wereld, en met het woord LOKAAS in de borst gekerfd. Terwijl de media-aandacht steeds groter wordt, moet Baxter helpen bij een andere moordzaak. En dan treft ze eenzelfde soort moord aan: nu staat het woord POPPEN op de borst. Voor wie is het lokaas bedoeld, en wie zijn de poppen? Maar nog belangrijker, wie heeft de touwtjes in handen?

[Stel dát er een god is?
Stel dát er een hemel is?
Stel dát er een hel is?
En stel… gewoon, hé… stel dat we daar allang zijn?]

Mijn mening
Na het eerste deel met William Fawkes en Emily Baxter was ik enorm benieuwd hoe het verhaal verder zou gaan. Zeker gezien het feit dat Fawkes aan het eind van het boek op de vlucht sloeg. Marionet draait eigenlijk volledig rondom Emily, een interessant en prettiger personage dan Fawkes. Een bijzondere vrouw met erg weinig vertrouwen in de wereld en de mensen om haar heen. Doordat ze eigenlijk niemand vertrouwt, brengt ze zichzelf zeer regelmatig in een lastig parket.

Het verhaal an sich zit goed in elkaar, min of meer een herhaling uit het eerste deel maar dan met een heel ander motief. Daarnaast verspreidt het verhaal zich over Londen en New York. De proloog zorgt er direct voor dat je je af gaat vragen wat er allemaal staat te gebeuren. De epiloog zet het hele verhaal in een ander daglicht en doet vermoeden dat er nog een volgend deel zal volgen.

[Soms zijn de dingen die ons bijna doden juist de dingen die ons redden.]

Het duurde even eer ik in het verhaal zat, ik moest ook weer even bedenken welke personages al bekend waren en welke nieuw. Ragdoll was wat dat betreft toch al een klein beetje weggezakt. Eenmaal een eind onderweg in het verhaal vallen de personages en de puzzelstukjes langzaamaan op zijn plaats. Het voelt een beetje als thuiskomen. Een vlotte schrijfstijl met niet te lange hoofdstukken zorgt ervoor dat je toch steeds denkt, ah nog ééntje dan. En dan is het boek ineens alweer uit…

Marionet is een goed uitgewerkt en spannend tweede deel waarin Emily Baxter de hoofdrol speelt. Langzaamaan leren we haar beter kennen en ontwikkelt zich een, aan de ene kant sterke maar aan de andere kant erg wantrouwende jonge vrouw. Ontzettend benieuwd hoe zij zich verder gaat ontwikkelen na het slotakkoord van dit verhaal.

Spanning: 4
Plot: 4
Leesplezier: 4
Schrijfstijl: 4
Originaliteit: 3,5
Psychologie: 4

Hiermee kom ik op 4 mooie sterren voor Marionet van Daniel Cole. Ik kijk uit naar een volgend boek.

(ook gepubliceerd op: www.thrillersandmore.com)