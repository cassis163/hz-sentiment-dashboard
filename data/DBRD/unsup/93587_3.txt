Wat een prachtig boekje is Schoppenvrouw! Mooi, stevig en compact. Het gevoel dat dit kleinood je in je handen geeft, beklijft ook tijdens het lezen. Aan de schrijfstijl is even veel aandacht besteed als aan de uitvoering van het boek. Een genot om te lezen. Wat me opviel was dat de stijl het ritme van de gebeurtenissen in het verhaal volgt. Bruisend en opgejaagd als het verhaal je bij de keel grijpt. Rustig en weloverwogen in de passages met minder dynamiek. De sfeer is goed neergezet. Ik weet weer waarom ik nóóit naar een waarzegger wil gaan!

Voor een echt bevredigende leeservaring is voor mij alleen meer nodig dan mooie taal en sfeer. Het is maar een dun boekje en helaas had het plot niet veel om het lijf. Ik miste in het verhaal diepgang en verrassing. Ik voelde me bij het dichtslaan toch een beetje onbevredigd door deze schoonheid van een Schoppenvrouw.