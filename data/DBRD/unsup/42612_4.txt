Dit recensie-exemplaar ontving ik van Ronald van den  Broek, waarvoor dank.

Ik was ontzettend geïntrigeerd door de titel van dit boek.. waar zou die op slaan? Ook de coverfoto ziet er duister en raadselachtig uit. Tijd om dit boek open te slaan!
De helft van het boek heb ik in het vliegtuig en in Rome gelezen, een stad die niét op Julians ljjstje staat...

Mila, een jonge vrouw en fysiotherapeute, ontvangt op een dag een rouwkaart.
In het Fins, een taal die ze niet spreekt en dus ook niet kan lezen. Aangezien ze de naam van de overledene niet kent, heeft ze ook niet direct het idee om de kaart te laten vertalen.

Als ze op een avond in de kroeg de aandacht trekt van een man, Jason, en met hem aan de praat raakt, ontdekken ze dmv Google Translate dat de tekst op de kaart haar wel erg bekend voorkomt....
Ze besluit naar de begrafenis te gaan in Finland.

Niet veel eerder heeft Emil tenauwernood een wilde achtervolging overleefd, om er achter te komen dat 'ze' hem nooit zullen laten gaan. Sterker nog, om zijn doel te bereiken, is het maar beter als hij voorkomt dat ze hem in handen krijgen. Koste wat kost.

In Finland komt Mila erachter dat de overledene haar wel degelijk bekend is. Maar er gebeuren meer vreemde dingen tijdens dit bezoek, en ook wanneer ze weer thuis is houdt dat niet op.

Een paar dagen weg is misschien wel even wijs, en samen met haar broer Julian gaat ze naar Dubai. Dat had ze hem tenslotte beloofd.
Wanneer ze samen poseren voor een foto, wordt de situatie ineens heel vreemd en daarmee begint Mila zich af te vragen wat er in hemelsnaam allemaal aan de hand is.

Eenmaal terug in Nederland besluit ze Jason op te zoeken.  Als journalist kan hij vast een handje helpen om achter het hele verhaal te komen.
En daarmee begint een zoektocht door diverse landen naar de waarheid.
Want wie is er nog te vertrouwen? Wat wil haar broer precies dat Mila bereikt? En wat zou haar vriend Nathan er van vinden, als hij wist dat ze met een andere man door Europa aan het reizen is?

Ronald van den Broek heeft een spannende thriller geschreven met diverse lagen w.b. spanning.
Natuurlijk de zoektocht van Mila an sich, die grensoverschrijdend is, maar ook de spanningen rondom de relatie tussen Mila en Nathan (en zijn ouders), het verhaal rondom de dood van de ouders van Mila en Julian én niet te vergeten de bloedstollende openingsscène van Emil.

Het boek zindert van de spanning, maar er is ook ruimte voor verschillende vormen van 'houden van'.

"Zijn ogen twinkelden en voor het eerst zag ik weer dat blije jongetje dat aandoenlijk glunderde toen ik samen met mijn Marsipulami na zijn solo-optreden voor hem applaudisseerde. God, wat had ik zijn onbevangenheid gemist.

Ik sloot hem in mijn armen en gaf hem een kus op zijn mond. 

'Ik beloof je dat we samen die trip gaan maken. En je hoort wat ik zeg, hè? S A M E N.' "


De schrijfstijl van deze auteur is méér dan oké;  hij houdt de vaart er goed in, om op de juiste momenten even in te houden en in het overweldigende geheel wat ruimte te geven aan de o zo belangrijke kleinere, intiemere momenten. Ik noem als voorbeeld: Nathan.
De situatie rondom Nathan vind ik met erg veel respect geschreven, heel mooi.

Hoewel misschien iets vergezocht, is het plot bijzonder goed uitgedacht. Ik kan me zomaar voorstellen dat het voor discussies kan zorgen, de vóórs en tegens tegen elkaar afwegend, de ideologie van de groep waar Mila het tegen op neemt.

Ik zou nog veel meer willen vertellen, maar daarmee zou ik te veel weggeven.
Ga gewoon lezen. Écht doen, want dit boek is het waard. Gewoon 4,5 duim