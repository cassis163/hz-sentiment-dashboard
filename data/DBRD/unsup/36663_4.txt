Ik heb de 428 bladzijden vrijwel in één hap verslonden! Het heldere taalgebruik van Robotham, zonder ellenlange uitweidingen, zijn humor, zijn concrete manier van vertellen, slepen je mee in het leven van en de gebeurtenissen rond hoofdpersoon Joseph (Joe) OLoughlin, psychiater, gelukkig getrouwd en net zo menselijk en anti-held als de gemiddelde lezer (schat ik).
De verdenking is spannend en goed voor urenlang leesplezier. En dat zonder rondvliegende kogels of snerpende achtervolgingen, zonder slappe bladvulling, maar met verrassende wendingen, psychologisch inzicht en een intelligente ik-figuur van vlees en bloed, die net als iedereen goede en minder goede karaktereigenschappen heeft.