Met dank aan Uitgeverij Boektriomf voor het recensie-exemplaar.

Auteur: Erik le Romancier

Uitgever: Boektriomf

Aantal pagina’s: 178

Genre: Verhalenbundel / NUR 332

Verschijningsdatum: mei 2015



Over de auteur:

Erik le Romancier is auteur en recensent. Stilte Graag! Verscheen in 2015 en is zijn debuut. Zijn tweede boek Liefde, Lust en Andere Ongemakken kan nu elk moment verschijnen.

( Bron: http://erikleromancier.com )

Cover:

Ja super. Eenvoudig, passend en overtuigend zonder moeilijk te doen. Love it.

Achterflap:

Soms hilarisch, soms aangrijpend, soms fantastisch, soms fel realistisch, maar altijd ontroerend en onderhoudend, dat zijn de verhalen van Erik le Romancier.

Le Romancier is een ware meester in het prikkelen van zijn publiek met korte, krachtige en vrijmoedige vertellingen over gewone mensen in ongewone situaties. Met vlot geschreven en uiterst invoelbare verhalen als ‘Stilte Graag!’, ‘Mama ben jij een hoer?’ en ‘Vergulde pil’ daagt Erik le Romancier zijn lezers op humoristische, indringende en soms zelfs schaamteloze wijze uit tot nadenken over henzelf en hun leven. En tot het tellen van hun eigen zegeningen ……

‘Stilte Graag!’ is smeuïg, sappig en sexy van de eerste tot de laatste bladzijde.

Mening:

Na het Dank- en Voorwoord volgen 14 verhalen waarbij Le Romancier geïnspireerd werd door waargebeurde verhalen.

Het begint in de ik-vorm met Stilte Graag! en dit geeft je direct een klap in je smoel. Lees ik dit nu goed? Oké, dit wekt irritatie op, de achtergrond van de mishandelaar wordt me niet echt duidelijk ook maar het leest vlot weg. Het zorgt er ook voor dat ik eigenlijk tegen mijn zin in benieuwd ben wat dit voor bundel gaat zijn. Hoe gek is dat?

Le Romancier snijdt op scherpe wijze pittige onderwerpen aan, en schaar onder dit kopje dan ook direct maar de personages. Pittig, maar eigenlijk vaak ook gewoon behoorlijk ‘sneu’ in doen en laten. Van een borderliner tot prostituees, van in vechtscheiding liggen tot miskraam tot drugs tot ontrouw tot je kan het eigenlijk zo gek niet bedenken.

Het is wat men overkomt, waar men voor kiest, wat men er mee doet.

Aan de ene kant entertainend, aan de andere kant zet het me niet tot verder nadenken en dat hoeft eigenlijk in deze ook niet. Ik kom ook zelden tot enig begrip, zo ver reikt mijn empathisch vermogen niet. Ik verbaas me, ik erger me en waar ik denk: Hey, dit is een originele en toffe insteek, weet het zo te eindigen dat ik denk: Wat een lachwekkende conclusie, maar het zal wel kloppen. In jouw wereld.

Naast enkele positieve moralen van de verhalen, die me dan helaas niet weten te raken, blijft in mijn beleving een soort van bedorvenheid de boventoon voeren. Met het laatste verhaal Horror in huis gaat Le Romancier mijn grenzen dan echt over. Incest is een serieuze zaak maar dit verhaal… Het ontneemt me alle behoefte tot verder lezen, maar ik besluit het uit te lezen. Wat moet ik ermee? Ik wil hier absoluut niks mee. Dat is het.

Conclusie:

Le Romancier kan echt wel schrijven, is ergens ook heel origineel maar laat me met een dubbel gevoel achter. De NUR 332, oftewel de thriller, kan ik persoonlijk niet helemaal plaatsen. Bevindt een volgend boek zich op een heel ander vlak, dan pak ik het wellicht eens op.

Ik rond af naar drie en halve sterren voor Stilte Graag!

Karin Meinen.