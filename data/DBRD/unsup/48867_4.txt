Mark en Hilary Bradley wonen in hun droomhuis. Maar doordat Mark een jaar geleden is beschuldigd van het hebben van een relatie met een van zijn leerlingen is hij zijn baan kwijt geraakt en zijn de inwoners van het stadje ronduit vijandelijk tegen hen.

Dan wordt de zus van het betreffende meisje vermoord aangetroffen en wijzen alle vingers opnieuw naar Mark. Hij is immers die avond nog gezien met het vermoorde meisje. De enige die hem onvoorwaardelijk gelooft is Hilary. Zij is van plan met alles wat in haar macht ligt om de onschuld van Mark aan te tonen. Wanneer er feiten aan het licht komen die wijzen op een heel andere dader lijkt het er op dat er iemand alles aan is gelegen om Mark te brandmerken.

Het valt niet mee om elke keer een goed, zo niet nog beter, boek op de markt te zetten. Ik vond de boeken die ik eerder las van Brian Freeman spannender en meer bijzonder dan dit boek, dat hier en daar toch een tikkeltje teveel van het goede heeft. Daarnaast lopen er zoveel verhalen door elkaar dat het ietwat onoverzichtelijk wordt, hoewel deze aan het eind wel op een geweldige manier samen worden gebracht en dan wordt ook de bedoeling van alle verhaallijnen wel duidelijk.

Deze kleine puntjes van kritiek doen zeker niet af aan mijn beoordeling want het is zondermeer weer een geweldig boek.