Dit boek van de Nederlandse fantasy schrijver Adrian Stone is een boek van de serie Magycker. Het neemt je mee naar een land met draken, magiÃ«rs en luchtschepen.
Omdat het het eerste boek is volgen veel nieuwe personen, plaatsen en begrippen elkaar in het begin snel op. Dit neemt niet weg dat het boek je snel pakt, je zit snel in het verhaal.
Voor de schrijver is dit het eerste boek nadat hij een tijdje niet heeft kunnen schrijven vanwege een burn-out, een heftige ervaring volgens de auteur zelf.
De illustratie op de voorkant van het boek geeft de verwachting dat draken de hoofdrol spelen in het boek.

We maken kennis met Marit en haar autistische broertje Auric. Zij wonen in een dorpje waar een spreuk besteld is bij de Magyckers omdat de doorgaande weg geblokkeerd is. De wereld wordt beheerst door de Magyckers. Zij verkopen voor hoge prijzen spreuken, reizen in luchtschepen en worden vergezeld door louteraars en wapenbroeders.
Marit en haar broertje zijn aanwezig bij het uitspreken van de spreuk en al gauw volgen er allerlei vreemde gebeurtenissen.
De spreuk wordt nogmaals gebruikt, maar door wie, en wat heeft de vreemdeling Eamon er mee te maken?

Draken spelen zeker een rol in dit boek, maar niet zoals je het zou verwachten, en zeker geen hoofdrol. Door de snelle wisselingen van gebeurtenissen en personen kan het verhaal soms wat verwarrend zijn en heb je af en toe het gevoel dat je iets mist, maar door de heldere duidelijke schrijfstijl van de schrijver heb je snel de draad weer opgepakt.
Het is geschreven vanuit verschillende personages, zodat je vanuit verschillende oogpunten het verhaal beleefd.

Magycker - De Klauw, zeker een boek om te lezen als je van fantasy houdt en van lekker doorlezen. Het pakt je vanaf het begin

Magycker - De Klauw
Adrian Stone
Uitgeverij Luitingh - Sijthoff
2016
350 pagina's

Marjan de Waal (juf Marjan)