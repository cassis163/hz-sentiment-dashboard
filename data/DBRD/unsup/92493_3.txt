Tegen de achtergrond van de verpauperde en verarmde industriestad Detroit, speelt zich een bizar en spannend verhaal af.
Het dode lichaam van een jongen wordt gevonden, een bovenlichaam, vastgeplakt aan het onderlichaam van een hert. Op de tunnelmuur achter de vermoorde jongen is met krijt een rechthoek geschilderd, een deur.
Rechercheur Gabriella Versado, die sinds kort met haar tienerdochter in een van de armere wijken van de stad woont, wordt op de zaak gezet. Maar niet alleen zij, ook andere mensen in de stad worden langzaam maar zeker in het web van de moordenaar getrokken. Er verschijnen meer krijtdeuren. En meer vermoorde mensen.
Ondertussen loopt er een kunstenaar door de straten die geplaagd wordt door een droom. Een grote, donkere, angstaanjagende en vooral bloederige droom die steeds sterker wordt en zijn eigen leven lijkt te gaan leiden.
Langzaam verspreidt de nachtmerrie zich en lijkt onmogelijk echt te worden...

Lauren Beukes heeft hiermee een spannende maar niet helemaal evenwichtige detective geschreven. Ondanks de paranormale gebeurtenissen hier en daar, wil die kant van de droom maar niet helder worden. Wat is de droom, wat wil hij, waar heeft hij zijn macht vandaan? Als lezer had ik dat graag beter uitgewerkt gezien. Wat overblijft is een alleszins leesbare, spannende detective met hier en daar een los eindje. Ook de personages hadden meer diepgang kunnen krijgen. Veel van wat hen drijft tot wat zij doen is niet duidelijk. Dan had het boek zeker nog meer leesplezier gegeven.

De vertaling laat te wensen over. Vaak werden zinnen te letterlijk vertaald waardoor er regelrechte fouten ontstonden en ook werden er hier en daar de namen van personages verwisseld. Het irriteert en leidt af van de inhoud.
Toch is het een boek waarvan de gemiddelde lezer die van het genre houdt geen spijt krijgt als deze wordt meegenomen in de vakantiekoffer.