Las haar eerste boek Vuurkoraal al als een trein, met Dossier Tobias heeft Annet de Jong zichzelf overtroffen.
Het vlot geschreven verhaal gaat over het lot van het jongetje Tobias. Het huwelijk tussen zijn vader, de Canadese Pool Nicolas, en zijn Nederlandse moeder Isabel eindigt in een tergende strijd en een ontluisterend drama. De moeder neemt Tobias na de scheiding mee naar Nederland, maar Nicolas ontvoert het jongetje naar Polen en ontzegt het ieder contact met de moeder.
Tegen de achtergrond van het pausbezoek aan Polen probeert Isabel, gesteund door haar familie, het jongetje terug te halen uit Warschau.
Annet de Jong is wars van de klassieke thrillerdogma's en dat is een verademing. Zowel qua stijl als qua inhoud is Dossier Tobias daardoor verrassend. Zonder dat het boek inboet aan spanning besteedt ze aandacht aan politiek juridische items zoals het Kinderontvoeringsverdrag en grote thema's als de rol van de katholieke kerk in Polen.
Verder weet ze haarscherp en op een fascinerende wijze de verschillende familierelaties te beschrijven, of het nu gaat om de decennialange familietradities van de familie IJzerman, de getraumatiseerde relatie tussen Nicolas en zijn vader of de onvermurwbare loyaliteit van Tobias naar zijn vader. Dit maakt het boek met recht een literaire thriller
Maar bovenal is Dossier Tobias een prachtig en lekker spannend boek dat je in één ruk uitleest.