Lief van je is een roman die je meeneemt in het leven van Rêve, een universitair studente, die worstelt met de dood van haar broer, haar eigen identiteit en haar keuze om voor een leven te kiezen in het door oorlog geteisterde Syrië.

Het verhaal gaat in het eerste gedeelte met name over een opgroeiende Rêve, verteld vanuit de tijd na de dood van haar broer Justin en het hierdoor ontstane schuldgevoel waar ze mee te kampen heeft. Met flashbacks wordt teruggekeken in haar jeugd. De schrijfster neemt in dit gedeelte (te) uitgebreid de tijd om kennis te maken met de hoofdpersoon, haar leven en de personages om haar heen. Door het veelvuldig switchen in de tijd na de dood van Justin, voor de dood van Justin en hun jeugd, is het soms lastig te volgen in welke tijd de schrijfster haar verhaal vervolgt.

In het latere gedeelte van het boek wordt er minder met flashbacks gewerkt. Dan zien we een Rêve die zoekt naar de betekenis van het leven. Haar keuze om in militaire dienst te gaan, het uitgroeien tot een vakbekwaam militair en de kameraadschap met haar medesoldaten. We krijgen van de schrijfster een kijkje in een door oorlog verscheurd land, de cultuur binnen deze landsgrenzen en het leven binnen een militaire organisatie wordt op een fascinerende wijze verteld.

Wanneer Rêve weer in Nederland terugkeert begint haar worsteling met haar oorlogsverleden. Van Voorst weet op boeiende en kundige wijze de lezer mee te nemen in Rêve’s gedachtewereld, haar angsten en haar trauma’s. Verweeft heden en verleden tot een lekker leesbaar verhaal dat een subtiele inkijk geeft in een wereld waar we vaak over horen, maar zo weinig over weten.
Een roman met psychologische inhoud. Hier en daar blijft de uitlichting van bepaalde onderwerpen wat achter, hadden belangrijke thema’s wat dieper uitgelicht kunnen worden. Al met al zeker een boeiend boek dat vraagt om gelezen te worden.