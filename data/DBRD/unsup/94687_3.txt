Zij volgde opleidingen Journalistiek en schreef columns voor lokale kranten en bladen. Toch was er iets wat Chelsea Cain hier niet aan beviel: met vreemden praten. Voor het schrijven van een boek was direct contact met mensen minder noodzakelijk en Cain kon er ook een groot deel van haar interesses in kwijt. De inspiratie voor het schrijven van thrillers kreeg ze toen zij op 10-jarige leeftijd artikelen las over de ‘Green River killer’. Zijn ‘werkgebied’ lag op anderhalf uur van de stad waar Cain opgroeide. Hartzeer is het eerste boek met de personages Archie Sheridan en Gretchen Lowell, daarna volgden er nog vijf.

Archie Sheridan, gescheiden van Debbie, twee kinderen, is bij zijn ex en haar nieuwe vriend Doug op bezoek. Het is bijna Halloween. Dan krijgt hij een telefoontje van zijn partner Henry over een moord. Het blijkt om Carl Richmond te gaan, die al enige tijd een deep cover operatie leidde. Later gaat Archie naar een feest dat door Jack Reynolds wordt gegeven. Jack is de vader van Leo, ook rechercheur. Tijdens het feest raakt hij bewusteloos en pas de volgende ochtend komt hij buiten, bij het botenhuis, weer bij bewustzijn. Hij kan zich niet herinneren wat er is gebeurd. Als hij later weer thuis is, hoort hij dat Gretchen Lowell, zijn ex-geliefde en seriemoordenares, weer in het land is. Zij is het die ervoor gezorgd heeft dat zijn huwelijk met Debbie op de klippen is gelopen, maar ook heeft ze hem ontvoerd en dusdanig gemarteld dat hij het maar ternauwernood overleefd heeft. Dan krijgt hij van Leo een usb-stick met beelden die tijdens het feest van Jack Reynolds zijn gemaakt en wat hij al die tijd al vermoedde, wordt bewaarheid: Gretchen was ook op het feest. Als ze later dan ook nog in zijn appartement opduikt en hij met haar meegaat, is het maar de vraag wat hem nog allemaal te wachten staat.

Verlangen begint nogal warrig. Welke personages beschermen elkaar en welke personages zijn elkaars rivalen? Het verhaal is in eerste instantie niet echt duidelijk; er valt geen lijn in te ontdekken. Alle personages worden door elkaar heen geïntroduceerd en het is moeilijk te bepalen wat zij wel of niet met elkaar te maken hebben. Deels kan dit verklaard worden door het feit dat Verlangen niet het eerste boek is rond Archie en Gretchen, maar dan nog...

Gretchen Lowell is in ieder geval de persoon die Archie eerder heeft ontvoerd, vastgehouden én gemarteld, maar tevens is zij zijn ex-geliefde. Die periode wordt opeens tussen andere hoofdstukken door beschreven, maar het is niet direct duidelijk dat het om gebeurtenissen uit het verleden gaat. In het tweede deel van het boek komt er meer duidelijkheid en begint het verhaal zich langzaam maar zeker af te tekenen. Daardoor komen ook de personages beter tot hun recht en de spanning, die er eerst nauwelijks was, begint dan toe te nemen. Op dat moment begint het verhaal eigenlijk pas écht op gang te komen. Hoofdrolspeler is ook nu weer de wrede Gretchen, met haar macht om anderen haar wil op te leggen, iemand die nergens voor terugdeinst en het klaarblijkelijk leuk vindt om te martelen en/of te moorden. De andere hoofdrol is wederom weggelegd voor ruwe bolster blanke pit Archie, die op de een of andere manier fysiek geen weerstand kan bieden aan Gretchen. En tot slot is er nog de ietwat naïeve Susan, die desondanks niet op haar mondje is gevallen en zich op belangrijke momenten een doorzettertje toont.

Vanwege een aantal tamelijk bloederige scènes is Verlangen is geen boek voor mensen met een zwakke maag. Jammer dat de lijn en de spanning in het verhaal niet meteen vanaf het begin van het boek zichtbaar c.q. aanwezig was, anders had het boek een extra ster verdiend.