Een gouden boekje

Camille, een vrolijk jongetje met een groene bloes en een blauwe pet op, neemt afscheid van zijn ouders. Want hij mag bij meneer Vincent komen voor een verrassing!
Hij heeft er veel zin in. Want onderweg naar meneer Vincent is er van alles te zien. Zoals de mooie trein die wel heel veel herrie maakt! In de vijver in het park aan de overkant van het gele huis van meneer Vincent kijkt Camille of hij nog kikkers ziet. Maar helaas, het enige wat hij ziet is zijn eigen spiegelbeeld. Dan hoort hij meneer Vincent zijn naam roepen en gaat hij gauw naar het gele huis toe.
Meneer Vincent is blij dat hij er is. Hij haalt gauw wat limonade voor Camille en laat hem op een stoel zitten. “Vind je het goed als ik nog wat schilder?” vraagt meneer Vincent. Natuurlijk vindt Camille dit niet erg, maar hij is wel heel erg benieuwd naar wat nu eigenlijk de verrassing is waarvoor hij bij meneer Vincent moest komen!

In 1888 maakt Vincent van Gogh een portret van Camille Roulin. Hij was de zoon van de postbode, Joseph Roulin, die een vriend van Vincent was.
Het was in die tijd moeilijk om modellen te vinden. Toen de familie Roulin bereid was om te poseren was dat een buitenkans. Hij maakte van hen meer dan 20 portretten. Van het portret van Camille maakte hij twee versies. Een stuurde hij naar zijn broer Theo, het andere gaf hij aan de familie. (Bron: website Van Gogh museum).

De schrijver, René van Blerk, is verbonden aan het Van Gogh museum. Hij ontwikkelt educatief materiaal voor kinderen en het onderwijs. En dat zie je terug in dit boekje. Op een vrolijke manier vertelt René hoe Camille bij meneer Vincent terecht komt. En ondertussen legt hij ook uit hoe dol Vincent van Gogh op kleuren is.
Wat ook erg leuk is, is dat de opkomst van de moderne tijd terugkomt. Zo schrijft René dat Camille een trein tegenkomt. Hij vindt treinen erg mooi, maar ze maken ook erg veel herrie. De stoom kwam hem tegemoet en hij moest zijn oren bedekken om aan het geluid te kunnen ontkomen. Iets wat terug te vinden is in Van Gogh zijn schilderijen.
Daarnaast weet René door het gesprek dat Camille met meneer Vincent heeft, de jongen een stem te geven waardoor hij weer tot leven komt.

De tekeningen zijn van Wouter Tulp. Door zijn illustraties spatten de kleuren je tegemoet. Veel (delen van) schilderijen van Van Gogh komen terug in de illustraties van Wouter. Zo zie je het gele huis, de vijver, de zonnebloemen en de strohoed. Maar wel op zijn eigen manier getekend, en dat vind ik juist zo leuk eraan. Dat hij zijn eigen stempel erop heeft kunnen drukken. Terwijl de echte schilderijen op de achtergrond tegen de muren staan te wachten.
Natuurlijk mag het eindresultaat, het portret van Camille, niet ontbreken! Duidelijk gemaakt door de meester zelf, maar dat nog staat te drogen op zijn schilderezel.

Dit boekje is een prachtig boekje om te gebruiken voor het bezoek aan het van Gogh Museum. Wanneer je het goed voor je kind voorleest en bekijkt, dan denk ik dat ze Camille vast zullen terug vinden in het museum. En misschien zelfs nog veel meer. Vergeet het boekje dus niet mee te nemen! Zodat je er samen nog eens in kunt kijken. Ik waardeer het boekje op 5 sterren.