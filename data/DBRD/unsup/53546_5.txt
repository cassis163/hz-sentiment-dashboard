Rachel Saunders gaat naar een begrafenis in Schotland en verdwijnt na de plechtigheid voor een aantal dagen. Als ze terug opduikt, kan ze niet verklaren waar ze geweest is. Ondertussen is haar vriend naar Schotland gereisd. Als ze samen zijn, besluiten ze uit te zoeken wat haar overkomen is. Rachel vreest dat het allemaal te maken heeft met de dood van een vriendin. Nachtmerries, een onopgeloste moord, een wraakzuchtige man, een demon, zijn enige ingrediÃ«nten van deze spannende intrige.
Ik ben altijd sceptisch als ik een verhaal lees dat vergeleken wordt met het werk van grootmeester Stephen King. Bij "Hellevanger" was ik aangenaam verrast. Een beetje "King-sfeer", maar een eerder klassieke thriller. Het begint met een bloedstollende proloog, een heel boeiend begin, overgaand naar een groot deel waarin de lezer nader kennis maakt met het liefdespaar Laura Saunders, Jonathan Lauder en de evolutie van hun ingewikkelde relatie.
De auteur heeft een geslaagde thriller geschreven die me heeft geboeid van begin tot einde. Een knalbegin gevolgd door een middenstuk dat veel onthult over de personages, wat het verhaal boeiend houdt. De climax is heel geslaagd en de ontknoping zorgt voor een laatste verrassing. Een originele opbouw die een aandachtige lezer en thriller-kenner zal weten te waarderen. Nu en dan een dosis adrenaline en na uitwerking ervan een kleine dosis onthulling. Het verhaal blijft boeien en leidt naar een verrassende ontknoping. Gedurende driehonderd pagina's vraagt men zich af...Dat is wat een thriller moet doen. Weinige Vlaamse typische thriller-schrijvers slagen daarin. Een geloofwaardige intrige, eenvoudig en vloeiend taalgebruik, strakke spanningsboog, onverwachte ontknoping. Geen overbodige details, alleen wat belangrijk is voor de intrige, zoals de personages. Hoewel niet meteen een literaire roman, beschouw ik dit verhaal als een hoogstaande thriller die voldoet aan alle eisen. Na elk hoofdstuk wil men meer weten en als men, aangekomen in het laatste deel, de neiging krijgt sneller te gaan lezen, is dit het onomstotelijk bewijs dat het echt een meeslepend verhaal is. Als nachtlezer heb ik het boek in een paar nachten uitgelezen. Het leest net zo vlot als een Harlan Coben-thriller (van wie ik alle romans heb gelezen). "Suspense", staat op de cover. En dat is het ook.
Een aanrader.