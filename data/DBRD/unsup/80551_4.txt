We schrijven het jaar 1722: de Zeeuwse Roemer heeft net zijn moeder verloren en zijn vader zit in de gevangenis. Samen met zijn broer Pieter moet hij zoeken naar geld en onderdak. Dat denken de beide broers te vinden wanneer ze horen van de expeditie van Jacob Roggeveen naar het Zuidland. Ze monsteren aan op het schip de Thienhoven en het avontuur kan beginnen!   

Maar het leven aan boord is een hel; het voedsel is bedorven, er is constant gebrek aan water en aan boord breekt scheurbuik uit. Ook Roemers broer Pieter wordt ziek. Wanneer een van de schepen vastloopt op een klif voor het dunbevolkte eilandje Takapoto gaat Roemer van boord. Zijn broer Pieter overleeft het niet en wordt door Roemer begraven op het eiland. Roemer is gebroken; hij heeft nu helemaal niemand meer...  

Op hun oude leider Tututemanarike na, wonen er op Takapoto alleen vrouwen en kinderen; de mannen zijn afgeslacht en deels opgegeten door kannibalen van het naburige eiland Ana"a. Ja, er wordt niet voor niets geschreven ‘Ruggenberg is niet voor watjes’. Maar van dit alles weet Roemer dan nog niets. Hij sluit vriendschap met het meisje Nu'i en leert via haar de taal en de gebruiken van de eilanders. Hij krijgt zelfs een traditionele tatoeage en leidt een goed leven. Hij hoeft niet meer terug! Tot de kannibalen terugkeren en Nu'i ontvoeren! Roemer bedenkt een duivels plan om haar te redden.  

Het boek Haaieneiland is gebaseerd op de rampzalige expeditie naar het Zuidland, die ontdekkingsreiziger Jacob Roggeveen begin achttiende eeuw ondernam. In de Stille Zuidzee liep een van zijn drie schepen op een klif voor het dunbevolkte koraaleilandje Takapoto, waar het in het binnenmeer wemelt van de haaien. Het grootste deel van zijn bemanning was toen al omgekomen door scheurbuik en honger. In zijn scheepsjournaal schreef Roggeveen dat vijf bemanningsleden op Takapoto zijn weggelopen. Wat er vervolgens van hen is geworden is niet bekend, al zijn er aanwijzingen dat een van hen ruim veertig jaar later nog op dat eiland leefde. Met deze feiten schreef Ruggenberg een superspannend, ruig avontuur met de matroos Roemer (14) in de hoofdrol!  

Het gegeven dat dit boek gebaseerd is op waargebeurde feiten maakt het extra boeiend en interessant. Het is goed gedocumenteerd met achterin het boek een overzicht van de feiten, het wordt helder verteld en is superspannend! Gruwelijke scènes worden niet geschuwd, dus je moet soms een sterke maag hebben...  

Haaieneiland is de zesde historische avonturenroman voor de jeugd van auteur Rob Ruggenberg. Hij werd in 1946 geboren in Wassenaar. Toen hij zestien was ging hij bij de marine. Zes jaar lang voer hij als radiotelegrafist over de hele wereld. Na de marine ging Ruggenberg nog een tijdje reizen en terug in Nederland werd hij leerling-journalist bij het Dordts Dagblad, dat kort daarop samenging met Trouw. Hij leerde er het vak, schreef reportages en deed de zaterdagse jeugdrubriek. Na ook te hebben gewerkt bij de Brabantse pers werd hij tenslotte reportage-redacteur. Ruggenberg schreef veel over de natuur en over geschiedenis en maakte daarbij verschillende reizen over de hele wereld.  

Deze achtergrond komt duidelijk naar voren in zijn verhalen. Vijftien jaar geleden begon Rob met het schrijven van historische jeugdromans. Hij doet veel aan research en schrijft alleen over waargebeurde verhalen. Voor Haaieneiland ging hij zes weken naar Takapoto, het eiland waar dit avontuur zich afspeelt. Alles bij elkaar levert dit een superspannend verhaal op dat door de historische feiten ook nog eens heel interessant is! Lees dit boek!