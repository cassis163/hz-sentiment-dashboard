Recensie van Crush! door Ellen De Vriend.
Over de auteur: ...
Ellen startte met non-fictie. In 1998 schreef ze het boek 'Scheepsbergers in actie op de Westerschelde' over het bergingsbedrijf Van den Akker in Vlissingen. Na een aantal kleinere uitgaven verscheen in 2008 '100 jaar Scheldemond 1908-2008' en ‘Ons bin de leste’ in 2010 over Zeeuwen die nog dagelijks in klederdracht lopen. In 2014 verscheen: ’Gelukkig hebben we Skype!’ een boek met twintig verhalen van emigranten en de familieleden die zij in Nederland achterlieten.
In 2013 verscheen het eerste fictie boek: ‘Bitterzoet’, een thriller.
Crush! is ook een thriller, maar dan voor Young Adults. Verschenen in 2014.

Over het boek:
Het boek telt (met na-/dankwoord) 219 pagina’s. Prettig lettertype, mooie lay-out.
Aantrekkelijke cover, met die gele titel zo dwars over de voorkant.
Het verhaal speelt zich af in Zoutelande (Zeeland) en beslaat twee weken in de zomer van 2014. De hoofdstukken dragen de naam van de dag, het tijdstip en de naam van de persoon van waaruit het verhaal op dat moment wordt verteld.
Mikkie, Louana, Steve, de dader én rechercheur Jos de Visser vertellen elk hun deel van het verhaal. (ik-vorm)

De korte inhoud:
Mikkie woont, met haar ouders en tweelingbroer Daan, in dezelfde straat als de oma van Louana. Louana woont op Bonaire maar komt zomers in Nederland bij haar oma logeren. Zo hebben ze elkaar ontmoet en ze zijn dikke vriendinnen.
Dit jaar is Steve uit Noord-Brabant, een familielid van Louana, met zijn ouders in Zeeland op vakantie en Louana is gevraagd zich een beetje met hem te bemoeien. De vier trekken samen op en het lijkt of Daan een crush heeft op Louana en Mikkie heeft er zeker een op Steve.
Als ze met elkaar een bunker uit WO II bezoeken, denkt Louana daar een lijk gezien te hebben.
Vanaf dat moment wordt de vakantie heel anders dan ieder voor zich had gedacht of gehoopt.

Mijn mening:
Dit boek mocht ik eerder al proeflezen en hoewel ik toen nog nooit een YA had gelezen was ik meteen verkocht. Wat is dit een onderschat genre. Er komen zoveel mooie, goede, spannende boeken uit die voor YA zijn bedoeld, dat volwassenen er ook met volle teugen van kunnen genieten. Dat geldt - voor mij – zeker ook voor Crush!
Als je door de titel en/of de korte inhoud het idee krijgt dat het een slap verhaal is over een aantal pubers die over en weer verliefd worden, dan kom je bedrogen uit. Heel erg bedrogen.
Het verhaal is spannend, geloofwaardig, niet voorspelbaar en zeker niet zoetsappig. Het is nét iets meer dan ‘gewoon een goed boek’ – daarom voor mij voldoende aanleiding voor de volle 4 sterren. ****