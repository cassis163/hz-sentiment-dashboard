De Deense politieonderhandelaar Niels Bentzon is een schepping van A.J. Kazinski. Deze naam is pseudoniem voor twee jonge Deense auteurs die met De laatste goede man  in 2011 debuteerden. Niels en de astrofysicus Hannah Lund zijn getrouwd en worden beiden door Kazinski als protagonisten neergezet waar omheen de verhalen geschreven zijn. En buiten het feit dat de relatie van dit koningskoppel al veel stof oplevert, zijn beide personages individueel ook voldoende interessant om over te schrijven.

Bentzon is de eerste onderhandelaar die bij zelfmoordpogingen gehaald wordt en het is hem nog steeds gelukt om de poging af te wenden en het slachtoffer ‘terug te praten’. Tot hij bij een zelfmoordpoging van een jonge balletdanseres wordt gehaald.
Het lukt Bentzon niet haar te overreden de poging te staken en voor zijn ogen stort ze zich van een brug. Iedereen is ervan overtuigd dat het om zelfmoord gaat, behalve Bentzon. Hij stuurt aan op een autopsie en de uitkomst is dat het slachtoffer, kort voor haar daad, gereanimeerd blijkt te zijn met een defibrillator en geïnjecteerd met adrenaline. Wat is hier aan de hand? Wanneer is de jonge vrouw overleden en door wie is ze teruggehaald? Voor Bentzon reden te over om een onderzoek te starten.

De slaap en de dood  is een zorgvuldig opgebouwd verhaal met feitelijk drie primaire verhaallijnen. Natuurlijk is de lezer getuige van het onderzoek van Niels. Maar ook komt hij in een andere verhaallijn meer te weten over het zo abrupt beëindigde leven van Dicte van Hauen. In andere verhaallijnen speelt Hannah Lund ook een niet te verwaarlozen rol. Uiteindelijk komt alles bijeen bij het moeilijk begrijpbare en veel beschreven fenomeen ‘bijna-doodervaringen’. Heel origineel en met grote deskundigheid beschreven, maakt het dat het geheel een zeer realistisch beeld geeft en uiterst geloofwaardig overkomt. Daarbij laat de auteur voldoende ruimte aan de lezers om hun eigen fantasie de vrije loop te laten. Zo zal bij een aantal scènes de beleving van lezers heel divers zijn. De scènes zullen bij elke lezer op andere momenten spanning oproepen.

Tijdens het lezen zullen lezers één ding allen hetzelfde ervaren: Kazinski weet hun belangstelling zodanig op te roepen en vast te houden, dat stoppen eigenlijk geen optie meer is. En dan lijken 540 pagina’s in eerste instantie een flinke brok om aan te beginnen maar eenmaal in het verhaal, blijkt het een peulenschil te zijn. Met uiterst interessante rollen voor beide protagonisten, maar ook de overige karakters mogen hier niet vergeten worden. Alles klopt en ieder karakter gaat leven, zelfs tijdens de tijdelijke onttrekking uit het leven. Mooi, origineel en spannend verhaal dat tot nadenken stemt over de grenzeloze macht van de medische wereld. Een aanrader!