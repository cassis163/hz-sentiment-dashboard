Randy Singer staat bekend om zijn religieuze thrillers, die zich afspelen in de advocatuur. In Dodelijke overtuiging spelen het christendom en de islam een rol. Net als Singer zelf is hoofdpersoon Alex een christelijke predikant én een advocaat. Predikanten die religieuze boeken schrijven kunnen nog wel eens doorslaan, waardoor hun verhaal promotiemateriaal wordt voor het geloof. Met enige scepsis werd het boek dan ook opengeslagen. Toch is er geen spoor van opdringerigheid. Het boek bevat een indrukwekkend en verbijsterend verhaal.
In Virginia wordt een imam ervan verdacht opdracht te hebben gegeven tot het ombrengen van een vrouw van een prominente moslimleider. Omdat deze vrouw zich kort voordien tot het christendom had bekeerd, speculeren de journalisten op de voorpagina's van de kranten meteen over eerwraak. Advocaat en predikant Alex Madison komt per toeval in aanraking met de imam, als diens vrouw na een ongeluk in het ziekenhuis belandt. Hij schroomt ervoor de man, die bij voorbaat door de media en de publieke opinie al veroordeeld is, te verdedigen. De achterban in zijn kerk voert de druk op door er bij hem op aan te dringen zijn functie bij de kerk neer te leggen. Nog voordat het proces is begonnen, stapelen de bewijzen tegen zijn cliënt zich op. Heeft Alex een fout gemaakt, of is de omstreden imam inderdaad onschuldig?
De vertelwijze van Singer heeft veel weg van die van John Grisham, maar het religieuze tintje is overduidelijk aanwezig. Het karakter van Alex is sterk neergezet en ook de andere personages komen goed uit de verf. Naast de rechtszaak spelen belangenverstrengelingen met de kerk en in de liefde een rol. Passie, strijdlust en ongeloof zijn de kernwoorden die het verhaal typeren. De religieuze teksten en invalshoeken maken af en toe de laatste regels van de hoofdstukken een beetje te clichématig, maar ze worden nergens opdringerig of vermoeiend. De lezer wordt niet opgezadeld met ellenlange Bijbelpassages, waardoor de vaart in het verhaal blijft.

Een thriller moet spannend zijn en dat is Dodelijke overtuiging zeker, niet alleen tijdens het proces, maar ook als Alex samen met de dochter van de imam een reis maakt naar Libanon. De achtergrond van de islam wordt uitgelegd, zonder dat het boek belerend wordt. Het verhaal is erg rond en netjes, en daardoor qua opbouw niet verrassend. De plot is dat daarentegen grotendeels wel. Singer laat doorschemeren hoe belangrijk hij rechtvaardigheid in de rechtspraak vindt. De belangrijke rol van stereotiepe denkbeelden over de islam en de overduidelijke macht van de media zijn twee middelen die Singer gebruikt om zijn indirecte kritiek op de huidige maatschappij te spuien. Vooral aan de hand van de drijfveren van Alex laat hij zien dat het bekende gezegde "Onschuldig tot het tegendeel bewezen is" nog altijd zou moeten gelden.