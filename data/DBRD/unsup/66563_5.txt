“Rijk van Stormen” is het vijfde deel in “De Glazen Troon-serie” van Sarah J. Maas. De eerste twee delen “De Glazen Kroon” en “De Donkere Kroon” heb ik niet gelezen. Deel drie in deze serie “Erfgenaam van vuur” heb ik ter recensie gelezen, maar het vierde deel “Koningin van de Schaduw” heb ik weer niet gelezen. Ik val dus binnen in het vijfde deel met een hiaat aan kennis met betrekking tot de gebeurtenissen die Celaena Sardothien en haar bondgenoten hebben meegemaakt. Hierdoor duurt het even voordat ik de verhaallijn te pakken heb, maar Sarah J. Maas maakt het de lezer ook redelijk makkelijk om de verhaallijn op te pakken. Door middel van herinneringen van de hoofdpersonen en met name Celaena Sardothien, wier eigenlijke naam Aelin Galatynius is, kan je al redelijk vlug de verhaallijn volgen. Aelin probeert samen met haar geliefde, de Fae-Prins Rowan, en haar vrienden Dorian van Adarlan en Lysandra, de gedaantewisselaar, haar koninkrijk Terrassen en de bevolking ervan te redden. Haar neef Aedion Galatynius strijdt ook aan haar zijde. Ze moeten het opnemen tegen de krachtige legers van Maeve, Koningin der Fae en haar tante, en de duistere koning Erawan. Om de strijd tegen haar vijanden te winnen is het belangrijk dat Aelin in het bezit komt van de zogenaamde Wyrdsleutels. Deze sleutels beschikken over enorme magische krachten en kunnen haar helpen haar wereld te redden, maar niet alleen Aelin is op jacht naar de wyrdsleutels. Ook Erawan en Maeve willen in het bezit komen van deze sleutels om hun plannen met de wereld uit te kunnen voeren. Aelin is in het bezit van een van de sleutels en wat zij niet weet is dat Elide Lochan de opdracht heeft gekregen om een tweede wyrdsleutel die in haar bezit is naar Celaena Sardothien te brengen. Elide is ontsnapt uit haar gevangenschap en driftig op zoek naar Celaena en Aelin, niet wetende dat dit één persoon is. Onderweg ontmoet zij Lorcan, een van Maeves dienaren, die door middel van een bloedeed aan Maeve is verbonden en jacht maakt op Aelin. Ondertussen heeft Maeve ook twee van haar trouwste krijgers, Gavriel en Fenrys, die tevens vroegere vrienden zijn van Rowan, de opdracht gegeven om Lorcan, die bij haar in ongenade is gevallen, op te sporen en te doden. In de tussentijd probeert Aelin meer bondgenoten te vinden om de strijd aan te gaan. Maeve en Erawan hebben een alliantie gesloten met de Zwartbek- en Geelbeenheksen, maar binnen de heksenwereld is een interne strijd gaande omtrent de opvolging van de heksenkoninginnen. Manon Zwartbek en haar dertien leveren strijd met een aantal Geelbeenheksen die grote gevolgen zou kunnen hebben voor de alliantie en de orde van de heksen.

Net als het vorige deel dat ik heb gelezen, bestaat ook dit boek uit twee delen. Het eerste deel heet “Vuurbrenger” en het tweede deel “Vuurhart”. Beide titels zijn weer goedgekozen m.b.t. de karakter- en verhaalontwikkeling van Aelin. In “Rijk van Stormen” begint ze met een soort proloog getiteld “Avondval”. Sarah J. Maas weet de verschillende verhaallijnen die centraal staan in de proloog en de beide delen genoeg aandacht te geven zonder dat je als lezer de draad van het verhaal kwijtraakt. Sowieso heeft zij een zeer aangename schrijfstijl. Met haar zinnen creëert ze filmische beelden en haar afwisselende gebruik van korte en lange zinnen vormt een goed geheel. De zinnen zijn afgestemd op de personages en de vaart die ze geeft aan het verhaal. Je komt als lezer steeds meer te weten over het verleden, en de aanleiding tot de strijd om de diverse koninkrijken. De flashbacks en herinneringen vloeien goed samen met de huidige verhaallijn en zorgen daardoor voor een mooi samenhangend geheel dat uiteindelijk ook leidt tot een mooie samenkomst van de diverse verhaallijnen. Haar kunst om de personages steeds verder uit te diepen, zonder de verhaallijnen geweld aan te doen, en de lezer geboeid te houden ondanks de vele personages en hun diverse verhalen, zorgt ervoor dat haar boeken naar meer blijven smaken. Binnen het genre van young adult/fantasy is Sarah J. Maas echt een grote aanrader. De twee boeken die ik in deze serie heb gelezen zijn beide erg goed, zelfs uitstekend te noemen in hun genre. Daarom krijgt het vijfde deel “Rijk van Stormen, net als deel drie, 5 sterren.