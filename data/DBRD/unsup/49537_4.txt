Na "Het dagboek van Bridget Jones," "Bridget Jones:Het Nieuwe Dagboek (The edge of reason)" en Bridget Jones: Mad about the boy" verscheen nu dan het vierde boek met Bridget in de hoofdrol, "Bridget Jones' Baby, de dagboeken."
Helen Fielding weet je vanaf de eerste pagina weer mee te sleuren in het leven van Bridget, Mark en Daniel. Nog maar net begonnen in het boek zag ik Bridget, in de gestalte van Rene Zellwegger, weer voor, hoorde haar bij wijze van spreken praten. .genietend las ik verder.

Bridget werkt bij Sit Up Britain, is de peetmoeder van achtendertig peetkinderen, maar zelf nog steeds single. Tijdens het doopfeest van het achtendertigste peetkind, loopt zij Mark tegen het lijf. Verder zijn daar natuurlijk nog de Zelfgenoegzame moeders, veel kinderen en andere dorpsgenoten. Mark en Bridget weten zich eerst geen houding te geven naar elkaar maar uiteindelijk belanden zij samen in bed.
De volgende ochtend haalt Mark ontbijt voor hen in het hotel. Bij terugkomst op de kamer zegt hij tegen Bridget "ik wil geen vruchtbare jaren van je verspillen" en geeft aan niet met haar verder te willen gaan. Bridget zou Bridget niet zijn als zij deze situatie niet op zichzelf zou betrekken: "mannen vinden me niet meer aantrekkelijk omdat ik een verwelkt en verdord omhulsel ben geworden."

In deze gemoedstoestand ontmoet ze enkele dagen later Daniel bij een literaire prijsuitreiking. Daniel is het flirten nog niet verleerd. Bridget gaat overstag en belandt met hem in bed.

Dan blijkt Bridget zwanger te zijn, maar wie is de vader?
Bridget stelt beide heren op de hoogte van haar zwangerschap en vermeldt tevens dat zij niet weet wie de vader is. Mark en Daniel worden hierdoor noodgedwongen met elkaar geconfronteerd,
Dit zorgt voor rare situaties.
Zo worden zij bijvoorbeeld bij de zwangerschapscursus aangezien voor een homostel en Bridget als hun draagmoeder..

Chaos en twijfel overheersen, maar een ding is zeker: de baby komt!