Op een bouwplaats wordt het in verre gaande staat van ontbinding verkerend lichaam van een vrouw gevonden. Forensisch antropoloog Temperance Brennan wordt erbij gehaald om autopsie op het lichaam uit te voeren. Al snel merkt ze dat dit lichaam sterke overeenkomsten vertoont met dat van een zestienjarig meisje dat een jaar eerder gevonden is. Temperance is ervan overtuigd dat dit het werk is van dezelfde moordenaar. Een van de onderzoekende politiemannen, Luc Claudel, vindt dat onzin en denkt er het zijne van. Omdat Brennan zeker weet dat ze gelijk heeft, gaat ze zelf op onderzoek uit. Dit blijkt uiteindelijk niet haar meest verstandige beslissing.

Voor altijd dood (eerder uitgegeven onder de titels Bot voor bot en Déjà dead) is het debuut van Kathy Reichs, waarmee ze in 1997 meteen al een prijs won voor het beste debuut. Omdat Reichs zelf ook forensisch antropoloog is, verwerkt ze haar ervaring en kennis in haar boeken.

In de eerste hoofdstukken van het boek, dat in de ik-vorm geschreven is, maakt de lezer vooral kennis met forensisch antropoloog Temperance (Tempe) Brennan. Deze kennismaking is redelijk uitgebreid, hoewel de uitwerking van het personage Brennan wel meer uitgediept zou kunnen worden. Ondanks dat je, na het lezen van het hele boek, een aardig beeld van haar hebt, blijven er nog wel wat vragen over. Want waarom is ze bijvoorbeeld naar Montreal gegaan? Wat is de precieze reden van haar scheiding?

Het verhaal komt wat traag op gang, maar na een aantal hoofdstukken is daar niets meer van te merken. Het tempo gaat omhoog, op sommige momenten wordt het zelfs een beetje een 'moordend' tempo. Zodra die vaart erin komt en erin blijft, neemt de spanning, die toch al latent aanwezig is, ook toe. Tezamen met de prettige schrijfstijl van Reichs komt dit het leesplezier alleen maar ten goede.

De verhaallijn kent diverse wendingen en verrassende elementen. Daardoor is het verhaal gelukkig niet voorspelbaar en blijft het ook boeien. Bijzonder is wel dat een forensisch antropoloog zich met het politieonderzoek bemoeit en zelfs eigen initiatieven onderneemt. Dat dit gebeurt komt overigens niet alleen in dit boek voor. Er zijn namelijk meer voorbeelden te bedenken.

Hoewel Voor altijd dood een debuut is, is daar niets van te merken. Kathy Reichs heeft een vakkundig verhaal geschreven dat een redelijk hoog realiteitsgehalte heeft. Het is ontegenzeggelijk een goed begin van een veelbelovende serie.