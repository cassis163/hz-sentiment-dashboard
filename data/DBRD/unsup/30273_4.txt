De verdenking is in 1953 geschreven. Is dat merkbaar? Wellicht aan het feit dat er geen hedendaagse apparatuur als mobiele telefoons in voorkomen. Het verhaal speelt zich dan ook in het verleden af. Aan de schrijfstijl is het geenszins te merken. Het verhaal zou onlangs nog geschreven kunnen zijn.

Rechercheur Bärlach wordt door zijn behandelend arts in het ziekenhuis op het spoor gebracht van een oorlogsmisdadiger, een voormalige SS-arts. Ondanks zijn ziekte zet hij alles op alles om deze man te confronteren. Hij moet hiervoor naar de privékliniek van de arts. Hier ontspint zich een psychologische oorlogsvoering tussen de doodzieke rechercheur en de in het nauw gedreven arts. Wie wint deze oorlog?

Het verhaal speelt zich op één setting af, een ziekenhuis. Weliswaar twee verschillende ziekenhuizen, maar de setting is hetzelfde.Toch worden we meegenomen naar andere werelden door de gedachtewisselingen van de personages. Ook deze zijn beperkt in aantal. Toch speelt het kleine aantal bijpersonages een grote rol in het verhaal.

Het verhaal staat bol van de symboliek. De verschillende personages verwijzen naar verhalen als Don Quichot. Dit zorgt voor meerdere lagen in het verhaal. Het kan gelezen worden als een gewone misdaadroman, maar voor degenen met wat meer literatuurkennis openen zich steeds opnieuw deuren naar andere lagen binnen het verhaal.