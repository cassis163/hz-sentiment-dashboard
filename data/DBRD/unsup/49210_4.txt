Het boek van voorheen vertelt het verhaal van twee dorpen, gescheiden door een muur, en met elk hun eigen visie op het leven.

Jen Minkman heeft hier een verhaal geschreven dat zowel jong als oud zal boeien. Avontuurlijk, mysterieus, spannend, soms grappig met een vleugje liefde dat in de lucht hangt.

De eerste hoofdstukken had ik een beetje problemen om de karakters en hun verhaal uit elkaar te houden, maar gaandeweg valt alles op zijn plaats. Pakweg 100 pagina’s ver was ik plots met verstomming geslagen van bepaalde personages die in het verhaal aan bod kwamen en moest ik toch even in het haar krabben en mezelf de vraag stellen: hoe ben ik hier in verzeild geraakt en waarom deze personages? Alhoewel het leuk bedacht is, was ik toch even het noorden kwijt. Maar de ontdekking van deze verrassing laat ik aan volgende lezers over, omdat ik hen toch ook even dat moment gun.

Ik heb wel één minpuntje op te merken, het boek was veel te snel uit en had gerust dubbel zo dik mogen zijn. Hopelijk volgen er nog verhalen van Leia en Walt.

Jen Minkman heeft me met dit vlot geschreven verhaal van Het boek van voorheen omver geblazen met haar schrijfkunsten en ik geef haar graag een 4,5 sterren voor haar werk. En ik wens haar nogmaals proficiat met haar tweede prijs die ze onlangs behaald heeft op de Harlan Awards 2016!