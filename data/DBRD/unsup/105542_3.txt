Maria Callas door Arianna Huffington

Ik kende Callas een beetje, ik las al een boek van Huffington, daarom kon ik deze biografie van een geweldig groot artiest niet laten liggen. Voor elke fan van Callas is dit boek een regelrechte schatkamer. Voor mij was het iets te gedetailleerd in datums, feiten, opera-details. Ik had graag een meer verhalend boek gelezen.
Huffington heeft geweldig werk afgeleverd, geen detail uit de carrière van Callas blijft onbesproken. En met de inzage van de 27 jaar durende correspondentie tussen Maria en haar peetvader Leo Lantzounis komt Maria voor Arianna én voor ons pas echt tot leven.

Maria heeft het niet makkelijk als kind en zal het later als vrouw ook nooit makkelijk hebben. Ze worstelt met wrok en schuldgevoelens ten opzichte van haar moeder, ze is verslaafd aan werken omdat dat haar een vlucht uit de werkelijkheid biedt en ze is en blijft voortdurend op zoek naar liefde en bevestiging. Ze zoekt wanhopig iets/iemand die het gat kan dichten dat vanaf haar geboorte in haar is gegroeid.

Roem, geld, erkenning, niets is genoeg, niets is voldoende om haar echt gelukkig te maken. Zelfs de liefde van haar eerste man Meneghini, noch haar relatie met Onassis kunnen het verdriet in Maria niet stelpen.
Hoe hard ze ook werkt om de grootste te worden, diep vanbinnen blijft ze klein. Door dit boek zie je de grootsheid van Maria als artiest, maar zie je ook het kleine meisje dat daar achter schuilt. En dat is een mooie verdienste van Huffington.