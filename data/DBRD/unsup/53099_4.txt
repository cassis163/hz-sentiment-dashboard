In De laatste adem krijgt de Nederlandse Nina de kans om voor een lange periode naar het Deense eiland Kenning te gaan. Daar mag ze in een villa verblijven, mits ze zorgt voor de vakantiegasten in de chalets rondom de villa. Nina heeft net een vervelende relatie achter de rug en grijpt de kans dan ook met beide handen aan. Tijdens het drukke zomerseizoen worden de eilandbewoners geconfronteerd met en brute moord. Wanneer er kort daarna nog iemand op het eiland verdwijnt lijkt alles te maken te hebben met een groep vrouwen, die zichzelf de witte heksen noemen.

De laatste adem is een vermakelijke thriller van de Nederlandse auteur Marijke Verhoeven. Haar debuut Onder invloed verscheen in 2012, opgevolgd door Onder mijn huid, Onderschat en Zomerhitte. Daarna kwam het eerste deel uit van een trilogie, met de titel De Beproeving. De laatste adem is het tweede boek in deze reeks. In beide boeken speelt het verhaal zich af op het Deense eiland Kenning en komen dezelfde personages voor. Het verhaal van De laatste adem is prima te volgen zonder het eerste deel gelezen te hebben, maar mocht je de kans hebben begin dan gewoon eerst in De Beproeving. De verhaallijnen vullen elkaar toch aan.

De laatste adem laat zich vlot lezen. Het verhaal is voornamelijk geschreven vanuit het personage Nina, als lezer maak je alle gebeurtenissen die zich rondom haar afspelen vanuit haar visie mee. Maar Marijke Verhoeven gunt haar lezers ook regelmatig een kijkje in de belevingswereld van diverse andere personages, dit maakt het boek extra interessant. Je zou verwachten dat het leven op een eiland met vrij weinig vaste bewoners een saai verhaal oplevert, maar niet in Kenning. De inwoners van dit eiland krijgen geen moment rust en jij als lezer dus ook niet. Het is niet continu nagelbijtend spannend, maar wel voortdurend vermakelijk. De spannende momenten worden afgewisseld met wat romantiek, rivaliteit, relatieproblemen, spiritualiteit, misdaad en een beetje seks. Een fijne combinatie die ervoor zorgt dat je er als lezer je aandacht bijhoudt. De laatste adem zorgt dan ook voor aardig wat uurtjes leesplezier.