Na enkele zeer positieve reviews en op basis van het verhaal, heb ik dit boek gelezen. Het uitgangspunt van een alternatieve geschiedenis is erg interessant en goed uitgewerkt door de auteur. Hij heeft er duidelijk goed tijd in gestopt om zijn alternatieve tijdlijn geloofwaardig over te brengen en prikkelt daarmee de lezer.
Het grootste minpunt van dit boek is dat hij ook ruim de tijd neemt voor het ontvouwen van alle personages in het boek, inclusief de voorgeschiedenis van hun levens. Op zich prima natuurlijk, zo geef je kleur en leven aan de personages, maar naar mijn mening verliest de auteur zich hier in. Meer dan de helft van het lijvige boek (bijna 600 pagina's) besteedt hij aan het uitwerken van de personages! Gekoppeld aan een gebrek aan actie en de constante grimmige, viezige sfeerschets van Engeland/Londen, leverde mij een bepaalde tegenzin op om je weer te verdiepen in het boek.

Echter, als je eenmaal dat punt voorbij bent, lijkt de auteur het gaspedaal te hebben gevonden en volgen de gebeurtenissen elkaar snel op. Dat leidt ertoe dat het verhaal aan spanning en intrige toeneemt en moeilijker weg te leggen is. Kortom, een prima boek met de kanttekening dat je even vol dient te houden voor een spannend verhaal met genoeg wendingen en een spectaculair einde.