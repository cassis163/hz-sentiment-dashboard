Voordat De oversteek verscheen, zal het thrillerpubliek naar alle waarschijnlijkheid de naam van Justin Cronin nog niet tegen zijn gekomen. De Amerikaan schreef immers eerst twee romans, alvorens zich in het thrillersegment te wagen. Alhoewel, thriller? De oversteek is in meerdere categorieën in te delen. Het bevat elementen van horror, liefde, historie en een post-apocalyptisch verhaal. Maar eigenlijk behoort De oversteek maar in een enkele categorie thuis: de buitencategorie!

Het loopt gruwelijk uit de hand als twaalf geïnfecteerde van een onsterfelijk geacht virus ontsnappen. Het virus verandert de proefpersonen in bloeddorstige viralen, die dood en verderf zaaien onder de wereldbevolking. Een enkele beet van de wrede monsters maakt je of morsdood of infecteert je ook met het kwaadaardige virus. Al snel is 90% van de wereld besmet en zijn zij allen uit op nog meer mensenbloed. Honderden jaren later is de wereld een desolate en uitgestorven planeet geworden. Een groep mensen heeft zichzelf opgesloten in een ommuurde kolonie, waar zij een afgezonderd leven leiden met eigen opgestelde regels en wetten. Deze gemeenschap van overlevenden weet al een eeuw te doorstaan, zonder de kennis, techniek en luxe die wij nu kennen. Het leven van de Kolonie verandert plots als er een jong meisje aan de poort staat, die niet besmet met het virus blijkt te zijn. Het meisje, Amy, raakt bevriend met enkele bewoners, zonder dat ze wat heeft gezegd. Het jonge meisje praat namelijk niet en brengt vreemde gevoelens bij de bewoners naar boven. Dit zorgt ervoor dat er enige aversie tegenover het vreemde meisje ontstaat. Een zevental strijdlustige bewoners besluiten, samen met Amy, te vluchten en een lange reis te maken door het bedorven en gevaarlijke land om de oorsprong van het geheim van Amy te vinden. Zij blijkt proefpersoon dertien te zijn geweest

Het is lastig om wat over het verhaal te vertellen, zonder teveel te verklappen. Het knappe aan dit verhaal is dat je tijdens het lezen eigenlijk niet weet wat er nu precies aan de hand is, maar toch verder wilt lezen. Wat zijn die angstaanjagende viralen toch? En wat is er met Amy, het Meisje uit het Niets, aan de hand? Vragen waarop je het antwoord wilt weten. Maar er zijn meer redenen om door te blijven lezen. De fijne vertelwijze, de zeer boeiende personages, de originaliteit van het verhaal, de onwijs spannende scenes en de onverwachte wendingen die je als een goede horrorfilm laten schrikken. De oversteek betovert je en brengt je in een soort hypnose waar je pas enkele dagen na het dichtslaan van het boek uit komt. Het verhaal zwermt nog dagenlang als rookkringen in je hoofd rond.

De oversteek is een fascinerend verhaal vol spanning, actie, liefde, horror, opoffering, hoop en hartstochtelijke personages, die je nog lang zullen bijblijven.
Bij hoeveel thrillers kan je zeggen dat een kleine 1000 paginas eigenlijk te weinig zijn? Justin Cronin neemt  en heeft me nog steeds - in zijn greep en laat me enorm verlangen naar het vervolg, De Twaalf. Dit is nu zon boek waarvoor 5 sterren nog te weinig zijn!