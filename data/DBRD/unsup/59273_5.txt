"Ik ben voor niemand meer bang – al helemaal niet voor hem."

De temperamentvolle tweeëndertigjarige Benthe Berg is werkzaam als misdaadjournalist bij weekblad De Vrije Pers en draait al heel wat jaartjes mee. Benthe is een echte workaholic en geeft alles voor haar werk. Ze woont samen met Fransman Raoul, kunstenaar en dramadocent op een middelbare school in Amsterdam. Samen zijn ze ouders van de vijfjarige Céline. Sinds kort zijn ze verhuisd van Amsterdam naar het kleine dorp Ringersdam, waar ze hun droomhuis hebben betrokken. Wat een nieuwe start in hun leven had moeten worden, mond uit in een groot drama.

"Hij gaat er helemaal aan. Ik schrijf hem het graf in."

De redactie van De Vrije Pers ligt zwaar onder druk, de bladencrisis hakt er ook bij hun flink in. Iedereen hoopt op een primeur om ze van de ondergang te redden. Benthe werkt samen met de irritantste collega ever, Ron, aan de zaak van pedo Rick. V. Ze staat op het punt om naar een informatiebijeenkomst te vertrekken, als zij met spoed naar het politiebureau wordt geroepen.

"Ik realiseer me steeds meer wat hij kapot heeft gemaakt. Hij heeft niet alleen haar onschuld gestolen, maar ook haar onbevangenheid."

Benthe beland in een nachtmerrie en raakt persoonlijk betrokken bij de zaak Rick V. Op Ricks computer zijn naaktfoto’s gevonden van haar dochtertje Céline. Rick werk als gymleraar op Céline’s school en haar dochter is één van de misbruikslachtoffers van Rick V.
Benthe doet waar zijn goed in is en bijt zich vast in de zaak en verliest daarbij het allerbelangrijkste uit het oog, haar gezin dat haar juist zo hard nodig heeft. Gemotiveerder dan ooit, brengt ze haar eigen veiligheid in gevaar. Ze heeft maar één doel voor ogen; Rick moet en zal gestraft worden!

"Is Ringerdam dan zo heilig dat er niets negatiefs over het dorp naar buiten mag? Gaat het imago boven gerechtigheid?"

Rick V. wordt veroordeeld tot zes maanden gevangenisstraf waarvan drie maanden voorwaardelijk en komt er op deze manier wel heel makkelijk vanaf, terwijl haar dochter levenslang heeft gekregen.
De egocentrische struisvogels uit de gesloten gemeenschap Ringerdam, houden hem de hand boven het hoofd en geloven heilig in zijn onschuld. Benthe en haar gezin staan er alleen voor.

"De nachtmerrie van een moeder. Daarvoor ben ik hier. Om het lot van mijn dochter te wraken."

"Het dode lijf van de man die ik haatte. Is er haat na de dood?"

Ondertussen gaat het steeds slechter met Céline en gebeuren er steeds meer vreemde dingen om haar heen. Benthe verlangt terug naar de tijd waarin ze nog onbezorgd moeder kon zijn en wordt tot het uiterste gedreven. De woede hoop zich op als een tikkende tijdbom, die ieder moment tot ontploffing kan komen. Benthe kan nog maar aan één ding denken; wraak en besluit het recht in eigen hand te nemen.

"We doen dit samen, voor altijd."

In mijn bloed heeft een mooie opvallende cover. De titel is in felle kleuren gedrukt en er staan een vogelkooi met open deurtje en een weggevlogen vogeltje afgebeeld, een zeer mooi detail wat op meerdere manieren goed bij het verhaal past. De titel is bijzonder en past goed bij het verhaal.

In mijn bloed bestaat uit 42 hoofdstukken geschreven vanuit hoofdpersonage Benthe Berg. En gaat van start met een proloog die meteen alle radars op scherp zet.

Milou van der Will heeft een vlotte, moderne, humoristische, spannende, maar ook zeer meeslepende schrijfstijl. Vanaf de allereerste bladzijde weet ze je mee het verhaal in te slepen, bezorgt je het gevoel alsof je er zelf bij bent en zorgt ervoor dat je het verhaal in een ruk uit wilt lezen. Milou weet wel hoe je een spannende adembenemende thriller moet schrijven.

In mijn bloed kent meerdere spannende verhaallijnen, allen stuk voor stuk goed uitgewerkt. Vanaf het eerste moment is er een bepaalde spanning aanwezig, deze duurt voort tot de laatste bladzijde. In mijn bloed is een echte pageturner, waarin heel veel gebeurd, het lijkt wel een tornado, met veel onverwachte wendingen. Aan de hand van de omschrijving op de achterkant van het boek had ik een bepaalde verwachting welke richting het verhaal uit zou gaan, hiermee heeft Milou haar lezers direct op het verkeerde been gezet, want je kunt vooraf niet overzien welke kant het verhaal op gaat, heel knap gedaan. Milou weet de spanning er tot het eind toe in te houden en verborgen te houden hoe het verhaal precies in elkaar steekt. Wat een einde! Die had ik echt niet zien aankomen. Mijn mond viel open van verbazing.

Milou heeft een zeer actueel thema in haar verhaal verwerkt. De nachtmerrie van iedere ouder, Benthe’s dochter valt ten prooi aan een pedofiel. Haar gezin gaat door een hel, de pedo heeft hun alles ontnomen. Hij ontloopt de straf die hij verdiend door een absurde korte gevangenisstaf en is straks weer vrij, haar dochter heeft levenslang, mede dankzij een falend rechtssysteem. Benthe wil nog maar één ding; wraak en neemt het recht in eigen hand!

Milou van der Will is onder de huid van haar personages gekropen, de karakters zijn heel goed uitgewerkt en geloofwaardig. De emoties zijn voelbaar. In mijn bloed raakt en is aangrijpend.
Je leeft als lezer mee met de temperamentvolle misdaadjournaliste Benthe Berg en haar gezin, je voelt haar haat en woede, die groeit en groeit tot het moment dat deze explodeert. De machteloosheid van het lijdzaam toe moeten kijken en niemand die iets doet, de onrechtvaardigheid, iemand verwoest jouw leven en kan ongestraft doorgaan met leven. Haar schuldgevoelens, dat dit haar dochter moest overkomen, dat zij er niet voor haar was op het moment dat ze haar het allermeest nodig had, omdat zij het te druk had met werken. Benthe gaat stuk van verdriet. De moederliefde van Benthe voor haar dochter Céline, hoe ze tot het uiterste wordt gedreven.
De omgekeerde wereld in de tenenkrommende gemeenschap Ringerdam. Mensen van buiten Ringerdam worden buitengesloten en een pedofiel wordt de hand boven het hoofd gehouden, iedereen verdiend immers een eerlijke tweede kans, hoe kan iemand zo blind zijn? Echt waanzin.

Met In mijn bloed, heeft Milou van der Will bewezen dat zij enorm gegroeid is als auteur. Ik ben enorm onder de indruk van dit boek en kijk dan ook met smart uit naar een volgend boek van haar hand. De tekst op de cover Een Benthe Berg thriller schept de verwachting dat In mijn bloed het eerste deel is in een reeks met misdaadjournaliste Benthe Berg. Ik hoop dan ook dat Milou op dit moment hard aan het werk is met een vervolg.

In mijn bloed, aangrijpende actuele thriller, de nachtmerrie van iedere ouder, levenslang als slachtoffer, gedreven tot het uiterste, pageturner, spannend van begin tot eind, top thriller, mustread!