Dit is het eerste deel van een trilogie in de Drägan Duma- serie, een fantasy serie met draken, tovenaars en een parallelle wereld als decor.
Jill wordt in de nacht van haar 16-e verjaardag wakker en ziet door haar raam een schim van een draak. Jill is overtuigd dat ze droomt… een draak, op het grasveld voor haar huis… Ze gaat er naar toe en ziet Drägannymare Jordian, een drakenridder uit Drägan Duma met zijn draak. Hij komt uit een parallelle wereld, waar draken en mensen een verbond met elkaar hebben om samen te strijden tegen de Morbiden, dat zijn kwaadaardige wezens.
Jill blijkt door haar bloedlijn van vader kant voorbestemd te zijn om in Drägan Duma opgeleid te worden tot Drägannymare. Ze krijgt van Jordian een paar dagen de tijd om te bepalen of ze haar eigen wereld wil verlaten voor die van Drägan Duma . Jill houdt van draken en heeft niks te verliezen in deze wereld maar toch twijfelt ze. Wat moet ze doen?
Het karakter van Jill komt vanaf het begin goed naar voren, vooral omdat het verhaal in de “ik“- vorm geschreven is. Hierdoor heb je het idee dat alles wat Jill meemaakt en doet jij ook meemaakt. Het komt realistisch over, ook al is het een fantasy verhaal.
Jordian en Skylar vind ik de leukste karakters op Jill na. De draken vind ik allemaal geweldig. De schrijfster heeft ze stuk voor stuk een karakter gegeven en door haar zeer uitgebreide omschrijving van het uiterlijk van de draken, komen ze ook echt tot leven. Zelf de kwaadaardige wezens heeft ze duidelijk omschreven.
Het boek leest vlot, de schijfstijl is prettig. Ondanks dat er soms woorden in het Drägans instaan, is het prima te volgen. De vertaling van de woorden staat achter in het boek.
Het plot is absoluut een hoogtepunt, zeker geen eind dat je verwacht bij een eerste deel van een serie.
Het boek is een Young Adult fantasy met veel historische en romantische elementen, vol met humor, actie, spanning, gevoelens en het maken van keuzes. Regelmatig heb ik op het puntje van mijn stoel gezeten. Ik ga de volgende delen zeker lezen.
5 sterren.