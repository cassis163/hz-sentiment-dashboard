De hoofdpersoon Hilde keert na haar scheiding terug naar haar geboortedorp. Ze kent er nog maar weinig mensen, omdat haar ouders eerder bij een brand zijn omgekomen. Via social media komt ze opnieuw in contact met haar vroegere jeugdvriend Robert. Ze voert er leuke gesprekken mee maar na enige tijd wordt het stil en hoort ze niets meer van hem. Een paar maanden later komt ze erachter dat Robert overleden is, omdat hij ernstig ziek bleek te zijn. Daarover had hij tegen haar niets verteld. Nog vreemder wordt het als na enige tijd blijkt dat Robert haar in zijn testament heeft opgenomen en ze hoort wat Robert haar heeft nagelaten. Ze gaat op onderzoek uit en komt steeds meer te weten over deze vreemde situatie. Langzaam vallen de puzzelstukjes op hun plaats en uiteindelijk wordt alles duidelijk. En zoals het hoort bij een feelgoodroman loopt tenslotte alles goed af.

Alles in de stilte gaat over schuld en onschuld, veel beschuldigingen en eerlijk zijn. Verdachtmakingen spelen een grote rol, maar als er mogelijkheid is tot een eerlijk gesprek blijken veel situaties anders in elkaar te zitten dan oorspronkelijk voor de hand leek te liggen. Ook roddels spelen een grote rol in dit boek. En zeker als ze uit onverwachte hoek komen, wat in dit verhaal regelmatig aan de orde is.

Kirstin Rozema heeft diverse kinder- en jeugdboeken geschreven, ook enkele korte romans. In begin 2018 kreeg ze voor haar roman Na die nacht de Valentijn-publieksprijs. Alles in de stilte is een makkelijk leesbaar verhaal van 173 bladzijden zonder al te veel diepgang. De karakters zijn simpel en worden niet erg uitgediept. Wel word je als lezer geconfronteerd met de vraag hoe alles in elkaar zit en daarom wil je door blijven lezen, tot op het eind alles opgehelderd is.