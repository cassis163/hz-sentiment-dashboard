Jim Harrison (VS, 1937-2016) zette een indrukwekkende hoeveelheid titels op zijn naam. Gek genoeg is alleen de bundel Wraak - met daarin drie novellen - in het Nederlands verschenen, waarschijnlijk omdat zijn (verfilmde) doorbraakverhaal Najaarslegenden ('Legends of the fall') hierin is opgenomen. Of dat jammer is, is voor moedertaalliefhebbers dus moeilijk te beoordelen. Zeker is dat Harrison een fijne maar ook robuuste pen had. Hij mixt filosofische overpeinzingen van het menselijke leed met nuchtere wijsheden, platvloerse seks en vileine humor. Hij weet dat je 'alleen op de wc de kans heb om alles onder controle te houden' maar omschrijft net zo raak het eeuwige succes van literair leed: 'Over geluk valt weinig te vertellen - geluk is louter zichzelf.' Harrison heeft zo af en toe de neiging tot breedsprakigheid, maar daarvoor is in een novelle godzijdank weinig ruimte. Fijn boek voor wie een kort verhaal te benauwd vindt en bang is om in een roman te verdwalen op ellenlange zijpaden.