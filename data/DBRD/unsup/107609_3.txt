In de vertrouwde serie Zó doe je dat van uitgeverij Terra Lannoo is nu ook een handzame gids verschenen voor de aspirant kok. In heldere tekeningen wordt stapsgewijs uitgelegd welke ingrediënten gebruikt worden, hoe ze gesneden en bereid moet worden, welke pannen en ander keukengereedschap je nodig hebt. Er staan veel verschillende recepten in, maar ook basisinformatie en tips over voorbereiding voor het koken, vlees- en viswetenswaardigheden, hoe je verschillende groentes moet schoonmaken en hoe lang je verschillende ingrediënten of gerechten kunt bewaren.

De manier waarop alle handelingen voor het bereiden van een gerecht stapsgewijs uitgetekend zijn, zal veel kinderen aanspreken om aan de slag te gaan met de verschillende recepten. Duidelijk wordt welke pan je waarvoor nodig hebt en welk gereedschap je het beste kunt gebruiken om groente schoon te maken en of deeg en beslag te maken. Het boek heeft allerlei recepten die klaar te maken zijn zonder te koken en alles wat je moet koken, van een ei tot quiche en bereidingswijzen als roosteren, stoven, bakken, grillen en marineren komen allemaal aan bod. De meeste gerechten hebben slechts enkele ingrediënten waardoor het een toegankelijk kookboek is voor de beginnende ‘hulpkok’.

Quiche Loraine met Prei
Verwarm de oven voor op 180 °C.

1 x portie hartig korstdeeg (recept 075)
200 gr prei ipv de spekblokjes (recept 369)
200 gr gedroogde peulvruchten
3 eieren
180 gr room
1,5 dl melk
1 snufje nootmuskaat
Zout en peper

Rol het korstdeeg uit, bekleed een taartvorm en trek de rand omhoog. Prik meermaals  het deeg in met een vork. Bekleed met bakpapier en leg de peulvruchten erop. De bodem blindbakken voor 15 minuten. Verwijder de peulvruchten (steunvulling) en het bakpapier. Bak de spekjes knapperig in de koekenpan in 5 minuten. Klop de eieren los, roer de room, melk, prei en kruiden erdoor. Schenk het mengsel in de deegkorst. Bak de quiche op 180 graden Celsius voor 45 minuten.
Ik heb de Quiche Loraine gemaakt met prei zoals wordt voorgesteld op dezelfde pagina onder nummer 369. Voor het gerecht verwijs ik naar de foto omdat een tekstuele beschrijving het boek geen recht doet. De quiche was in mijn heteluchtoven eerder gaar. (ca. 35 minuten)

Bij een aantal gerechten staan tips voor het serveren, het geven van een andere draai aan het recept of een verwijzing voor andere recepten. De recepten hebben niet altijd een uitgebreide maatvoering en soms wordt de maatvoering voor vloeibare ingrediënten aangegeven in grammen en niet in mililiters. Ook niet altijd noodzakelijk maar kan soms wel verhelderend zijn. Ik ga dit kookboek cadeau geven aan een 8-jarige aspirant kok die zijn moeder graag wil helpen in de keuken.