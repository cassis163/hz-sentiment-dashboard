Dit prentenboek van de hand van Ingrid en Dieter Schubert is een samenwerking tussen uitgeverij Leopold en Het Mauritshuis. Het is het tweede boek over Maurits Muis. In 2014 konden we kennis maken met Maurits in Maurits Muis. Hij woont in het Mauritshuis en komt elke avond uit zijn holletje tevoorschijn. In het eerste boek probeert hij samen met zijn vrienden Het meisje met de parel te redden.

Nu, in Maurits Muis en Rembrandt, reist hij terug in de tijd waar hij kennismaakt met de jonge Rembrandt. Zo ontdekken Muis en lezers / luisteraars meer over het leven en het werk van Rembrandt.

Natuurlijk zien we veel afbeeldingen van de schilderijen die ook in het museum hangen.
De illustraties zijn in de herkenbare stijl van het echtpaar Schubert. Toch ademen ze ook de sfeer van de schilderijen van Rembrandt. Prachtige tekeningen waarop veel te ontdekken valt, al is de bleke gelaatskleur van de schilder om een onduidelijke reden wel wat griezelig. Het loont zeker de moeite om het verhaal niet alleen voor een museumbezoek te vertellen, maar ook om het nadien te herlezen en samen op zoek te gaan naar details uit de schilderijen. Dubbel plezier dus.

De auteurs vertellen het verhaal met de nodige humor en geven veel informatie. Dat informatieve en de illustraties vormen de sterkte van het prentenboek, niet zozeer het verhaal op zich.

Dit prentenboek is een goed voorleesverhaal voor je kleuters maar is vooral geschikt om een museumbezoek voor te bereiden. Wist je trouwens dat het museum ook rondleidingen door Maurits Muis organiseert? Ook in de klas prima inzetbaar om rond kunst en musea of Rembrandt te werken. Jong begonnen is half gewonnen.

Lees ook dit artikel van de Hebban Jeugdliteratuur Club: https://www.hebban.nl/spot/jeugdliteratuurclub/nieuws/rembrandt-uitgelicht