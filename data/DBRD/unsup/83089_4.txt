Palestina aan de vooravond van de Tweede Wereldoorlog. Jacob Markovitsj, die onopvallend door het leven stapt en zijn vriend Zeëv Feinberg, een zwaar besnorde vrouwenloper, moeten na een slippertje van Zeëv onderduiken. De bedrogen echtgenoot bedreigt immers de twee mannen. Ze reizen vervolgens naar Europa om daarginds te trouwen met een onbekende Joodse vrouw. Op die manier zullen beide heren hun nepechtgenotes uit de klauwen van de Nazi’s kunnen redden. Eens terug in Palestina gaan de twee vrienden onmiddellijk scheiden van hun vrouw; dat was tenminste vooraf de afspraak. Dit is echter zonder Markovitsj gerekend, die wil bij zijn bloedmooie Bella blijven. De liefde komt echter maar van één kant, hoe hard Jacob ook maar zijn best doet en blijft hunkeren naar wat affectie van zijn vrouw. Zeëv beschouwt zijn nephuwelijk echter als tijdelijk, hij wil immers weer thuis bij zijn meisje zijn, die zo heerlijk ruikt naar sinaasappels. Jacob krijgt dan toch zijn ultieme beloning: één nacht in hetzelfde bed slapen met zijn Bella.

De Israëlische Ayelet Gundar-Goshen (1982) volgde na haar master Psychologie een opleiding Film & Script. Haar eerste roman Eén nacht, Markovitsj viel onmiddellijk in de prijzen en won in 2012 de Israëlische Sapirprijs voor het beste debuut. Haar tweede boek ligt inmiddels klaar en zal eveneens verschijnen bij Meridiaan Uitgevers.

“Bella zou de mooiste vrouw blijven die Jacob Markovitsj in zijn leven zou hebben gezien, en haar haat jegens Jacob Markovitsj zou altijd even fel blijven.”

Treffend hoe Ayelet Gundar-Goshen erin slaagt om in één enkele zin een verhaal neer te zetten.

De lezer voelt nauwelijks empathie voor de hoofdpersonages, de auteur noemt hen telkens met hun voor- en achternaam. Dit stimuleert het ontstaan van een nauwe band met deze karakters niet echt. Het is nooit Jacob, steeds is het Jacob Markovitsj. Deze schrijfster heeft dit overduidelijk opzettelijk gedaan.

Meer heeft Jacob Markovitsj niet nodig: slechts één nacht, in de armen van de vrouw die hij grenzeloos aanbidt.

Met haar pittige pen beschrijft Ayelet Gundar-Goshen dit liefdesverhaal. De hoofdtoon klinkt dan wel opgewekt, toch bevat deze roman een erg somber verhaal, de tragedie rond Markovitsj. Een inventieve roman vol originaliteit en spitse humor. Dit is een vertelling over oude conflicten, alsook een weergave van de hedendaagse sfeer. Een verhaal gevuld met satire en rijke fantasie, voorzien van verwijzingen naar de mythologie.

Eén nacht, Markovitsj is een extravagante roman die de lezer een mooi historisch inzicht geeft in het actuele en brandende conflict tussen Israël en Palestina. Op een speelse, zelfs olijke wijze verhaalt de auteur over de belevenissen van de protagonisten en ze wordt ernstig als de schrijnende gebeurtenissen aan bod komen. Zonder pedant te willen zijn beschrijft Gundar-Goshen dit liefdesverhaal met een knipoog, waarbij de lezer evenwel af en toe hard wordt geraakt. Dan weer spoedig gevolgd door een brede glimlach. De nochtans complexe karakters worden overtuigend neergezet. Ayelet Gundar-Goshen springt handig om met beeldspraak, vooral als ze het leven filosofisch wil benaderen en dikt het gebeuren wel eens stevig aan. Toch is dit alles geen storende factor, het ietwat geforceerde einde is dat wel.

Deze debuutroman ruikt naar zoete sinaasappels en smaakt naar pittige kaviaar. Graag meer van dergelijke aanslagen op onze zintuigen!