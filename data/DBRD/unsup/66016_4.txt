In “de kracht van velen” volgen we Emma. Emma keert na de gebeurtenissen afgelopen mei (voorlopers 1) weer terug naar Precursor om daar een nieuw schooljaar te starten. Er blijkt iets in het dorp te heersen waarvan de oudere bewoners hun voorlopers krachten kwijt raken en zo ziek worden dat ze er zelfs aan overlijden. Kunnen de jongeren voorlopers de oorzaak vinden en de zieke voorlopers redden? Kan Emma haar steentje bijdragen? Ondertussen worden de bewoners zieker en zieker en neemt het aantal slachtoffers in rap tempo toe. Zullen ze op tijd een remedie vinden?

Emma is een een ontzettend slim, nieuwsgierig, vriendelijk en lief hoofdpersonage. Het was heerlijk om het verhaal weer uit haar perspectief te lezen. Haar connectie met haar dierbare paard Nolan vult het verhaal weer perfect aan. Haar bezoekjes aan Nolan zijn heel mooi door het verhaal heen verweven. Naast de dierbare band was het ook ontzettend tof om te lezen over de signums, die van Emma maar ook over die van de andere voorlopers, absoluut een heel groot pluspunt aan dit verhaal.

Samen met haar leeftijdgenootjes en zus Philana gaat ze proberen hun dorp te redden. Iedereen reageert anders in noodsituaties, dat kwam in dit verhaal erg mooi naar voren. Het is nogal wat om als tieners, volwassen keuzes te moeten maken, maar toch was dit op een mooie manier in het verhaal verwerkt. Ook vriendschap is een groot thema dat door het hele verhaal heen loopt, iedereen helpt elkaar waar ze kunnen, dat is toch wel een mooi iets aan de voorloper-samenleving. Ook de flashbacks van herinneringen die Emma krijgt van mede voorlopers was een aangename toevoeging, hierdoor kreeg je net weer dat stukje extra informatie dat je nodig had voor een mooi compleet verhaal.

Mirjam Hildebrand haar schrijfstijl is zo fijn, vlot, origineel, beeldend en fantasievol, je vliegt echt door de pagina’s heen. Het boek is bijna niet weg te leggen, op sommige stukken is het ook echt wel spannend en je wilt gewoon weten hoe het af gaat lopen met iedereen op Precursor. Daarnaast is het fijn dat het verhaal helemaal uitgewerkt is, er zijn geen losse eindjes of dingen die niet helemaal duidelijk waren.

Kortom, “De kracht van velen” is een verrassend, uniek en origineel vervolg op het eerste deel “Voorlopers”. Iedereen die van het eerste deel genoten heeft, zal ook hier weer alle personages in hun hart sluiten en enorm van het verhaal genieten! En vervolgens bijna niet kunnen wachten op het volgende deel in deze serie, hopelijk volgt deze snel.