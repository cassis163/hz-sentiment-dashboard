Over heksen en die ENE

Mijn ouders en mijn oom lazen ontzettend veel science-fictionboeken. In ons huis struikelde je over de boeken van bekende sf-schrijvers als Jack Vance, Robert Heinlein en Frank Herbert. Het is daarom niet vreemd dat er op mijn lijstje favoriete boeken enkele boeken staan die je in de sf-kast van de bibliotheek kunt terugvinden. Mijn favoriete sf-boek is De man in het hoge kasteel van Philip K. Dick. In dat boek is de Tweede Wereldoorlog afgelopen, alleen hebben niet de geallieerden gewonnen, maar Duitsland en Japan. Diep verscholen in wat eens de VS was, leeft in een hoog kasteel een man die in een boek Hitler en de nazi’s belachelijk maakt. In dat verhaal hebben de nazi’s de oorlog niet gewonnen, maar Rusland en Amerika. De man moet, dat begrijp je wel, worden uitgeschakeld. Hij heeft namelijk gevaarlijke ideeën. Dit is het gegeven voor een prachtig boek, dat meer vertelt dan alleen het verhaal over de zoektocht naar de schrijver.

Ik heb recentelijk twee sf-boeken voor young adults gelezen. Beide boeken hebben een gegeven dat je direct interesseert en meeneemt in het verhaal. Zo begint Heksenjacht midden in de nacht. Broer en zus Allgood (let op de betekenis van de naam) worden bij hun familie weggehaald. Ze worden beschuldigd van hekserij en ter dood veroordeeld. Ze worden op last van “een nieuwe wereldorde,” geleid door DE ENE DIE DE ENE IS, weggerukt uit hun kalme leven. De auteur van het boek is James Patterson. Hij is een veelschrijver. Hij schreef talloze thrillers, waaronder een samen met de oud-president van de VS, Bill Clinton. Patterson is een meester in het vertellen van een spannend verhaal en je kunt zijn boeken maar moeilijk wegleggen. Dat geldt ook voor dit YA-boek. Je reist met de hoofdpersonen Whit en Wisty door een wereld waarin mensen elkaar naar het leven staan en waarin de macht van de ENE anderen vermorzelt. Het is een totalitaire samenleving waarin geen ruimte voor andersdenkenden is. Whit en Wisty raken hun ouders kwijt. Als ze uiteindelijk met elkaar worden herenigd, begrijpen ze dat hun ouders dood zijn. Hen staat de strop te wachten. Daarmee is het boek wel uit, maar het verhaal niet af. Patterson schreef nog 10 delen, onder de naam Heks & Tovenaar.

Nog spannender en rauwer is het boek Half zwart van Sally Green. Je treedt een wereld binnen waarin witte heksen strijden tegen zwarte heksen. Wit is goed, zwart is fout. Zo simpel is het. Daarmee krijgt het boek een betekenis die ver voorbij goede en slechte heksen gaat. Dat voel je als lezer heel goed. De hoofdpersoon is de jonge Nathan, die een witte heks als moeder heeft en een zwarte heks als vader. Er moet bepaald worden wat Nathan is: wit of zwart. Hij wordt wreed opgevoed door een witte heks die hem gevangenhoudt in een kooi en hem eindeloos laat hardlopen en klusjes laat doen. Nathan wil zijn vader ontmoeten, maar weet ook dat hij wellicht als lokaas wordt gebruikt om zijn vader in de val te laten lopen. Zijn vader is al jaren op de vlucht en er wordt op hem gejaagd. De vraag is wat Nathan moet doen in een vijandige omgeving waar het hem niet is toegestaan om te gaan met het meisje waarop hij verliefd is. Ook dit boek is onderdeel van een serie. In dit geval drie delen. Ik voorspel je, dat wanneer je dit deel hebt gelezen, je ook de andere twee delen wilt lezen.