Zelden lees je in thrillers zulke herkenbare gezinstaferelen als in Tot je van mij bent. Het is de derde in het Nederlands vertaalde psychologische thriller van de in Engeland woonachtige auteur Samantha Hayes. De gezinssituaties in Hayes' thrillers zijn verre van idyllisch. Niet heel verwonderlijk aangezien zijzelf op jonge leeftijd haar instabiele ouderlijke huis heeft verlaten. Om na een periode van twaalf ambachten, dertien ongelukken, de hele wereld rondtrekkend, uiteindelijk rust en harmonie te vinden in haar gezin en het schrijverschap. Ouderlijke bezorgdheid echter, zo ondervindt ze, is iets dat je nóóit zal loslaten. Want zet een kind op de wereld en je weet: je stelt het bloot aan gevaar. Hayes gaat in Tot jij van mij bent een verontrustende stap verder. Nog in de baarmoeder blijken ongeboren baby’s al niet meer veilig. Een psychopaat poogt met bloederig geweld baby’s uit de buiken van zwangere vrouwen te verwijderen. De ergst denkbare nachtmerrie binnen een (aanstaand) gezin. In Engeland hebben thrillers met dit soort worstcasescenario’s binnen het gezin zelfs een naam, het subgenre “Domestic Noir”.
Claudia heeft na meerdere mislukte zwangerschappen en doodgeboren baby’s eindelijk haar kind bijna voldragen. Omdat haar man, een marinier, vaak langere periodes op reis is halen ze een nanny in huis, als hulp voor Claudia’s stiefzoontjes. Maar deze Zoe heeft duidelijk een dubbele agenda. Ze heeft zich met een bepaald doel in Claudia’s gezin weten te manoeuvreren. Waarom lijkt voor de lezer duidelijk. Maar is dat wel zo?
Hayes vertelt vanuit het perspectief van drie vrouwen. De zwangere Claudia, nanny Zoe en politie-inspecteur Lorraine, die de moorden op zwangere vrouwen onderzoekt. Hayes speelt met die perspectieven, geeft veel informatie die dubbel te interpreteren valt. Subplotjes, bijpersonages,(mogelijke) motieven: allemaal subtiele af- en misleiding. Zodat je onwillekeurig rekening blíjft houden met het niet voor de hand liggende. Het is dit mysterieuze – het ongrijpbare waarom, wat en hoe – dat een enorm stuwende drijfveer is tijdens het lezen. De kracht van een wisselend ik-perspectief wordt door Hayes buitengewoon goed toegepast. Zelfs wanneer de beklemmende situatie eindelijk haar toppunt bereikt en de dader zich ontpopt, moet de lezer nog pagina’s lang raden naar diens identiteit. Geraffineerd.
Politie-inspecteur Lorraine en haar man Adam, eveneens inspecteur, met wie ze in deze moordzaak ook samenwerkt, beleven in Tot jij van mij bent  hun eigen gezinscrisis. De emotionele vervreemding tussen de twee dreigt hen bijna het huwelijk en hun oudste dochter te kosten. Hun persoonlijke drama is hier een mooi, ‘gesloten’ verhaal, maar biedt ruimte voor interessante verdere ontwikkelingen. In Engeland is onlangs dan ook een tweede thriller met Lorraine als hoofdpersonage verschenen, Before you die, die waarschijnlijk te zijner tijd ook in het Nederlands zal verschijnen. Dat zou fijn zijn, want Tot jij van mij bent  is een gedegen, verrassende thriller en een aangename introductie tot wat een karakteristieke serie kan worden. Een aanbeveling met stip voor thrillseekende ouders (in spe).