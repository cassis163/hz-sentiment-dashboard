Voor elke ouder een nachtmerrie : je kind verdwijnt ...
Student Jasper verdwijnt spoorloos, zijn studentenkamer in Antwerpen is doorzocht en vernield, voor zijn ouders, Philippe (rijzende ster aan het politieke firmament) en advocate Claudia, en zijn tweelingzus Chloé ontbreekt elk spoor.
Tegelijkertijd word in een loods een gefolterd en verbrand lichaam gevonden, dit blijkt gelukkig al snel niet Jasper te zijn, maar wel een kennis. Ondertussen is ook Anton, Jaspers beste vriend spoorloos ... wat is er aan de hand ? wat is het verband tussen de verschillende zaken ? wat heeft er gespeeld binnen het studentenleven ... en daarbuiten ??
Fatale vriendschap ontwikkelt zich gaandeweg tot een onderhoudende en flitsende politiethriller, die omwille van de politieke carrière van Philippe, ook een tipje van de sluier van politieke achtergronden onthult, zonder te overheersen, zodat het aangenaam lezen blijft.
Het boek belicht de zoektocht naar Jasper vanuit het standpunt van vader Philippe, en vanuit het standpunt van de politie. En langzamerhand worden de verbanden tussen het privéleven van Philippe en Jasper, en de politieke spelletjes duidelijker om zo tot een vlotte ontknoping te komen. Ook is er de verstandhouding tussen familieman en politicus Philippe en ambitieuze Claudia, de link met de premier en andere invloedrijke personen binnen het politieke wereldje.
Fatale vriendschap is zeker en vast een aanrader voor heel wat aangename uurtjes leesplezier, persoonlijk extraatje voor mij was het feit dat de actie in het Antwerpse plaatsvindt, met best wel wat herkenbare plekjes.