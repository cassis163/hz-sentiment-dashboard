Als er één doeboek is dat ik met plezier wil aanraden is het deze:
Proefjesboek van Arno Verweij.

In het voorwoord van Robbert Dijkgraaf lees ik wat ik inmiddels ook zie in groep 7: er is niets mooiers dan met je eigen ogen zien hoe iets werkt.

In dit boek uit 2015 (en ja het is nog leverbaar) staan proefjes, experimenten, die gedaan kunnen worden met eenvoudige materialen. Zelfs spullen die je op school zal hebben. Een glas, zout, afwasmiddel, ballon, bord, viltstift, touw, rietje waxinelichtje, paperclip enz.
Bijv. Kun je een naald met een punaise optillen? En wat gebeurt er met zout in een glas water als je het op de radiator zet? Of kun je een vierkante zeepbel maken?
Voor een paar proefjes moet je wel iets van huis meenemen: een fles cola en mentos of een ei, maïzena of mandarijn. Eenvoudig te doen.

65 proefjes die duidelijk en stapsgewijs zijn uitgelegd, met tijdsaanduiding en vragen om over na te denken. Leuk is om antwoorden eerst op te schrijven en later te kijken wie de goede uitkomst heeft bedacht.

Ik zocht iets passends bij het blok techniek en eten bij de nieuwe methode Blink. Eerst geleend uit de bibliotheek, maar dit is zo'n succes dat het boek nu wordt toegevoegd aan de schoolbieb.

De eenvoudige proefjes kun je al in de middenbouw uitvoeren. De verdiepende vragen gebruik je in de bovenbouw of plusgroepen. Of natuurlijk gewoon thuis: heerlijk boek voor een vakantie als jij een onderzoeker bent en misschien geen grote verhalenlezer.
Een interessante, toegankelijke, leerzame en vooral leuke kennismaking met natuurkunde en scheikunde. Een aanrader!