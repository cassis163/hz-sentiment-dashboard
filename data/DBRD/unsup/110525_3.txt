Leuven is een mooie universiteitsstad vol middeleeuwse kerken en patriciërspanden. Het leven is goed in de Vlaamse bierhoofdstad. Maar niet in de boeken van Jo Claes. Zijn vaste hoofdinspecteur Thomas Berg krijgt met het ene na het andere lijk te maken. Met gepaste tegenzin zet Berg iedere keer opnieuw zijn tanden in een enigma, waarbij hij telkens weer zijn superieuren tot wanhoop brengt met zijn ongebruikelijke onderzoekspraktijken. Toch bereikt hij klinkende resultaten, zodat de lezer naar een nieuwe titel met Thomas Berg kan uitzien.
Getekend vonnis telt een handvol kadavers en leverde Jo Claes direct een nominatie voor De Gouden Strop op. De jury roemt de ingenieuze plot en de levensechte dialogen. Inderdaad introduceert Claes in Getekend vonnis een ingenieuze seriemoordenaar, die de wereld van de strips met kaartenmakers verenigt en Berg tot het uiterste drijft. Analoge Tom Tom meets misogyne Lucky Luke. Een spannende intellectuele klopjacht volgt.
De omslag van Getekend vonnis suggereert een fantasyboek, een Harry Potter voor volwassenen. En dat, terwijl het juist om een wetenschappelijk monument gaat, namelijk een bronzen globe met daarop een kaart van de sterren. Essentieel voor het begrip van Getekend vonnis. Aanvankelijk lijkt de killer een ordinaire vrouwenhater te zijn, die een werkstudente in een kroeg na sluitingstijd verkracht en wurgt. Daarna drapeert hij haar in een artistieke pose, geïnspireerd op een stripalbum van een vrouwonvriendelijke tekenaar. Al snel volgen meer jongedames. Wat is de missing link tussen al die gevallen?
De bronzen globe zal speurder Berg uiteindelijk op de juiste weg helpen. Na de gebruikelijke ruzies met zijn superieuren, waardeloze maaltijden, een flirt met een ex en de nodige glazen alcohol denkt hij de zaak rond te hebben. Dan blijken pas echt Jo Claes ambachtelijke kwaliteiten: vernuftig zet hij de lezer continu op het verkeerde been. Mooie apotheose en een moment van zelfanalyse.
Claes beheerst het thrillervak en met zijn stripalbummotief houdt hij de aandacht vast. Het puzzelwerk zit bij de Vlaming wel goed. Het ontbreekt aan een extra psychische laag. Inspecteur Berg is een wandelend cliché dat we al te vaak zijn tegengekomen. De ruzies met superieuren vertragen de actie onnodig. Locatie Leuven en het studentenmilieu redden Claes. Een nominatie voor De Gouden Strop is te veel eer voor deze vakkundige standaardproductie.