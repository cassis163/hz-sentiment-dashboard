Lee en Liza zijn een tweeling, maar verschillen als dag en nacht. In dit boek is Liza de 'slechte' helft van een tweeling. Ze heeft haar dorp en familie achtergelaten en is stuntvrouw reizend over de hele wereld. Haar perfecte zus Lee zorgt thuis voor hun dementerende moeder en leidt het familiebedrijf. Als Liza een ongeluk krijgt keert ze gedwongen terug naar huis. Lee ziet haar kans en knijpt er tussenuit. Iedereen denkt dat Liza Lee is, en dat houdt ze dan maar zo. Langzaam stapt ze in het leven van haar zus, inclusief knappe vriend.

Het is een boek dat begint met een pittige proloog, waarbij Liza een zware crash veroorzaakt. Daarna volg je haar na haar herstel en de zoektocht naar werk. Het gaat niet zoals ze wil en ze gaat naar het dorpje waar ze vandaan is gevlucht. Dan moet ze onder ogen zien wat ze heeft achtergelaten. Het familiebedrijf waar ijs wordt gemaakt heeft ze altijd links laten liggen en ineens heeft ze de leiding. Ze heeft geen idee wat ze doet, maar met vallen en opstaan leert ze een hoop. zowel over het dorp en de inwoners, het bedrijf, haar moeder en zeker ook haarzelf.

De periode waarin het zich afspeelt is maar een paar weken, maar die tijd kan al een hoop uitmaken. Lee ontwikkelt zich van een verwend en redelijk ego√Østisch personage tot een leuke ondernemende vrouw die oog krijgt voor de mensen en de wereld om haar heen en daar wat mee doet. Het wordt pas lastig als Lee weer terug komt en Liza weer zichzelf kan zijn. Maar wie is ze nu precies?

Het is een boek dat de lezer vanaf het begin meesleept in een verhaal wat herkenbaar is, vol humor en een dosis drama en natuurlijk een onverwachte liefde. Alles klopt. Het is origineel, met bijzondere personages en eigenlijk gewoon geweldig van begin tot einde.