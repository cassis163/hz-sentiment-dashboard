Sinds kort kan ik een goede YA thriller op zijn tijd erg waarderen. Toen ik deze titel tegen kwam bij Karakter Uitgevers, was ik ook meteen nieuwsgierig. Helaas gebeuren aanslagen op scholen nu steeds vaker (vooral in de VS), maar op de een of andere manier vind ik het een interessant onderwerp. Ik ben altijd nieuwsgierig wat of wie iemand er toe drijft om zo veel mensen aan te vallen en te doden. Was deze persoon gepest? Werd hij thuis mishandeld? Was deze persoon ongelukkig, depressief, had hij of zij een psychose? Had dit voorkomen kunnen worden door een simpele knuffel? Door even te vragen hoe het met die persoon was, en dat echt te menen? Afijn, mijn interesse was aangewakkerd.
Dit verhaal lees je dan ook vanuit verschillende perspectieven: vanuit Diana, Tad, Z, Frankie, Cas en Rashid. Alle zes zijn ze totaal verschillend. Ze hebben een andere afkomst, geloof, andere hobby´s, verschillende soorten gezinnen, noem het maar op. Je leert de personages één voor één kennen, en alle zes hebben ze iets meegemaakt, staan ze onder druk of hebben ze een geheim. Alle zes gaan naar school, terwijl ze er eigenlijk niet echt hoeven te zijn. En dan ontploft de eerste bom.

Ieder van deze zes personen is dus voor jou, als lezer, meteen een verdachte. Dat maakt dit boek ook erg interessant, omdat ook jij van een afstandje mee kijkt. Het boek is namelijk geschreven in de derde persoon, dus je hebt in het begin ook werkelijk geen flauw idee van wat er aan de hand is. Ik begon ook meteen met het analyseren van de personages, of zij een motief zouden hebben, wie het meest verdacht was... en ik heb dit meteen tegen mijn vriend verteld. Ik wilde weten of ik het goed zou voorspellen.

Ik ben normaal niet zo weg van een schrijfstijl in de derde persoon, maar nu kon ik het waarderen, omdat het bijdroeg aan het mysterie. De personages waren goed uitgewerkt en erg duidelijk. Diana is the perfect girl next door, Frankie de sexy en stoere quarterback, Tad is een jongen die nog erg opzoek is naar zichzelf, Z. ´die´ jongen met tattoo´s en piercings, Cas is het onzichtbare en onzekere meisje en Rashid wordt neergezet als ´die moslimjongen met een baard´. Een aantal van de personages kennen elkaar al, of hebben een verleden met elkaar, een aantal personages zijn totaal niet met elkaar bekend. Dit zorgt voor een interessante groepsdynamiek, vooral als er bekend wordt gemaakt dat één van de bommenleggers één van hen is.

Dit boek is ontzettend spannend. Het voelt erg realistisch omdat ieder van de personages iets heeft meegemaakt of een geheim heeft dat helaas iedere puber meemaakt. Of het nu pesten is, uit de kast komen, suicidaal zijn of je niet gehoord voelen - iedereen heeft ooit helaas iets meegemaakt, of dit nu van dichtbij of ver af is, dat met een van deze thematieken te maken heeft. Je leeft dus ontzettend met de personages mee waardoor dit boek super vlot wegleest.
Al met al is dit een goed boek. Het snijdt belangrijke thema´s aan waar iedereen eens over zou moeten lezen, waardoor ik dit boek zeker aanraad. Voor mij was het alleen vrij snel duidelijk wie de dader was. Maar, ben je op zoek naar een goede thriller die je op het puntje van je stoel houdt? Dan is tijdbom zeker een aanrader.