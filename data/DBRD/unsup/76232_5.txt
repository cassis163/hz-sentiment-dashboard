Gewoonlijk zijn EHBO-gidsen oubollig, saai, té theoretisch, m.a.w. helemaal niet leuk om te lezen.
Jesse Goossens en illustratrice Linde Faas hebben dit euvel mooi opgelost in dit boek. Aan de hand van kleurrijke tekeningen en korte maar duidelijke tips slagen ze er in theorie op een leuke en eenvoudige manier aan zowel jongeren als volwassenen over te brengen.
Van de “kleinste” ramp, zoals een steek of beet, tot een “grote” ramp, zoals een aanslag, wordt duidelijk aan de hand van tips aangegeven hoe te reageren op eender welke ramp.
Eveneens wordt er aandacht geschonken aan het bereiden van een eerste hulpkit, noodpakketten, survivalkits, en wat naar mijn inziens superbelangrijk is op welke manier je moet reanimeren. Al is het maar tot er professionele hulp komt opdagen.
Botbreuken, brandwonden, verstikking, verdrinking, vergiftiging, onderkoeling en zo veel meer dingen die mis kunnen gaan in en om het huis worden besproken in het eerste deel van het boek.
Maar er gebeuren niet alleen rampen in en om het huis. Er wordt ook aandacht besteed aan grote rampen zoals aardbevingen, extreme weersituaties, brand…
En met de huidige aanslagen in het achterhoofd komen kern- en industriële rampen, oorlog, epidemieën en aanslagen ook aan de orde.
Spuitende slagaders & overstromende oceanen, een super handig boek voor jong en oud en vergeet nooit: jij kunt in je eentje het verschil maken.