goede politieroman,Over het duo Grijpstra & De Gier schreef Van de Wetering vanaf 1975 twintig boeken. Twee daarvan werden verfilmd, waaronder dit boek, in 1979 met Rijk de Gooyer en Rutger Hauer. Ik beschouw het als een voordeel dat ik die film nooit gezien heb, zodat ik mijn eerste Van de Wetering onbevangen kan lezen. De aanleiding om een aantal boeken opnieuw uit te geven, is de nieuwe televisieserie die in het voorjaar van 2004 op de buis komt.

In het pand nummer 5 van de Haarlemmer Houttuinen in Amsterdam is het lichaam van Piet Verboom gevonden. Hij was directeur van de hindistische stichting, een organisatie die hindoeïstische en boeddistische elementen combineert. Heeft Verboom zichzelf verhangen, of was het moord? Over die vraag buigen adjudant Grijpstra en brigadier De Gier zich.

Het aantrekkelijke van deze politieroman, is dat Van de Wetering sympathieke personages weet neer te zetten. Zoals de Papoea Jan Karel van Meteren die weliswaar een verdachte is, maar bijna buiten verdenking valt omdat hij als voormalig wachtmeester in Nieuw-Guinea dienst deed.

Verwacht geen diepe psychologische karakterschetsen. Het lijk in de Haarlemmer Houttuinen is een fraaie politieroman, die behoorlijk rechtoe rechtaan geschreven is. Er is een dosis humor, een achtervolging, een schietpartij, er worden eindeloos overuren gemaakt en natuurlijk zijn er de gesprekken met verdachten/getuigen en de superieuren van Grijpstra & De Gier. Deze ingrediënten garanderen een simpele, goede politieroman, maar zij zetten de wereld van de politieromans niet op de kop.