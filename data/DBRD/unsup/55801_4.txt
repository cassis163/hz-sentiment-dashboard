Een boek dat waarschijnlijk door zovelen gelezen is aangezien het ook nog op de literatuurlijsten van de middelbare scholen staat, en dan tref ik hier maar 1 reactie....?
Platgetreden paden wellicht?
Nou, het is in ieder geval wel de reden waarom ik het alsmaar niet gelezen heb, maar wat een stomme reden is dat maar weer gebleken: ik moet me schamen dat ik zo'n goed boek heb laten wachten .

Ondanks mijn vroegere aversie tegen Mulisch ben ik nu 4 titels verder
( Twee Vrouwen, De Elementen, De Ontdekking van de Hemel en De Aanslag),
en alhoewel ik tig dingen (nog) niet kan doorgronden heb ik plezier in het lezen van zijn boeken.

De Aanslag vond ik tot nu toe het makkelijkst leesbaar, ook omdat er in vergelijking met de andere titels, veel meer Griekse ideeen verteld worden alvorens toegepast in het levensverhaal van Anton.
Het begint met een proloog, gevolgd door 5 Episodes (zoals bij Griekse tragedies). De Aanslag op Fake Ploeg en de gebeurtenissen hierop volgend hebben op het leven van Anton Steenwijk een onuitwisbare impact. Ook al wenst hij het te vergeten (wordt van beroep zelfs anesthesist (anesthesie van het griekse woord: "geen gewaarwording" ) komen op diverse momenten in zijn leven mensen op zijn pad die hem er op een of andere wijze toch weer mee confronteren. Net zoals "toen" blijft door een samenloop van omstandigheden van gebeurtenissen en mensen zijn leven beinvloed door De Aanslag. De vraag van schuld tov verantwoordelijkheid komt hierin regelmatig terug, de balans tussen goed en kwaad, liefde / haat (licht / duisternis), maar ook het besef dat het verleden de toekomst bepaald, zoals de Grieken over de toekomst spreken (blz 207/208). We zijn nu mede door wat geweest is. (Deze ideeen over tijd komen ook uitgebreid in De Ontdekking van de Hemel aan de orde).

Zoals de andere boeken die ik reeds gelezen heb, zitten er weer heel veel dingetjes in die verdiepen en verwijzen (het start al dat zijn vader het huis genaamd "Buitenrust" eerder "Eleutheria" - grieks woord voor Liberty - "Freedom to Act" - genoemd zou hebben) Bijna intrigerend vind ik dat altijd: van alles na te pluizen via het door mij zo geliefde Google, maar ook zonder kennis van deze zaken is het prima lezen en biedt het een verhaal dat ik met veel voldoening uitgelezen heb.