Vondeling Isidorus van Rillington is een overlever die binnen eenzame en gesloten kloostermuren wordt opgevoed door een andere overlever, Giles.
Isidorus is een
kenniszoeker die een manier heeft ontwikkeld om steeds meer kennis en informatie, op een geordende manier in zijn groeiend geheugensysteem op te slaan. Hij bouwt in zijn geest een stad met alles wat hij wil onthouden.
Geregeld maakt hij in zijn geest zijn ommegang om zijn kennis op peil te houden.
Isidorus wil het grootste bouwwerk aller tijden bouwen.
Om dit te verwezenlijken wordt hij eerst arts om veel geld te verdienen en zodoende een bisschopstitel te kopen om zijn grote droom waar te maken. Tijdens zijn avontuurlijke reizen komt hij in contact met talloze interessante en markante figuren, religieuzen, hoeren, geleerden en mystieke figuren.
Op het einde van het boek verliest Isidorus zijn status en zijn fenomenale geheugencapaciteit. Hij eindigt als oplichter in een kerker van waaruit hij zijn verhaal vertelt.

Het boek is opgebouwd uit twee verhaallijnen die samenkomen in de ontknoping in Konstanz waar Isidorus zijn kennis zal kunnen gebruiken om de wereld te redden. Deze megalomane ambitie wordt uiteindelijk zijn ondergang.
Met kennis alleen kan je de wereld niet redden.

Jan Van Aken puzzelt historische feiten en intellectuele weetjes samen tot een verhaal dat ons naar verre horizonten leidt.
Het boek verhaalt een bonte mengeling van historische feiten en fantasie doorspekt met rake humor en knipogen naar de actualiteit van vandaag.

Jan Van Aken is een rasverteller die de lezer beeldend en onderhoudend meeneemt. Het boek leest als een avonturenroman waarin een vleugje sex en geweld niet wordt geschuwd. De ommegang leest vlot, je leert iets bij en af en toe moet je glimlachen.
Een onderhoudend boek.