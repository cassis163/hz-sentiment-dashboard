In Vrienden voor het leven is het de eer aan de derde vriend: Kiki. We volgen haar als ze op kerstavond door Amsterdam heen sjeest om op het laatste nippertje nog alles te regelen voor het kerstfeest met haar vrienden. Inmiddels woont ze alleen in het grachtenpand in Amsterdam, maar haar vrienden en diens kinderen komen vanuit Frankrijk over om samen kerst te vieren. Net als in de eerste twee delen, is Kiki nog steeds chaotisch en leeft ze met het moment. Nog altijd is ze druk met de organisatie van de tentoonstelling van Jeff Koons, maar daarnaast is ze ook kunstintermediair en bemiddelt ze tussen partijen bij de (ver)koop van kunst. Als een deal niet goed afloopt, de tentoonstelling van Koons zorgt voor een politieke rel en ze door het gebruik van oppeppende middelen en haar drukke leven niet meer op haar benen kan staan, wordt ze onverwachts opgenomen in een kliniek waar ze tot nieuwe inzichten komt.

Het verhaal
In het derde deel belicht Astrid Harrewijn weer een heel ander element van de kunstwereld. Het draait niet om het dagelijks leven in de musea, of een mysterieuze zoektocht door geheime genootschappen, maar om de handel in de kunstwereld tussen particulieren en in galeries. Niet alleen de keuze om de drie delen vanuit verschillende personages te schrijven zorgt voor afwisseling, maar ook het belichten van deze verschillende elementen uit de kunstwereld zorgen er voor dat je bij elk deel en elke bladzijde geboeid blijft.
De vlotte en sprankelende schrijfstijl van Harrewijn laat je samen met Kiki mee rennen door het boek. Hoewel haar problemen door Astrid Harrewijn vrij gemakkelijk opgelost worden, is het verhaal toch spannend. Met realistische beschrijvingen en een flinke dosis humor zuigt ze je moeiteloos in het verhaal en sla jij de bladzijdes stuk voor stuk om.

Het luisterboek
Daar waar ik bij de eerste twee delen moest wennen aan de voorleesstemmen (Miryanna van Reeden was top, de kwaliteit van het geluid minder, Jeroen Tjepkema monotoon, maar passend), was de stem van Peggy Vrijens PERFECT. Haar guitige en vlotte stemgeluid, past goed bij de hyper en opwindende Kiki. Met humor, daadkracht en het leggen van de juiste klemtoon zorgt Peggy er voor dat Kiki gaat leven en onder je huid kruipt.

Conclusie
Ontzettend jammer dat met het derde deel over Kiki de serie ten einde is gekomen. En nee, er komt helaas geen vierde deel over de steeds belangrijker geworden klusjesman en vriend Gijs, als we Astrid mogen geloven. Met een zucht heb ik het boek dichtgeslagen en zijn Astrid haar vrienden, ook een beetje mijn vrienden geworden. Ook ruim vier sterren voor dit laatste deel: Vrienden voor het leven.