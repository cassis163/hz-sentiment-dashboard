Aan de kaft van dit boek ligt het zeker niet: omringt door glitters en mysterieuze bloemen en takken staart een meisje je aan. Te zien aan de kaften van de rest van de serie, zal dit hoogstwaarschijnlijk het gezicht van de hoofdpersoon zijn, al klopt haar omschrijving uit de boeken niet helemaal met de verschijning op de kaft. Goed, misschien ligt de lage populariteit dan aan de boekhandels. Hoe mijn vader dit boek heeft gevonden weet ik niet, maar ik weet wel dat het een helse zoektocht was om het vervolg op dit boek te vinden. En dat is zonde, wat de serie van dit boek behoort tot mijn lievelingsboeken.

In de serie The Iron Fey volg je het verhaal van Meghan. Op het eerste gezicht een normaal meisje, dat woont in een simpel en saai dorpje, met een moeder, stiefvader, broertje en haar hond. Ze heeft weinig vrienden op school en valt niet echt op. Eigenlijk heeft ze maar één vriend, Puck, die haar dag altijd weer wat weet op te vrolijken en ook als enige niet haar verjaardag was vergeten. Haar rustige leventje wordt bruut veranderd als haar broertje wordt ontvoerd. Normaal gesproken zou je naar de politie stappen, zou dit op het journaal komen en zou hij in ieder geval zich nog ergens op deze planeet begeven. Bij Meghan niet: haar broertje is namelijk ontvoerd door de fae.

Fae is een verzamelnaam voor alle fantasiewezens die je maar kent. Want, zo blijkt in het boek, alles wat ooit verzonnen, gefantaseerd, gedroomd of getekend is, komt tot leven in een fantasiewereld. Daarnaast leven deze wezens ook tussen ons in, in onze wereld. Kinderen kunnen deze fantasiewezens nog zien, maar schrikken er niet van door hun grote fantasierijke vermogen. Vanaf de puberteit raak je hier echter blind voor.

Meghans goede vriend Puck blijkt ook een fae. Met hem reist ze af naar de wereld van de fae, in de hoop haar broertje terug te kunnen vinden. Dit gaat niet zonder gevaar, aangezien ook alle nachtmerries in deze wereld tot leven komen. Ze belanden daardoor samen met een pratende, sarcastische kat, in een hoop avonturen, wat enorm veel humor en spanning oplevert. Tevens heeft het boek ook een romantische component, doordat er een duistere, onbereikbare en woest aantrekkelijke fae haar pad kruist. En Meghan blijkt zelf ook meer gemeenschappelijk te hebben met de fae's dan ze op eerste instantie dacht....

Door de makkelijke en humoristische schrijfstijl is dit boek een echte page-turner. Als je nog niet verliefd op dit boek bent geworden door het uiterlijk, dan wordt je dit wel door de fantastisch neergezette karakters die zich altijd wel weer in (en uit!) de nesten weten te werken. Herkenbaar voor iedereen, doordat werkelijk ieder fantasiefiguur erin terug komt en een must-read voor alle fantasy en young-adult fans! En het goede nieuws is: er zijn op dit moment zeker vijf vervolgen op en 3 novelles bij! Dat wordt flink wat avonden doorlezen dus.