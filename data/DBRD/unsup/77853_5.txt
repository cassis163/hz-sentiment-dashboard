Op de cover staat dat het een uitgave is van Ellessy Relax. Nou laat dat relax maar weg! Het is een op-het-puntje-van-mijn-stoel-nagelbijtend-spannend boek.
Het verhaal speelt zich in verschillende landen en verschillende tijdsperiodes af. Op deze manier wordt het verhaal opgebouwd naar een climax die je met open mond achterlaat. Mij tenminste wel.
Tijdens het lezen vorm je natuurlijk je eigen idee van hoe het allemaal zou kunnen zitten. Beetje bij beetje geeft Angelique stukjes informatie weg. Net genoeg om je verder te willen laten lezen.
De ontknoping was werkelijk een verrassing voor mij. Ik had toch hele andere dingen bedacht.
Carmen en Irene zijn als zussen totaal anders. Ik vind persoonlijk Carmen een beetje een verwend nest, terwijl ik ondanks haar destructieve gedrag wel sympathie voor Irene heb. Al zullen de meesten juist sympathie voor Carmen hebben. Zij lijkt het slachtoffer, terwijl Irene dat net zo goed is.
De zakenpartners Ivan en Daan zijn ook totaal anders, al hebben ze beiden een moeilijk verleden. De een gaat daar beter mee om dan de ander.
De personages hebben echt inhoud en maken zeker een ontwikkeling door. Zeker 1 personage doet aan het einde iets dat niet bij het karakter, tot dan toe, past. Mooi vind ik dat.
Het is een debuut dat smaakt naar meer en veel lezers verdient!
4,5 sterren