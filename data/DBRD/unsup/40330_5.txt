Wat is quantummechanica, relativiteitstheorie, draaikolknevel of higgsboson?
De namen Stephen Hawking en Albert Einstein kennen veel mensen, echter weinig mensen begrijpen hun theorieën over het heelal. Jan Paul Schutten legt het heelal in begrijpelijke taal uit en de intrigerende illustraties van Floor Rieder zijn van grote toegevoegde waarde. De non-fictietrilogie over de aarde is na Het raadsel van alles wat leeft en Het wonder van jou compleet.

Als je denkt met snelheid door het boek te kunnen gaan, ontdek je dat dat niet gaat. Het is werkelijk niet niks. Sommige natuurkundige onderwerpen, zoals ruimte en tijd en de beleving van tijd, moet je echt een paar keer lezen om het goed te begrijpen. Schutten spreekt hiermee de jongere lezer direct aan, want als je je door de moeilijke thema’s heen hebt geworsteld, ‘snap je dingen die zelfs je ouders niet snappen’.

Door vlot taalgebruik en vele voorbeelden met verhelderende illustraties blijft de lastige materie boeiend. Bijv. in het hoofdstuk over de soorten materie en energie waaruit de ruimte bestaat, hierbij tekent Rieder een pot snoepjes en maakt op een eenvoudige manier duidelijk waarom de ruimte voor 95% nog steeds een groot raadsel is.

Dat het heelalonderwerp niet alleen met de natuurkundige bril wordt bekeken, wordt duidelijk in het laatste hoofdstuk: ‘Wie heeft ons heelal gemaakt?’. Religie en filosofie krijgen hier een onmisbare rol in het verhaal over onze Aarde. De lezer krijgt hier handvatten om na te denken over filosofische vragen in de wetenschap en zich zo een mening te vormen. Moet de mens het mysterie van niks wel willen oplossen?

Ook kun je zelf eenvoudig aan de slag met experimenten met krachten en zijn er 523 opmerkelijke feitjes zijn te ontdekken in dit mysterie. Weet je dat je kan stilzitten met een vaart van 100 km/u en hoe sneller je reist hoe korter de afstand is, maar wat is dan tijd? Eén ding is zeker, je hebt veel tijd nodig om alles te lezen in dit enorme werk.

Er is veel zorg aan de vormgeving van dit uitermate interessante boek besteed. Typografie, papierkeuze, leeslint, uitgebreide inhoudsopgave en register, het klopt allemaal.

Het hele heelal in één boek – onmogelijk? Het is de Gouden Griffel- en Penseelwinnaars Jan Paul Schutten en Floor Rieder met hun geweldige samenwerking gelukt. De tekst kan niet zonder de illustratie v.v. Een prijswaardig boek om keer na keer op te pakken. Voor iedereen.