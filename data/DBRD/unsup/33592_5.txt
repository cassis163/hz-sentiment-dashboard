Wanneer de goedgebekte Engelse Pippa merkt dat haar vriend vreemd gaat is het wat haar betreft; einde relatie. Om helemaal los te komen van hem besluit ze samen met een vriendin mee te gaan op een wijntour. Ze moet daarvoor wel per vliegtuig afreizen naar Amerika. Wanneer in dat vliegtuig een aantrekkelijke man naast haar plaats neemt en haar ook nog een luisterend oor biedt gooit ze direct haar hele verhaal op tafel. De gratis champagne die ze tijdens de vlucht tot zich neemt maakt haar tong lekker los en ze laat dan ook geen detail achterwegen. Achteraf vraagt Pippa zich af of het misschien niet iets te veel van het goede was allemaal, maar wat geeft het? Ze ziet hem immers toch nooit meer…..

Onbetrouwbaar is een heerlijke feelgood roman geschreven door twee auteurs; Lauren Billings en Christina Hobbs. Een roman met meer inhoud dan je, misschien in eerste instantie, van een boek uit dit genre zou verwachten. Het gaat hier om een vierde deel in de reeks; Stouter. Echter is elk deel van deze reeks los van de andere boeken te lezen. Wel is het zo dat de personages die in dit boek voorkomen ook in de andere delen verschijnen. Heb je eenmaal een boek van deze reeks gelezen dan wil je vast meer!

In de roman Onbetrouwbaar beschrijven de twee samenwerkende auteurs voornamelijk het verhaal van de kleurrijke Pippa en die van de onberispelijke Jensen. Beide hebben ze een heftige relatie achter de rug die ze nog niet volledig hebben losgelaten. De auteurs wisselen de hoofdstukken op aangename wijze af. Het eerste hoofdstuk wordt beschreven vanuit het oogpunt van de excentrieke Pippa en wordt opgevolgd door een hoofdstuk over de knappe Jensen, dit gaat het hele boek zo door. De hoofdstukken lopen bijna vloeiend in elkaar over en de constante wisseling tussen het tweetal is dan ook zeker niet storend, de verhaallijn blijft volledig intact. Je krijgt tijdens het lezen, van beide personages, snel meer te weten over hun verleden en hun gevoelens. Het verhaal leest behoorlijk vlot en is meer dan vermakelijk. Humor, drama, spanning, romantiek en de daarbij passende seksscènes wisselen elkaar in een rap tempo af en zorgen ervoor dat het liefdesverhaal tot het einde pakkend blijft.

Wat ook helpt is dat de auteurs niet zijn blijven hangen in een clichématige roman. Op zich niets mis mee maar Onbetrouwbaar heeft meer te bieden. Het is naast een luchtige roman ook een interessant verslag van een vermakelijke roadtrip. Een meeslepend verhaal over een fantastische groep vrienden met een onderlinge band om als lezer jaloers op te worden. Een hechte groep die zich prima weet te vermaken tijdens hun reis en onderweg elkaar (en zichzelf) nog veel beter leren kennen. Aanrader voor deze zomer, neem mee in de koffer!