Anita Terpstra (1974) is geboren en getogen in Friesland. Haar succesvolle debuut Nachtvlucht werd genomineerd voor de Schaduwprijs, de prijs voor het beste Nederlandstalige thrillerdebuut, en de Crimezone Beste Thrilleraward 2010. Haar tweede thriller, Dierbaar, werd wederom goed ontvangen. Overmand, een spannend verhaal dat zich afspeelt in Alaska, is haar derde thriller.
De hoofdrol in Overmand is weggelegd voor de Nederlandse Amy, die op haar vrijgezellenfeest, vier dagen voor haar bruiloft, wordt ontvoerd. Haar ontvoerder neemt haar mee naar het enorm uitgestrekte Wrangell-St. Elias National Park, waar de grens tussen leven en dood voor Amy angstvallig dichtbij komt.
Amy's zusje Kirsten is speciaal voor de grote dag naar Alaska gekomen en zij logeert in het huis van Amy en haar verloofde Leo. Wanneer zij erachter komt dat haar zus spoorloos verdwenen is, slaat de paniek toe. Kirsten en Leo schakelen de politie in, maar ze zetten zelf ook alles op alles om Amy terug te vinden.
Het is als zoeken naar een speld in een hooiberg, maar ze laten zich niet uit het veld slaan. Wanneer Kirsten ontdekt dat Leo iets verborgen lijkt te houden, weet ze niet meer of ze hem wel kan vertrouwen. Om antwoorden op haar vragen te krijgen, zal ze risico's moeten nemen. Alleen dan zal ze Amy misschien nog levend terug kunnen vinden in de uitgestrekte natuur van Alaska.
Anita Terpstra weet de lezer meteen bij de keel te grijpen door in te zetten met een spannend hoofdstuk waarin je leest hoe Amy wordt ontvoerd. In het volgende hoofdstuk wordt omgeschreven hoe Kirsten en Leo de stuipen op het lijf worden gejaagd doordat ze Amy nergens kunnen vinden. Het verhaal is een echte pageturner, omdat het zowel vanuit Amy als Kirsten wordt belicht, die allebei in een uiterst vervelende situatie verkeren.
In een paar seconden is Amy's leven veranderd in een onzekere hel vol angst, eenzaamheid en pijn, maar wil ze dit overleven dan moet ze doorzetten. Ze blijkt een sterke, moedige vrouw te zijn, die niet aan opgeven wil denken. De relatie tussen Amy en haar ontvoerder heeft de auteur zeer goed en uitermate realistisch omschreven.
Anita Terpstra heeft een vlotte pen. Ze heeft haar personages goed uitgewerkt en zich uitstekend in de omgeving verdiept. Het is alsof ze zelf in Alaska is grootgebracht, zo goed kan ze de natuur tot leven laten komen. De onvoorspelbare natuur en haar gevaarlijke inwoners — beren en wolven — komen angstaanjagend dichtbij.
Het enige minpuntje was dat al snel duidelijk was wie de dader moest zijn, dat had beter verbloemd kunnen worden door meer potentiële daders toe te voegen aan het verhaal. Desalniettemin bewijst Anita Terpstra met dit boek dat ze absoluut tot de top van Nederlandse thrillerauteurs behoort.