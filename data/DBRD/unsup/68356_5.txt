Wie de voorganger ‘Indra’ gelezen heeft bleef hoogstwaarschijnlijk achter met het hunkerende gevoel naar meer. Het verhaal eindigde met een bloedbad en 2 vermiste leden van het Rani Diaz-team. Laat je hierdoor niet ontmoedigen … ook wie ‘Indra’ niet gelezen heeft kan vlot zijn weg vinden in ‘Gotcha!’ .
Het verhaal start in 2006 bij de gelukkige Sofia Maniewski, viroloog in het Instituut voor Tropische Geneeskunde in Antwerpen. Terwijl haar man Mattias en dochtertje Lorena in hun huis in Keerbergen zijn, is Sofia een wachtdienst aan het draaien. Plots merkt ze een gemiste oproep van Lorena … Indringers hebben haar papa overmeesterd en zijn nu op zoek naar Lorena die zich ergens in huis verschuild. Sofia blijft aan de lijn en kan als dusdanig alles volgen tot er luidkeels GOTCHA wordt geroepen. Sofia blijft achter met een verscheurende vragen en een huilend hart … Waar zijn mijn man en kind ? Wie doet hen pijn ? Waarom ?
Sterre Carron laat je niet op je honger zitten … geen aanslepende, langdradige voorgeschiedenis … in tegendeel ze gooit je direct in het verhaal, in een vat vol emoties waardoor je het boek in één stuk door wil lezen. Ze schrijft zo gevoelig dat de onmacht van Sofia je met beide handen je strot dicht knijpt, je uit pure frustratie met witte knokels het boek vast houdt terwijl je enkele minuten later met datzelfde hand een traan moet wegpinken omdat het verdriet van een personage je overvalt.
De eerste 40 bladzijden speelt zich enkel af in 2006 en volgt het verhaal rond Sofia’s leven. Carron neemt ruimschoots haar tijd om uit de doeken te doen wat er met de 2 collega’s van Rani Diaz is gebeurd, maar niet getreurd … de schrijfster bouwt de spanning zodanig op dat je nauwelijks tijd hebt om na te denken, je ogen vliegen over èlke letter, de woorden en zinnen komen in stroomversnelling zodat je niet anders kan dan lezen, lezen en blijven lezen.
Blijft het enkel bij het verhaal rond Sofia ? Wat denk je zelf ? Tuurlijk niet … we hebben het hier over een Sterre Carron, dus nee, tuurlijk blijft het niet bij één verhaallijn. Zoals gewoonlijk gaat ze geen enkel onderwerp uit de weg : homosexualiteit, ontvoering, foltering, reisgeneeskunde, ... hoe ze het toch allemaal zo vloeiend aan elkaar kan linken dat is me een raadsel.
Eén raad aan de lezers : Koop gewoon snel dit boek, nestel je in de zetel, je zal je snel genoeg in je eigen cocon bevinden en het boek in geen tijd verslinden.
Eén raad aan Sterre Carron : Haast en spoed is zelden goed, maar toch potverdorie ... je fans kijken al uit naar je volgende fantastisch boek.