54 minuten vertelt de verhalen van de tieners Claire, Tomás, Autumn en Sylv. Alle vier hebben ze twee dingen gemeen: ze zitten op dezelfde school, Opportunity High School, en ze zijn bekenden van Tyler, een jongen van dezelfde school die niet goed in zijn vel zit. Dat maakt het voor hen dan ook extra gevaarlijk wanneer Tyler een wapen mee naar school brengt, zijn medescholieren en docenten opsluit in de aula en in het wilde weg begint te schieten. Dat is het begin van een 54 minuten durend verhaal dat van begin tot eind ongelooflijk spannend en heftig is.

Persoonlijk vond ik het een beetje moeilijk om in het verhaal te komen, aangezien het is geschreven vanuit vier personages. Mijn advies is echter: lees gewoon door, want je leert de personages steeds beter kennen en uiteindelijk wíl je gewoon niet meer stoppen met lezen. De hoofdstukjes zijn kort en worden afgewisseld met sms'jes en andere korte tekstfragmenten, waardoor het niet moeilijk is om snel nog even een hoofdstukje verder te lezen (en voor je het weet is het twee uur 's nachts en heb je het boek uit). Het verhaal is daarbij ook niet al te moeilijk geschreven en leest heel snel weg.

De thema's in het boek zijn helaas maar al te actueel. Schietpartijen op scholen zijn (vooral in Amerika) aan de orde van de dag, en daardoor komt het boek twee keer zo hard aan. Maar ook op andere manieren is dit boek actueel: het gaat niet alleen om die schietpartij, maar ook om thema's als homoseksualiteit, rouw, mishandeling, omgaan met ziekte, ruzie, liefde, familie, verkrachting en dromen. Het boek bevat misschien wel zo veel thema's dat ik de uitwerking bij sommige onderwerpen een klein beetje miste. Zo had ik graag nog wel wat meer willen weten over de achtergrond van Tyler en Autumn. Het wordt bijvoorbeeld wel duidelijk waarom Tyler dit alles doet, maar toch had ik nog wel graag wat meer over zijn motieven en ontwikkeling willen weten. Al is dat natuurlijk juist ook wel weer realistisch, aangezien je nooit helemaal zeker weet wat zich afspeelt in het hoofd van zo'n schutter.

Al met al dus een verschrikkelijk heftig, realistisch en indrukwekkend verhaal dat veel zware thema's aansnijdt zonder een zwaar verhaal te worden. Een heel sterk debuut, en nog bijzonderder dat het in het Engels geschreven is door een Nederlandse, op de New York Times-bestsellerlijst terecht is gekomen en daarna pas is vertaald naar het Nederlands! Absoluut een aanrader!