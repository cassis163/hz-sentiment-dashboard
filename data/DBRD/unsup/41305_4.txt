Werken in het uitgeversvak kan inspireren tot het zelf schrijven van boeken. De Britse Lulu Taylor begon na haar studie Engelse literatuur als editor van vrouwenfictie. Tien jaar later nam ze zelf de pen ter hand en schreef haar debuut Heiresses, een roman die zich afspeelt in de high society. In 2012 wisselde ze van uitgever en begon met het schrijven van thrillers. Haar spannende boeken spelen zich wederom af in de rijkere klasse, omgeven door een donker en mysterieus randje. De sneeuwengel is haar tweede boek dat vertaald is in het Nederlands.

In de Londense high society van de zestiger jaren is Cressida Felbridge een graag geziene gast. Ze is verloofd met een rijke man en als huwelijksgeschenk wil haar vader haar portret laten schilderen. Vaders wil is wet en aangezien haar moeder ernstig ziek is, rebelleert ze in stilte. Wanneer Cressie haar portretschilder Ralph Few ontmoet, is ze meteen verkocht. Als blijkt dat de liefde wederzijds is, beseft ze dat haar leven een totaal andere wending zal nemen. Er is één maar. Ralph is getrouwd met Catherine die hem als haar missie en persoonlijk bezit beschouwt en hem geen minuut uit het oog verliest. Cressie besluit met Ralph een weg in te slaan die maar naar één richting wijst.

Onderweg naar een feestje raakt de auto van Emily en Will Conway van een klif. Behalve dat ze zwaar gewond is, moet Emily leven in het vooruitzicht dat ze compleet bankroet zijn. Haar roekeloze man heeft al hun bezittingen verloren door het wanbeleid van zijn onbetrouwbare zakenpartner. Ze beseft dat ze nog de zorg heeft voor haar twee kleintjes en zet haar huis te koop om de schuld bij de bank in te lossen. Dan ontvangt ze een brief van een notariskantoor. Een onbekende weldoenster heeft haar een huis op een groot landgoed nagelaten. Ze denkt niet lang na, aanvaardt de erfenis en verkast naar het platteland. Wanneer ze vernomen heeft wie die onbekende vrouw is, wordt haar nieuwsgierigheid geprikkeld en gaat ze op onderzoek naar de vele geheimen die het huis al decennia lang met zich meedraagt.

Het is bijzonder knap hoe Taylor de verhaallijnen uit twee tijdperken bij elkaar brengt. In afwisselende hoofdstukken wordt vanuit de perspectieven van Cressie en Emily het verhaal verteld. Beide dames hebben gemeen dat ze uit een rijkere klasse komen en zelfbewuste vrouwen zijn die strijden voor hun geluk. Cressie komt in opstand tegen haar dominante vader en Emily krabbelt op uit een huwelijk met een tirannieke man. Hoe ze zich tot elkaar verhouden blijft spannend tot het einde. Onzichtbaar familieleed wordt als een stenen bouwwerk opgemetseld tot een donkere plek waar mysteries uit verleden verweven worden met het heden.

Een minpuntje is dat de auteur diverse cliffhangers niet beloont met een ‘live’ clou maar pas achteraf uitleg geeft in een gedachtesprong van een personage. Hoewel je vermoedens zou kunnen hebben, blijf je doorlezen en voordat je het weet ben je door een dikke vierhonderd bladzijden spanning geloosd. Het verhaal is langzaam maar zorgvuldig opgebouwd, toewerkend naar een ontknoping die niet elke lezer meer zal verrassen.

Door de levendige beschrijvingen van personen en entourage en de beeldende schrijfstijl van de auteur is De sneeuwengel een heerlijk boek om te lezen. Het staartje is fenomenaal. Tegen alle wetten in heeft het personage het laatste woord.