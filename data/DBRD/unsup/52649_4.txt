Ellen spreekt elke vrijdagmiddag af met haar vriendinnen Dayenne, Suus en Kelly bij een strandtent in Scheveningen. Het groepje noemt zich al tweeëntwintig jaar de Basic Instinct dames. Ze zijn totaal verschillend en hebben elk hun eigen problemen, die ze vervolgens nauwelijks met elkaar delen. Ze drinken en lachen samen veel op een bijna puberale manier.
Ties is vakantiehulp in de strandtent en vindt op zaterdagochtend een dode man in de branding. Dit is de bekende Hagenaar Ron de Herder, die de avond tevoren met Ellen en haar vriendinnen aan het feesten was. De jonge rechercheur Michiel blijft dan ook vragen stellen aan het groepje vriendinnen.

Omdat Ellen Ron onder een andere naam kende gaat ze op onderzoek uit. Er blijkt een link te zijn tussen het verleden van het Basic Instinct groepje en de recente moord. De dochter van Ellen, Cato, raakt toevallig bevriend met de zestienjarige Ties en zij gaan ook op zoek naar de dader om de baas van Ties, Marc, van de moord te vrijwaren. Hoewel er veel karakters in het boek verwerkt zijn, is het nergens verwarrend. De hoofdpersonen Ellen, Cato en Ties zijn goed uitgewerkt. Daardoor kun je als lezer meeleven met de zoektocht van Ellen en Cato. Tot de laatste bladzijden blijft onduidelijk wie de dader is en waarom. Dat maakt dat je het boek wil blijven lezen. De stijl van het boek is vlot en gemakkelijk. De hoofdstukken zijn aangegeven met een dag- en tijdsaanduiding, die niet erg relevant is. Het hele verhaal bestrijkt ongeveer een week.

‘Zeevlam’ is een leuk debuut en een lekker leesbare vakantiethriller met als origineel onderwerp het naspelen van de film Basic Instinct uit 1992. Je leest het boek in een paar uur uit. Kiki van Dijk is het pseudoniem van een bekende Nederlandse auteur, aldus de omslag. Dat lijkt op een poging om het ‘kunstje’ van Suzanne Vermeer na te doen. Jammer is dat de auteur op pagina 62 zegt dat Ellen Vanderbergh haar meisjesnaam heeft aangehouden en dat haar man, Sander, op pagina 254 ook Vanderbergh heet. ‘Zeevlam’ maakt duidelijk hoe onecht vriendschappen kunnen zijn.