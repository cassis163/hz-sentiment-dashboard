'Een schot in de roos', dat is de eerste zin die in me opkomt na het lezen van dit boek. Terry Hayes heeft met 'Ik ben Pelgrim' een imponerend debuut gemaakt. Na het lezen van vele positieve recensies blijf ik zelf eerst altijd een beetje terughoudend, maar mijn verwachtingen zijn meer dan overtroffen.

Een actueel boek dat constant spanning houdt en waarbij met name het karakter van de hoofdpersoon op een bewonderenswaardig indringende manier wordt beschreven.

De soms als een stortvloed op je afkomende berg van informatie die in feite niet zo van belang is voor het verhaal en de in sommige passages de iets te ver naar boven drijvende ongeloofwaardigheid doen niets af aan het feit dat auteur Hayes met dit boek echt voor een pareltje heeft gezorgd.

Ik kijk nu al uit naar zijn volgende werk, een boek dat zonder enige twijfel een plekje in mijn boekencollectie zal krijgen!