Dankzij HarperCollins heb ik dit boek mogen reviewen voor de release datum. Gezien ik al jaren een groot fan ben van Karin Slaughter en Will Trent heb ik dit met plezier gedaan, maar heb ik uiteraard geprobeerd zo objectief mogelijk te blijven.

De laatste weduwe is het zevende boek in de Will Trent reeks en hopelijk niet de laatste. Hoewel het onderdeel is van een reeks kan dit boek ook prima gelezen worden wanneer je niet bekend bent met de personages. Er wordt genoeg achtergrond gegeven om je toch helemaal mee te laten slepen in het verhaal.

Will Trent, Sara Linton, Faith Mitchell en Amanda Wagner zijn weer helemaal terug! Het boek speelt zich af in een korte tijdsperiode. Beginnende met de ontvoering van een wetenschapster die op klaarlichte dag wordt meegenomen voor de ogen van haar dochter. Gevolgd door een aanslag waarbij door, ik quote hier een van de personages:“het verkeerde moment op de juiste plek zijn” de spanning nog meer wordt opgevoerd met de ontvoering van Sara Linton. Spanning vanaf de eerste minuut!

Het boek is zo geschreven dat je aan het begin dezelfde gebeurtenis vanuit de verschillende personages beleefd. Daarna vervolgt de opbouw zich met de verschillende personages gedurende dezelfde tijd maar in andere situaties (bijvoorbeeld Sara vanuit haar verblijfplaats en Will vanuit zijn situatie). Dit maakt het boek erg duidelijk, gedetailleerd en goed leesbaar. De beschrijvingen van de karaktereigenschappen en de gevoelens van de personages zijn zo goed beschreven dat je met een ieder meeleeft, maar ook soms kan denken: Kom op zeg, doe normaal!

Het boek speelt zich heel duidelijk af in deze tijd, te herkennen aan de huidige producten. Naar mijn idee konden de producten soms iets algemener beschreven worden, omdat het nu op product placement lijkt, maar desalniettemin daardoor ook heel herkenbaar. Ook bij het lezen over de radicale groeperingen en de idealistische ideeën denk je: "Waar halen ze het vandaan?!", maar helaas is ook dit in de huidige tijd nog steeds aan de orde van de dag.

Het boek krijgt van mij 4 sterren. Het boek is lastig weg te leggen en is erg spannend. Soms bevat het iets voorspelbare stukjes, maar over het algemeen een goed plot. Ik raad dit boek zeker aan, want een goed boek is het zeker. Bedankt Karin Slaughter, voor wederom heel wat uurtjes vermaak.