“ik heb besloten om een blog te beginnen. Deze blog. Waar, vraag je je misschien af? Je weet dat als je een colablikje flink schudt en het dan openmaakt, dat alles er dan uit spuit? Nou, zo voel ik me ook een beetje. Er zijn zo veel dingen die in me opborrelen, zo veel dingen die ik te melden heb, maar ik heb niet het zelfvertrouwen om ze hardop te zeggen.” Penny legt met de eerste woorden uit waarom ze haar succesvolle blog als GirlOnline is gestart. Het zijn tevens de eerste woorden van het boek Girl Online, het boek van Zoe Sugg. Girl Online is een heerlijk chicklit die door elk meisje gelezen zou moeten worden!

Penny heeft een anonieme Blog op internet. In die verhalen schrijft ze al haar problemen en overdenkingen. Het is erg succesvol, ze heeft super veel volgers. Op de een dag hoort ze van haar ouders dat ze met Kerst naar New York gaat, omdat haar ouders daar een bruiloft moeten organiseren. In de eerste instantie wil ze niet, want de jongen op wie ze verliefd is, woont in Engeland. Maar dan bedriegt haar vriendin haar en besluit ze met haar ouders en haar beste vriend naar New York te gaan. Daar ontmoet ze Noah; een super knappe jongen. Met hem gaat ze om en over hem schrijft ze haar verhalen. Maar dan blijkt Noah iemand anders dan gedacht… Is die Blog nog wel zo handig?

Zoe Sugg laat met Girl Online zien dat ze een heerlijk boek kan schrijven. Ze neemt de lezer mee in de wereld van Penny en laat de lezer niet meer los. Ze weet het verhaal van Penny zó te brengen dat de lezer op de juiste momenten lacht en huilt. Het verhaal roept allerlei verschillende emoties op, waardoor het een interessant verhaal wordt. Sugg Penny op de perfecte manier neer te zetten; ze zorgt ervoor dat Penny, maar ook alle andere personages, interessant zijn!

De onderliggende thematiek in het verhaal is goed gekozen. Sugg laat via een interessant verhaal zien wat de ‘gevaren’ van internet zijn. Een opmerking van de personages ‘verkies nooit internetvrienden boven je eigen vrienden’ komt dan ook precies op het juiste moment. Door de thematiek in een chicklit bespreekbaar te maken, weet Sugg de juiste doelgroep te raken. Juist de tienermeisjes zijn gevoelig voor alle dingen op internet en social media. Dit boek laat de harde kant van die wereld zien, maar doet dit op een zachte manier. Die balans heeft Sugg goed aangebracht.

Girl Online bevat een heerlijk verhaal, geschreven op een prettige wijze. Sommige gebeurtenissen zijn cliché, maar dat maakt het verhaal juist wel leuk. Wie leeft er nou niet mee op de momenten dat Penny samen is met Noah en wie is er niet verbaasd wanneer de werkelijke geschiedenis van Noah bekend wordt? Juist die elementen zorgen ervoor Girl Online een heerlijk verhaal is!