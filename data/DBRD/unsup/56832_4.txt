Het boek
Wanneer de ouders van Merthe haar vertellen dat zij niet haar biologische ouders zijn is zij boos en eenzaam. Haar leven staat volkomen op zijn kop en het feit dat zij een adoptiekind blijkt te zijn, haalt het beeld dat zij van haar ouders en van zichzelf heeft genadeloos onderuit. Wat rest, zijn vragen. Vragen waar niemand het antwoord op heeft.

In een soort van wanhoop en op zoek naar de waarheid besluit ze om samen met haar vriendinnen glaasje te draaien, in de hoop dat de geesten haar kunnen helpen. Maar de antwoorden die ze tijdens het spel krijgt, leiden uitsluitend tot n√≥g meer vragen. De vriendschap tussen de drie vriendinnen komt onder druk te staan en ze belanden in een draaikolk van gebeurtenissen. Een spiritueel avontuur dat hun leven drastisch zal veranderen.

Visie van de recensent
Spruit heeft voor een thema gekozen waar al veel over te doen is geweest. Een dapper besluit, zeker voor een jeugdboek. Voor veel jongeren is dit namelijk nog een onbekend terrein en juist dat maakt het vaak tot een onweerstaanbare en spannende verleiding.
Het boek is leerzaam voor jongeren die meer van het paranormale willen weten, herkenbaar voor hen die paranormaal begaafd zijn en simpelweg een heerlijk spannend boek voor de rest van de jeugdige lezers!
Spruit heeft een uiterst plezierige schrijfstijl die haar doelgroep bijzonder zal aanspreken. Zij laat haar lezers kennis maken met de karakters in haar boek op een wijze waarop zij zich met hen kunnen vereenzelvigen. Het verhaal zit kundig in elkaar, de spanning wordt goed opgebouwd waardoor Geestverwanten van het begin tot het einde blijft boeien!
Over de auteur
Spruit is geboren in Bleiswijk en woont inmiddels in Zoetermeer. In haar jeugd was zij al bezig met schrijven. Pas in 2004 komt dit echter werkelijk van de grond en sindsdien heeft Spruit diverse verhalen en boeken geschreven, waaronder enkele korte verhalen voor Borre Leesclub en de Bobo.
In 2010 schrijft Spruit, op verzoek van Bureau Thuisfrontzaken Koninklijke Landmacht, 'Het verhaal van Famke'. Dit boekje is speciaal geschreven ter ondersteuning van jonge kinderen (vier tot zeven jaar) van militairen die door defensie worden uitgezonden.
Geestverwanten is haar Young Adult debuutroman.
Uitvoering
Paperback, 222 pagina's
Uitgeverij Life
ISBN: 978-90-78437-24-6

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/