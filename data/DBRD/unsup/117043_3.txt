Als ik uiterst objectief ben kan ik vrijwel niets aanmerken op dit kookboek. Van de kwaliteit – een mooie ingebonden hardcover met stevige matte bladzijden, tot de lay-out die rust uistraalt dankzij de sobere opmaak en de eenvoud van de foto’s. Ik hou van het kleurgebruik, van de overgangsbladen die een nieuwe rubriek aankondigen, de duidelijke formulering van de bereidingswijze, de overzichtelijkheid van dit kookboek, het feit dat er niet nodeloos wordt uitgewijdt over bepaalde zaken.

Heel wat zaken die voor mij een belangrijke rol spelen bij het al dan niet waarderen van een kookboek. De recepten in ‘In één pan’ zijn ook opgesplitst in duidelijk afgelijnde rubrieken.

Bondig, duidelijk én overzichtelijk. Op het eerste zicht enkel en alleen maar pluspunten dus.

Alleen … Tja, misschien waren mijn verwachtingen wat te hoog. Ik ben nu eenmaal een fan van eenpans-gerechten en ik dacht echt dat dit boek helemaal iets voor mij zou zijn. Alleen bleek toen dat het aantal recepten die me aanspraken om aan het koken/bakken te gaan lager lag dan ik had verwacht en dat was uiteraard ontgoochelend.