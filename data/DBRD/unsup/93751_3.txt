De Nederlander Gauke Andriesse begon eerder dit jaar een reeks rond priv√©-detective Jager Havix. Na De dode opdrachtgever is De verdwenen schilderijen het tweede deel. Het boek draait rond de schilderijenhandel tijdens en net na de Tweede Wereldoorlog. De joden werden toen tweemaal bestolen. Eerst werden hun kunstwerken door de Duitsers geconfisqueerd, en na de oorlog kwamen de werken in de (in dit geval) Nederlandse musea terecht. De autoriteiten ondernamen weinig om de schilderijen terug aan hun rechtmatige eigenaars te bezorgen. Onder de vele gedupeerden bevinden zich ook broer en zus Lisetsky, die nog altijd op zoek zijn naar de kunstcollectie van hun ouders. Iemand van het Art Loss Register krijgt eindelijk een tip, maar de dame wordt overreden en kan het niet meer navertellen. Detective Havix wordt ingeschakeld om de zaak verder uit te zoeken. Tussendoor doet Andriesse nog een ander kunstschandaal uit de doeken: het verhaal van de vervalste Vermeerschilderijen van Han van Meegeren. Verwacht van De verdwenen schilderijen vooral geen hoogoplopende spanning, integendeel. Het verhaal gaat zijn kalme gangetje, en is dan ook vooral interessant door de genoemde kunstverhalen. Er valt weinig op aan te merken, qua stijl noch qua verhaal, maar het had ook wat spitser gemogen.