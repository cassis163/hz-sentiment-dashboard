“Het internaat, school, wat er met mijn ouders is gebeurd. Dat wordt allemaal in me gezaaid en ik kan nog niet zien wat dat met me doet. Pas als ik volwassen ben komt de oogst op en dan is het te laat”.

Het einde van de eenzaamheid vertelt over het leven van Jules, Marty en Liz na de dood van hun ouders. Vanuit de herinneringen van Jules zien we hoe de drie elk op hun eigen manier met dit verlies omgaan, hoe ze elkaar uit het oog verliezen, maar later ook weer toenadering tot elkaar zoeken.

Het boek bestaat uit twee delen. Beide delen beginnen in het heden als Jules in het ziekenhuis ligt. Vanuit daar blikt Jules terug op zijn leven en verloopt het verhaal chronologisch. Deze opbouw houdt de spanning erin: Je vraagt je af hoe het allemaal zover heeft kunnen komen. De herinneringen van Jules blijken echter lang niet altijd helemaal volledig te zijn. Soms vult hij herinneringen later aan en krijg je als lezer een completer beeld. Maar de vraag blijft: wat is echt gebeurd en wat heeft Jules zelf in gedachten zo aangevuld? Zelf merkt Jules in het boek daarover op: “Ik heb er zo vaak aan gedacht dat ik niet meer zeker weet of het wel waar is”. Het verhaal vertellen vanuit het perspectief van Jules heeft meerwaarde, omdat juist dit die subjectiviteit van herinneringen onderstreept.

Andere vragen waar Jules zich mee bezighoudt zijn vragen over wat onveranderlijk is in een mens en in hoeverre het leven maakbaar is. Het zijn deze overdenkingen die het verhaal zo interessant maken Het voegt een extra laag toe aan het levensverhaal van Jules en zet de lezer zelf ook aan het denken. De gebeurtenissen in zijn leven zetten Jules aan tot het nadenken over deze kwesties, terwijl voor de lezer het levensverhaal van Jules een illustratie is bij deze vragen.

Ook de schrijfstijl van Wells maakt de lezer enthousiast. Het boek staat vol prachtige zinnen. Het einde van de eenzaamheid is een boek waarvan het verhaal misschien niet heel vernieuwend is, maar dat des te meer indruk maakt door de prachtige zinnen en de gedachten over het leven – en de dood. Een boek om te lezen en te herlezen.

“We bestaan allemaal op miljoenen verschillende manieren, want het niets bestaat niet en de prijs daarvoor is nu eenmaal de dood”.