Toen ik de beschrijving van ‘Op de rand van niets’ las, wist ik dat dit boek intrigerend zou zijn. Dat Denise, de hoofdpersoon in dit boek, autistisch is maakt het bijzonder. ‘Op de rand van niets ligt tussen distopisch en scifi in maar is ook heel realistisch. Het speelt zich af in Amsterdam en dat vond ik zo tof om te lezen. Dat Amsterdam nog gedeeltelijk hetzelfde is zorgt ervoor dat je gelijk in het verhaal zit.

De combinatie van een soort futuristisch Amsterdam, wat toch nog herkenbaar is, met dilemma’s die je zelf zo zou kunnen hebben, zorgt voor een bijzonder verhaal. ‘Op de rand van niets’ laat niet alleen zien hoe nieuwe situaties lastig zijn als je autistisch bent, maar geeft ook een kijkje in de gedachten van een autistisch persoon. Vooral dat stukje vond ik heel interessant. Samen met de lastige dilemma’s (hoe ver ga je om je eigen leven te redden, ten koste van anderen) zorgt het ervoor dat ‘Op de rand van het niets’ een heel ander boek is dan ik had verwacht.

Op de een of andere manier had ik een soort Hunger Games-achtig verhaal verwacht, maar dit is zoveel beter. Het zit vol met diepe gedachtes, het zet je aan het denken en er zit een soort onderhuidse spanning in waardoor je wilt weten hoe het met Denise zal aflopen.

Ik heb van begin tot eind onwijs genoten van dit boek, hoewel ik wel het gevoel had dat er heel veel gebeurde in maar een paar dagen. Dat vond ik persoonlijk iets minder, maar verder zit het verhaal gewoon heel goed in elkaar.

‘Op de rand van niets’ van Corinne Duyvis haalt bijzondere dilemma’s naar voren. Combineer dat met een interessante hoofdpersoon en het boek zal je zeker aan het denken zetten. Boeiend tot de laatste pagina!