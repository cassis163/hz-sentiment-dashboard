David Goldberg, een stokoude Joodse overlevende uit de Tweede Wereldoorlog komt door een nekschot aan zijn einde. Macabere ontdekking: de man blijkt niet de Holocaust-overlevende waar hij zich op voor liet staan, maar zijn bloedgroep-tattoo bewijst dat hij een SS-er was. Op identieke wijze komen nog twee hoogbejaarden om het leven: er blijkt sprake van een nazi-connectie.
Oliver en Pia staan voor een raadsel aangezien sporen in de richting wijzen van Vera Kaltensee, weduwe en erfgename van een grote onderneming. Als het tweetal aan één draadje van het web begint te trekken, blijkt het hele web uiteen te vallen.
Neuhaus (1967) begon een serie thrillers die zich afspelen in de regio waar ze zelf woont, de Taunus. Haar eerste boeken moest ze zelf uitgeven, maar Sneeuwwitje moet sterven (het vijfde deel in de serie) betekende haar doorbraak – ook internationaal; Diepe wonden is deel vier en blijkt eerder een goede opmaat dan een even goede voorganger. Het verhaal kent niet alleen ingewikkelde lijnen en personages, maar ook naams- en persoonsverwisselingen... Niets en niemand blijkt te zijn wat hij of zij lijkt te zijn. Dat maakt het allemaal soms net iets te ongeloofwaardig.