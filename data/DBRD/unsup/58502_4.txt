Een wereld waarin technologie de overhand heeft en waarin mensen constant in de gaten worden gehouden. Dat is de wereld die Auke Hulst ons in dit boek schetst.
Sommigen denken dat deze dystopische roman zich in de toekomst afspeelt, maar Auke Hulst vertelt in de verantwoording dat hij het verhaal heeft geplaatst in een parallelle werkelijkheid in het hier en nu. Veel van wat hij schrijft voelt dan ook herkenbaar aan en maakt het boek extra beklemmend. Gerson, een van de hoofdpersonen is Nederlander. Jammergenoeg komt hij qua personage wat minder uit de verf. Johnny Idaho zelf wordt beter neergezet. In de loop van het verhaal komen we er langzamerhand achter wat hem is overkomen en waarom hij op zoek is naar Gerson. Hatsu Hamada is een wetenschapper. Zij is de derde hoofdpersoon en had wat mij betreft als persoon meer uitgediept mogen worden, vooral vanwege haar rol aan het eind van het boek. Auke Hulst heeft echter veel energie en aandacht moeten besteden aan het neerzetten van de beklemmende wereld, die je gerust als vierde hoofdpersonage kunt betitelen. Deze wereld komt dan ook als zeer overtuigend uit de verf. Het verhaal werkt met een plot en maakt dat je door wilt lezen. De hoofdstukken zijn opgedeeld in dagen. Het geheel maakt een zeer on-Nederlandse indruk en dat bedoel ik positief.

Auke Hulst heeft met "Slaap zacht, Johnny Idaho" een boek met lef geschreven maar heeft zich niet laten verleiden om het te groot te maken. Het blijft een vrij klein verhaal, met een klein aantal personages en door er een plotgedreven verhaal in te verwerken is het gemakkelijk om de aandacht er bij te houden. Jammergenoeg zijn daardoor de karakters wat minder uitgediept maar dat is een keuze. Ik heb er in ieder geval van genoten en kan dit boek ten zeerste aanraden.