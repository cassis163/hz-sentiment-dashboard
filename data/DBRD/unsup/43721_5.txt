Sue Lloyd-Roberts baseert de feiten en getuigenissen in haar boek ‘De oorlog tegen vrouwen en de moed om terug te vechten’ op meer dan dertig jaar ervaring als televisieverslaggever voor de BBC.

Haar werk, vaak undercover, waarin oorlog en mensenrechten een belangrijke plaats innamen, bracht haar de gehele wereld over, van Rusland en China tot Birma, van Zimbabwe, Egypte en Bosnië tot het Midden-Oosten, van India en Pakistan tot Latijns-Amerika.

Geweld tegen vrouwen en meisjes is niet individueel, het is politiek, zo is de stelling van Lloyd-Roberts. In ‘De oorlogen tegen vrouwen’ brengt zij even zuiver als overtuigend in kaart hoe vrouwen er wereldwijd voorstaan. Dat levert een onthutsend tijdsbeeld op en journalistiek van grote klasse.

Mijn visie
‘De oorlog tegen vrouwen’ is een boek waarvan je –na het lezen- moet bijkomen. Het is echter ook een boek dat ogen opent en harde feiten onthult. Lloyd-Roberts toont op onthutsende wijze de snerpende en gruwelijke werkelijkheid over allerlei misstanden die er nog altijd op grote schaal plaatsvinden met betrekking tot het welzijn van vrouwen over de gehele wereld. Sluit je ogen niet (langer) en lees dit boek!

“Nadat ze was verkracht door de priester, weigerden de nonnen haar te geloven en ze stopten haar voor straf in de cel omdat ze was weggelopen. Een van de nonnen kwam naar “het gat” en knipte mijn haar af tot op het bot, en daarna werd ik mee naar boven genomen en moest ik in een kamer knielen waar alle vrouwen bij waren. Ik moest knielen, de grond kussen en zeggen dat het me speet wat ik had gedaan en beloven dat ik het niet nog eens zou doen, wat ik natuurlijk niet deed. “Ik ga helemaal niet beloven om wat dan ook te doen, zei ik, want ik wil hier weg, en ik zou het misschien nog eens doen.”

De Britse journaliste en auteur, Sue Lloyd-Roberts, overleed vorig jaar op veel te jonge leeftijd. Zij liet ons echter haar belangwekkende levenswerk na, namelijk haar boek ‘De oorlog tegen vrouwen’.

Maar liefst dertig jaar lang verzamelde zij gegevens over het geweld dat wereldwijd (nog altijd!) vrouwen wordt aangedaan. Zij bundelde al deze (vaak gruwelijke) gegevens over onder meer genitale verminking, vrouwenhandel, seksslavernij, gedwongen huwelijken en eermoorden in haar boek. Lloyd-Roberts stierf helaas alvorens zij haar boek kon afronden. Haar kinderen hebben de afronding van hun moeders boek voor hun rekening genomen.

“Ze duwden me een kamer in die een folterruimte bleek te zijn. Er waren al meisjes die werden geslagen en verkracht, en ze gooiden mij erbij. De soldaten sloegen ongenadig op ons in met stokken, en het was duidelijk dat ze ervan genoten.”

‘De oorlog tegen vrouwen’ is een heftig en aangrijpend boek waarin Lloyd-Roberts aan het licht brengt wat wij natuurlijk wel vermoeden en deels ook weten, maar nooit op deze wijze voorgeschoteld hebben gekregen. Ik heb diep respect voor deze vrouw die het als haar levensdoel zag om al deze gruwelijkheden wereldkundig te maken.

Lloyd-Roberts beschrijft al deze getuigenissen op een wijze die zo enorm binnenkomt. Niet overdreven emotioneel, niet opgesmukt, maar de naakte waarheid. En juist dat feit maakt dat dit werk zo’n indruk maakt en het je als het ware bij de keel vat.

“Ze doet een zware deur open die met twee sloten is afgesloten. We worden getroffen door een oorverdovend lawaai. We zijn in een ruimte met reusachtige machines waar de stoom sissend vanaf slaat. Gevangenistralies tekenen patronen op de dakramen. De grijze muren slaan vochtig uit. Er hangt de stank van ongewassen kleren. De dampen van bleekmiddel slaan me op de keel. Ik hap naar adem.”

De onderwerpen zijn niet nieuw. Er is niemand die niet weet dat er wereldwijd 130 miljoen vrouwen genitaal verminkt worden. We weten ook allemaal dat er tijdens oorlogen op grote schaal vrouwen worden verkracht en dat vrouwen die zwanger worden terwijl ze niet getrouwd zijn, zwaar gestraft worden en dat er nog altijd massa’s vrouwen en meisjes worden uitgehuwelijkt en/of verkocht worden.

Een van de getuigenissen die mij het meest aangreep, is dat van Ami. Ami is nog maar vijf jaar oud wanneer haar ‘belangrijke dag’ is aangebroken. Eerst denkt zij nog dat er iets leuks zal plaatsvinden, maar dan slaat haar gevoel om naar angst. Het moment van haar besnijdenis is namelijk daar. Ze wordt vastgehouden, gesneden, verminkt voor het leven. Haar schaamlippen en clitoris worden weggesneden.

Wat een enorm waardevolle erfenis heeft Lloyd-Robert ons nagelaten en wat zou het mooi zijn wanneer dit boek ook maar enigszins het verschil kan maken. Al is het maar voor een paar vrouwen…

Over de auteur
Sue Lloyd-Roberts (1950-2015) studeerde geschiedenis en moderne talen aan de Universiteit van Oxford. Haar grote passie was echter de journalistiek. Als verslaggever werkte ze voor ITN en de BBC, onder andere voor het prestigieuze Newsnight. Haar werk werd talloze malen onderscheiden, onder andere met een Emmy in 2011. In 2012 werd ze uitgeroepen tot International Reporter van het jaar. In oktober 2015 overleed Sue Lloyd-Roberts aan leukemie.

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/