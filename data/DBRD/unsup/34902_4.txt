Het Amazoneverbond van Ad van de Lisdonk is een spannend debuut in twee delen. Elk deel heeft zijn eigen stijl en hoofdpersonen. Deel twee heeft veruit de meeste vaart en spanning, maar het eerste deel heeft ook zeker zijn charmes.
Van de Lisdonk is de oprichter van een aantal IT-bedrijven en had al lange tijd een schrijversdroom, maar nooit genoeg tijd. In 2010 besloot hij structureel aan deze droom te gaan werken, en hij heeft anno 2013 zijn droom waargemaakt. Via 'Tenpages.nl' heeft hij genoeg indruk gemaakt met zijn thriller om uitgegeven te worden bij een serieuze uitgever, De Crime Compagnie.
Het Amazoneverbond begint met de dood van de populaire politica Claire van Ruysdael, die op het punt stond te worden verkozen tot minister-president van Nederland met haar nieuwe partij Balans.
"De roestbruine, geribbelde staaf betonijzer stak vlak onder haar linkerborst triomfantelijk uit haar lichaam omhoog". Met de eerste zin trekt van de Lisdonk je meteen het verhaal in. Inspecteur John Engles vermoedt een moord en onderzoekt de zaak verder, ondanks de tegenwerking van zijn cheffin. Hij komt een geheim genootschap op het spoor dat ernaar streeft om vrouwen aan de top van de wereldorde te krijgen, en daarbij ontziet het niets of niemand. Gesteund door zijn collega Laura en vriend DD duikt Engles dieper in de zaak.
Het Amazoneverbond verandert halverwege van een klassieke Hollandse thriller over een politieonderzoek met politieke consequenties in een actiethriller van Amerikaanse allure over een internationaal complot. Van de Lisdonk weet beide genres vaardig te hanteren. De vaart en actie van het tweede deel is voor veel lezers zeer aantrekkelijk. Er zijn echter ook zeker fans van het eerste genre, waarin meer tijd wordt genomen voor het politieonderzoek en persoonlijke dimensies. Een bijkomstigheid is wel dat de lezer bereid moet zijn afscheid te nemen van een figuur die in het eerste deel een belangrijke rol speelt. De meedogenloosheid en gedrevenheid van de hoofdpersoon in het tweede deel van het boek wordt hiermee verklaard. Van de Lisdonk zet de lezer vaker zeer knap en gedurfd totaal op het verkeerde been.
Van de Lisdonk combineert meerdere genres op een knappe manier in zijn debuut vol onverwachte wendingen. Het tweede deel in de reeks Amazoneboeken is in de maak, de lezer heeft dus na lezing van dit deel iets om zich op te verheugen.