In eerste instantie had film- en televisieproducent Kasper van Beek een scenario geschreven, maar het zou een lange tijd duren voordat dit verfilmd kon worden. Daarom heeft hij Vogelvrij, zijn debuut, dat in 2018 verscheen en waar hij al in 2005 aan begon in boekvorm geschreven. Zo hoefde hij geen rekening te houden met budgetten, planningen en kon hij zijn eigen ideeÃ«n uitvoeren. Momenteel werkt hij aan een tweede boek, vooral omdat het schrijven hem ontspant en tegelijkertijd energie geeft.

Olaf is advocaat in het bedrijf van zijn schoonvader en leidt een rustig leventje. Dan ontvangt hij een envelop waar zich alleen maar een foto in bevindt. Van hem, samen met een onbekende man. Olaf kan zich niets van de omgeving en de foto herinneren. Hoewel zijn familie het als grap beschouwt en hem zegt het te moeten laten rusten, kan hij dat niet. Hij krijgt hulp van zijn collega Mila, daarvoor heeft ze haar eigen redenen. Ze gaan op zoek naar de plek waar de foto genomen is en de waarheid achter de foto komt steeds dichterbij. Maar hun zoektocht is niet zonder gevaar.

Vogelvrij begint met een proloog die voor een aantal vragen zorgt, maar tegelijkertijd intrigerend is. Want je vraagt je af wat die ouverture met de rest van het verhaal te maken heeft, ook na het lezen van de eerste hoofdstukken. Al snel wordt duidelijk dat Olaf een ongeluk heeft gehad waardoor hij nog getraumatiseerd is, maar waarvan hij zich niets kan herinneren. Dat zorgt voor een lichte spanningsboog in het verhaal, maar ook bij de lezer. Desondanks blijft het nog vaag wat er precies aan de hand is en kan de lezer nog niet zo heel veel van het verhaal maken. Gedurende de plot worden steeds meer geheimen onthuld en begint er ook wat meer verband in het verhaal te komen. Het lijkt dat het, hoewel het er uiteraard al wel in zit, steeds meer structuur krijgt.

Het verhaal, dat kundig en bij tijd en wijle beeldend geschreven is, heeft een vlot verloop en speelt zich soms in een hoog tempo af. Omdat de hoofdpersonages veelvuldig onderweg zijn, is het voor een groot deel vooral een roadtrip. Dat is vermakelijk, maar niet aldoor geloofwaardig. Er zijn daarbij namelijk enkele situaties die weliswaar bijzonder zijn, maar erg vreemd overkomen. Dat wat Olaf overkomen is, is zonder meer beangstigend en een goede basis voor een spannend boek. De spanning in Vogelvrij blijft echter ondergeschikt aan alle overige perikelen en intriges. Dit houdt overigens niet in dat de lezer niet nieuwsgierig wordt gemaakt, dat is wel het geval, maar nagelbijtend of zinderend wordt het nergens.

De ware reden achter Olafs ongeval komt in de ontknoping naar voren. Die is, hoewel de lezer wel kan aanvoelen wie degenen zijn die iets voor hem verborgen houden, redelijk verrassend. Omdat het vooral om Olaf draait, is zijn personage het meest, hoewel niet uitvoerig, uitgewerkt. Voor de overige geldt dat veel minder, zij blijven daardoor vrij oppervlakkig. Het verhaal kent wel enkele minimale voorspelbaarheden, die de plot overigens niet in gevaar brengen. De meest opvallende daarvan is de uiteindelijke relatie tussen Mila en Olaf. Onwaarschijnlijk, hoewel het ongetwijfeld voor zou kunnen komen.

Met Vogelvrij heeft Van Beek een behoorlijk debuut geschreven. Het verhaal is bij vlagen erg vreemd, maar aan de andere kant blijft het toch ook intrigeren. Het is niet slecht, maar dat het een onovertroffen droomdebuut is, is ook weer te veel gezegd.