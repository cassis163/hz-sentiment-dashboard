Monster is het vervolg van de serie Gone waarmee Michael Grant beroemd is geworden. Dit boek is goed te lezen zonder de voorafgaande serie open te slaan. In Monster leren we al snel Shade Darby kennen, een zeventienjarige tiener die bij haar vader, een beroemde professor, woont. Haar moeder is vier jaar eerder tijdens de Aberratie van Perdido Beach gestorven. De eerdere serie gaat over de gebeurtenissen in Perdido Beach. Shade kan maar niet vergeten hoe machteloos ze was toen haar moeder stierf en ze heeft zich voorgenomen om dat nooit meer te laten gebeuren. Met haar vrienden Cruz en Malik onderschept ze een Afwijkend Ruimte Object (ARO). Over de gehele aarde komen een aantal ARO’s terecht. Ze zien eruit als rotsen maar als je wat van die rots binnen krijgt, verandert het je DNA en kan je zomaar superkrachten ontwikkelen. Shade wil ook graag een superkracht ontwikkelen om de slechteriken met superkrachten te kunnen bestrijden. Ze wil graag een held worden. In het echt blijkt heldendom toch veel meer ellende met zich mee te brengen dan in een stripverhaal. Shade, Cruz en Malik trekken ten strijde tegen een aantal monsters. Ze worden daarbij op de hielen gezeten door de Amerikaanse overheid die de ARO’s graag in handen wil hebben. Helaas ook niet altijd met de beste bedoelingen. Daar kunnen Dekka Talent en Armo over meespreken. Zij ontsnappen uit het overheidslaboratorium waar ze als proefkonijnen werden gebruikt. Ook zij trekken ten strijde tegen de monsters. Zal het genoeg zijn tegen het geweld van Knightmare, Abaddon en Napalm?


Mijn mening: Michael Grant heeft weer een prachtig verhaal afgeleverd. Superspannend met wilde achtervolgingen, groteske gedaanteverwisselingen en ontluikende superkrachten waar een gewoon mens geen enkel benul van heeft. Nergens wordt het verhaal ongeloofwaardig, Michael Grant trekt Amerika in een mogelijke nieuwe Wereldoorlog waar de tegenstanders via ARO’s de aarde bereiken. Dit boek is echt moeilijk weg te leggen! Een dikke vier sterren