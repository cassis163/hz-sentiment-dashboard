Met Opperbevel heeft de schrijver Mark Greaney een geweldig en spannend verhaal neer weten te zetten dat zeer dicht in de buurt komt van de schrijfstijl van de grootmeester Tom Clancy zelf.
In dit verhaal viert de eeuwige durende strijd tussen de Verenigde Staten en Rusland weer hoogtij en het is dicht op de gebeurtenissen geschreven die in het heden daadwerkelijk plaatsvinden. Net als bij de boeken van Tom Clancy zelf vraag je je als lezer af waar de informatie toch vandaan komt. Het is zo realistisch beschreven en toepasbaar op de situatie in de wereld van nu, dat het je ook behoorlijk aan het denken zet.
Rusland staat op het randje van de afgrond met een president die verwikkeld blijkt in Russische maffia praktijken en witwasserij. Hij wordt gedwongen zijn eigen hachje te redden ten kosten van onschuldige burgers. De Amerikaanse president probeert de aanval van Rusland in Litouwen tegen te gaan en vraagt daarbij de hulp van de Westerse wereld. Hier stuit hij op landen die niet willen, kunnen of durven (waaronder ons eigen Nederland, die met “'0 tanks niet in staat is om ook maar iets te doen”).
De Amerikaanse geheime dienst wordt weer volop aan het werk gezet. Hierin is ook de zoon van de Amerikaanse president een belangrijk agent. Jack Ryan jr heeft er een handje van de regels nogal eens te negeren waardoor hij menig keer in zeer gevaarlijke situaties terecht komt die zelfs zouden kunnen leiden tot zijn dood. Dit is misschien dan ook het enige minpuntje van het verhaal want uiteraard kan een zoon van een president nooit zo een functie uitvoeren en dat maakt dat stukje nogal ongeloofwaardig. Wat wel goed gedaan is in een boek waar het patriottisme hoog in het vaandel staat, is het feit dat de geheime dienst niet onfeilbaar blijkt te zijn en dus de nodige klappen te verduren krijgt.
Het boek bevat verschillende verhaallijnen, over oorlog, spionage, witwaspraktijken en politiek met uiteenlopende karakters die goed neergezet worden. Het is hierbij niet nodig om de personen uit te diepen. Alle verhaallijnen komen naar mate het einde nadert langzaam bij elkaar en het wordt afgesloten met een goed plot.
Mark Greaney heeft met dit verhaal wederom bewezen een goede opvolger te zijn van Tom Clancy en mag zich een meester noemen in het genre van technothriller.