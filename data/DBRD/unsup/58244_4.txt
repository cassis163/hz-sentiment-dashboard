Met dank aan Bertina Mulder voor het recensie-exemplaar.

Auteur: Bertina Mulder

Uitgever: Paris Books

Aantal pagina’s: 197

Genre: Literaire roman / novelle

Verschijningsjaar: 2016

Over de auteur:

Bertina Mulder (1962) is geboren in Winterswijk. Zij heeft een achtergrond in de online communicatie. Naast haar werk als webredacteur is zij ook praktijkmanager bij een huisartsenpraktijk. Vanaf augustus 2014 woonde zij een half jaar op Curaçao, waar zij de eerste versie van haar debuutroman Wisselwerking schreef. In 2016 startte ze haar eigen bedrijf ‘Bertina Mulder Tekst & Redactie’.

Cover:

De tekening van Arend, de schaduw van de drone? Passend bij het verhaal maar het is wat onduidelijk vormgegeven. De achterflap is lastig leesbaar te noemen. Het nodigt mij niet uit tot oppakken maar don’t judge a book by its cover.

Achterflap:

Sjoerd, een student journalistiek, organiseert voor zijn afstudeerproject een flashmob die geregistreerd wordt met de drone van zijn vriend Zom.

Social media en webtechniek staan in de snelle wereld van de jongeren centraal, maar ook vriendschap en een voorzichtige coming-out. Op het plein waar de flashmob plaatsvindt, maakt de oude man Arend een tekening voor zijn vrouw in het ziekenhuis.

Met dit cadeau wil hij een fout uit hun verleden goedmaken. De werelden van Sjoerd en Arend lijken mijlenver uit elkaar te staan, maar op de dag van de flashmob ontstaat er een bijzondere wisselwerking. Contrasten maken plaats voor overeenkomsten: hun zoektocht naar liefde, acceptatie en vergeving. Uiteindelijk blijken ze meer met elkaar verbonden te zijn dan ze wisten.

Mening:

Een roman, een debuut en een achterflap wat aanspreekt. De nieuwsgierigheid die dit wist te wekken werd beloond want Wisselwerking is een boek wat facetten bevat die het lezen zo aangenaam weten te maken.

De proloog brengt het verhaal van de fout die Arend beging tegenover zijn vrouw Arlette in 1971. Arend, hij stal mijn hart. Hoe een warm en mooi personage om verder te leren kennen in de volgende hoofdstukken in de tegenwoordige tijd. Door middel van flashbacks wordt de onderlinge relatie dan ook nog verder uitgediept en ik zit direct in het verhaal. Daartegenover dan natuurlijk de verhaallijn van Sjoerd en zijn vrienden. De hoofdstukken zijn kort, het switchen tussen de verhaallijnen gaat makkelijk en het contrast tussen de beide lijnen is verfrissend. De flashmob met daarbij horend de drone, dansers, freerunners enz. worden cool en modern neergezet. Hoe ‘cool en modern’ vloeiend overloopt in het ‘ouderwetse’ is aansprekend, origineel en prachtig gedaan.

De schrijfstijl is prettig, Mulder doet nergens moeilijk en je ziet het allemaal zo voor je. De personages zijn voldoende uitgediept en ze spreken stuk voor stuk op eigen wijze aan. Bijna dan, een zeer irritant iemand daargelaten.

Liefde, vergiffenis, vriendschap, maar ook verdriet, pesterij en het jezelf durven zijn, zijn zó mooi in dit verhaal verwerkt. En dan komt daar het moment wat ertoe bijdraagt dat Arend misschien weer in het reine kan komen met zichzelf. Zet de tissues maar klaar want dit houdt niemand droog. Richting einde wordt er een leuk en sympathiek tikje spanning uitgedeeld en het is bijzonder hoe in eigenlijk zo weinig bladzijden Mulder een prachtig verhaal heeft neergezet wat meer dan mooi in elkaar valt.

Feelgood it is en ik sla voldaan het boek dicht.

Conclusie:

Wisselwerking is een heerlijke wegleesroman, mèt inhoud en uitermate geschikt voor jong en oud!

Schrijfstijl: 3.5

Plot: 4

Originaliteit: 4

Psychologie: 4

Leesplezier: 4

Vier sterren voor Wisselwerking.

Karin Meinen.