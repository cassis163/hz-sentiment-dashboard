Karin Kallenberg is geboren en getogen in Amsterdam, waar ze de lerarenopleiding Nederlands volgde. Ze heeft in Italië op Nederlandse en internationale scholen gewerkt. Sinds een paar jaar is ze bezig met creatief schrijven als hobby. Een andere liefhebberij van haar is schilderen. Kallenberg woont afwisselend In Amsterdam en Rome.
Dimitri van Hove woont in Brugge. Hij studeerde informatica en grafische vormgeving. Naast zijn illustratiewerk publiceerde hij korte verhalen in een aantal Vlaamse en Nederlandse literaire tijdschriften, waaronder Holland SF, Wonderwaan en Lava.
Karin en Dimitri leerden elkaar kennen op een schrijverssite, sindsdien vormen ze een auteursduo. Ze schreven eerder al de psychologische thriller ‘B.B.’. Penitenza, een spannende misdaadroman, is hun tweede gezamenlijke boek.

‘Penitenza’ is een beroemd schilderij, het pronkstuk van de basiliek in Florella. Johan Jagers wordt gevraagd om dit schilderij, samen met een team, te restaureren. Met zijn vrouw Merel reist hij af naar Italië en vinden onderdak bij Daniël en Loredana. Daniël blijkt een maffiamaatje en vrouwenversierder te zijn. Wanneer er een afschuwelijk misdrijf plaatsvindt komen Johan en Merel in een ware nachtmerrie terecht. Wat voor rol speelt Daniël hierin? En waarom weigert Johan nog langer aan de restauratie van het schilderij te werken? Wat speelt er zich af tussen Merel en Daniël?

‘Penitenza’ is een spannende roman die zich afspeelt in Italië, de denkbeeldige plaats Florella om precies te zijn. De schrijfwijze van dit auteursduo is prettig, een gemakkelijke taal en korte hoofdstukken. Je merkt totaal niet dat hier twee schrijvers aan het werk zijn geweest, het verhaal is een vloeiend geheel. De toevoeging van de Italiaanse woorden en termen zijn een mooie aanvulling. ‘Penitenza’ wordt vanuit een wisselend perspectief verteld. Boven elk hoofdstuk wordt de naam aangegeven van het desbetreffende personage. De karakters van Merel en Daniël worden voldoende uitgediept. Johan wordt wat magertjes uitgewerkt terwijl hij toch een cruciale rol in het geheel heeft. Maria Grazia daarentegen is weer heel goed uitgewerkt. Zij is een statige vrouw die aanzien geniet en de touwtjes goed in handen heeft. Een zeer interessant personage die het boek verrijkt. Je zou haast denken dat zij de hoofdrol vertolkt.

‘Aan elke vinger kon Giuseppe tien meisjes krijgen, maar hij koos voor haar, La Statua: het standbeeld. Een rijzige, aristocratische verschijning tussen de kleine Sardijnen. Er waren niet veel mannen die niet hand in hand met Maria Grazia op het dorpsplein wilden flaneren.’

De andere personages zoals Loredana en Peter blijven wat op de vlakte. De titel ‘Penitenza’ is mooi gekozen en betekent ‘boetedoening’. Toch had ik wat meer verhaal verwacht omtrent het schilderij en zijn restauratie. Nu heeft het een bijrol gekregen en komt het niet goed uit de verf. De plot is desondanks mooi gekozen. De auteurs hebben de spanning goed op weten te bouwen en onverwachte wendingen aan het verhaal gegeven. Helaas is het laatste hoofdstuk voorspelbaar en voelde je de uitkomst al aankomen.

‘Penitenza’ is een spannende misdaadroman over: onrecht, opoffering, egoïsme en de handel in illegale producten. Een boek waarvan je zeker zult genieten!
Ik waardeer het met 3,5*