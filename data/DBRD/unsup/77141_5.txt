April 2014: Louise klopt aan bij Thomas Ravnshold (Ravn voor vrienden). Haar broer Mogens is al geruime tijd verdwenen. Saillant detail is dat Mogens geld uit de kluis van zijn werkgever heeft gestolen voordat hij verdween. 1989: Hausser, een fanatieke Stasi-agent schaduwt o.a. Christoph Schumann en zijn gezin. Schumann wil samen met enkele anderen vluchten uit de DDR naar het westen. Hausser is volledig geobsedeerd om Schumann op heterdaad bij zijn vluchtpoging te betrappen. Wie wint het ‘spel’, Schumann of Hausser? En wat heeft deze vluchtpoging te maken met de verdwijning van Mogens?

‘Afgezonderd’ is het tweede, opzichzelfstaande deel in de reeks over privédetective Ravn.

Beklemmende sfeer DDR voelbaar
‘Afgezonderd’ is een verhaal dat zich afspeelt in Berlijn, aan het einde van de DDR. Veel thrillers ten tijde van de DDR kom je niet tegen, waarmee ‘Afgezonderd’ zich meteen onderscheidt. Ondanks de gruwelijkheden van het DDR-regime vormt het een prachtig decor voor dit verhaal. Katz Krefeld weet de beklemmende sfeer goed neer te zetten. Je waant je ten tijde van de DDR en voelt de controle, macht en dreiging van de Stasi. Ook veel situaties met Hausser zijn zeer beklemmend, hij zit obsessief dicht op zijn ‘prooien’. Katz Krefeld toont dat hij zich goed heeft verdiept en bovenal goed inleeft in de DDR en de werkwijze van de Stasi.

Geen hoofdrol voor hoofdrolspeler
Opmerkelijk is dat de hoofdrol niet is weggelegd voor Ravn, terwijl de serie wel naar hem vernoemd is. De hoofdrol is weggelegd voor Stasi-agent Hausser, SED-partijlid in hart en nieren (SED was de communistische en enige regerende partij in de DDR). Hausser is heel erg overtuigd van de juistheid van zijn ideeën en bovenal de ideeën van zijn partij. De dialogen tussen Hausser en o.a. Schumann zijn scherp geformuleerd en dragen daardoor bij aan de beklemmende sfeer. Op alles wat gezegd wordt reageert Hausser overtuigend en adequaat, ruimte voor andere ideeën laat hij niet bestaan.

Totaal anders, maar wat goed was is gebleven
‘Afgezonderd’ is een thriller die qua verhaal in niks lijkt op het eerste deel uit de Ravn-serie (‘Ontspoord’). Dat is zeker een groot pluspunt, vaak heb je in een reeks het eindeloos herkauwen van een succesformule. Katz Krefeld kiest voor een compleet ander verhaal. Wat niet anders is, is de zeer prettig leesbare schrijfstijl en de uitgekiende spanningsopbouw.

Conclusie
Michael Katz Krefeld levert met ‘Afgezonderd’ een verrassend vervolg op ‘Ontspoord’ af. De vlotte schrijfstijl en goede spanningsopbouw blijven behouden, qua verhaal kiest hij voor een totaal nieuw verhaal. Of beter, verhalen, want ‘Afgezonderd’ kent twee verhaallijnen, die tot in detail zijn uitgewerkt. De keuze voor een verhaal aan het einde van de DDR is opmerkelijk en positief onderscheidend. Michael Katz Krefeld heeft opnieuw bewezen zich te kunnen meten met alle grote Scandinavische thrillerschrijvers.