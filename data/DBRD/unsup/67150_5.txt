Fenyx is het derde boek van Robert Bijman in de serie Segrijn & Sotalia boeken.
Eerder las ik van hem De Anumoria Initiatie en De Eldurea Deceptie. In dit derde boek draait alles om Fenyxvrouwen. Akuakai wil achterhalen waarom vluchtelingen op zijn planeet worden vermoord en reist af naar de bron van het kwaad. Tom, Infinia, Panta en Shantea zien een mysterieus kubusschip verschijnen dat de gesloten zeestad Dephinia uit zee opzuigt. Ze volgen het schip naar een holle planeet waar Akuakai op het punt staat de heersende macht omver te werpen. Maar Delfinia opent zich en een aartsvijand komt vrij. Alle plannen lijken in duigen te vallen. Kunnen Tom, Infinia, Panta en Shantea nog wel iets beginnen tegen deze vijand? Tom en Infinia vluchten naar Lacertia, een planeet waar vogelmensen leven en dat is ook de plek waar Akuakai met Ula heen gegaan zijn. Shantea en Panta houden het kubusschip in de gaten. Dan volgt er een zoektocht naar Ula’s familie en blijkt dat niet iedereen is wie ze zeggen te zijn.
Dit boek staat vol met prachtige beschrijvingen van werelden waar mensen leven die allerlei eigenschappen hebben van dieren. Zo kan Akuakai bijvoorbeeld als een inktvis gebruik maken van mimicri en gaat hij op in de wand waar hij zich tegenaan drukt. Onzichtbaar voor de vijand. Tom kan zijn kleding in zijn lijf trekken en Infinia haar veren. De ene keer zijn ze inktvis of fenyx, de andere keer weer mens. Hoe ze een paringsdans uitvoeren is geweldig om te lezen. En zo zijn er veel meer prachtige ideeën uitgewerkt. Prachtige ideeën maar ook lugubere dingen van wat de vijand op zijn kerfstok heeft. Verschillende fenyxen zijn vreselijk gemarteld en gehersenspoeld en worden door de vijand misbruikt.
Uiteindelijk is niets meer zeker en zijn er personages die niet zijn wie ze zeggen te zijn. Het boek is heel spannend en heeft zowel veel fantasy elementen als science fiction elementen in zich.
Robert Bijman groeit als schrijver, zijn boeken worden steeds boeiender en beeldender. Hij bezit enorm veel fantasie en hij maakt combinaties die zowel vervreemdend als bekend overkomen. Je leeft als lezer ook steeds meer mee met Tom en Shantea die zowel mooie als verschrikkelijke dingen meemaken. Fenyx is alweer een spannend en intrigerend verhaal. Ik kijk uit naar het volgende deel, want er blijven nog een paar vragen onbeantwoord. Echt knap geschreven.