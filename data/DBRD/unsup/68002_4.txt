"Dit idee komt niet van mij, geloof me onze moeders hebben dit hele plan bedacht en God mag weten waarom." ~ p27.

Zucht, waarom zijn bad boys toch altijd zo heerlijk om bij weg te dromen. Riley is alles behalve de ideale schoonzoon, maar absoluut de jongen waar iedere vrouw een beschuitje mee zou willen eten.

"Ik ben zijn type niet en hij is dat van mij totaal niet. Waarom voelt het wel zo?" ~ p63.

Ongetemd is het eerste deel van een serie waar momenteel nog hard aan geschreven wordt. Het is een heerlijke new adult die vanuit wisselende perspectieven het verhaal vertelt van Riley en Arabella. Hij, de jongen met de tatoeages, piercings en gebrek aan ambitie. Zij, het onzichtbare en onzekere meisje. Wanneer Arabella gaat studeren, verwacht ze niet dat haar nieuwe huisgenoot een jongen is. En al helemaal niet een jongen zoals Riley. Op het eerste gezicht hebben ze totaal geen overeenkomsten en lijkt het bijvoorbaat al een verloren zaak.
Zoals kenmerkend voor de New Adults spat ook in dit boek de chemie er weer vanaf. Halleluja! Wat een heerlijk boek om jezelf even in te verliezen. En dat het niet alleen maar oppervlakkig en sexy hoeft te zijn, bewijst Liz Hartevelt in dit boek destemeer. Een mooie manier om moeilijk bespreekbare onderwerpen aan de kaart te brengen, en door de wisselende perspectieven krijg je als lezer een duidelijk beeld van beide kanten. Ondanks de soms wat zware lading, lees het makkelijk weg en laat het je met een goed gevoel achter.

"Ik ben Arabella van Huizen en dit kan ik. Misschien heb ik foute keuzes gemaakt, maar ik wil me daar niet voor altijd voor schamen." ~ p287.

Dat ik dit boek geen 5 sterren geef, is enkel en alleen om de schoonheidsfoutjes. Hier en daar liep een zin nog niet helemaal lekker, of zaten er nog wat kleine schrijffoutjes in. Maar dat mocht zeker de pret niet drukken tijdens het lezen!