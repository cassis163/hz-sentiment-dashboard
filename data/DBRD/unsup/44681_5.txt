Max Rhode is schrijver. In het verleden heeft hij een bestseller geschreven, maar daar is dan ook alles mee gezegd. Toch kan hij zich alleen richten op het schrijven, zijn vrouw Kim is kostwinner. Kim is regelmatig een paar dagen weg voor haar werk en de zorg voor hun pleegdochter Jola komt dan ook grotendeels op Max neer. Max heeft Jola net opgehaald van zwemtraining als hij gebeld wordt. Een onbekende man met een broze stem wil dat Max naar hem toekomt. De man ligt in het ziekenhuis en is stervende. Als Max naar hem toegaat heeft de man een vreemde waarschuwing voor hem : ‘Joshua heeft u uitverkozen. U moet vluchten voor het te laat is.’

De man weet alles van Max, dit is zeer beangstigend. Toch neemt Max het niet zo serieus, maar als hij terug is bij de auto is Jola spoorloos verdwenen. Dit is het begin van vele bloedstollende, soms onwerkelijke gebeurtenissen. De meerdere verhaallijnen in 'Het Joshuaprofiel', verteld vanuit een wisselend perspectief staan vanaf het begin met elkaar in verband. Lijnen die ik met grote zorgvuldigheid heb gelezen, bang om maar iets relevants te missen. Bij het omslaan van elke bladzijde hield ik mijn adem in, in afwachting van wat er nu weer stond te gebeuren. Spectaculaire wendingen die elkaar in een sneltreintempo opvolgen. Ben je net bekomen van de ene wending, dient de volgende zich aan. En er komt geen einde aan, dit duurt voort tot aan de plot.

‘Ik wil u waarschuwen. Verlaat u vandaag nog de stad! Vertel niemand waar u heen gaat! Niet aan uw vrouw of uw dochter. Kom niet terug! Minstens een jaar niet, hebt u me begrepen?’

De wijze waarop Fitzek sommige personages neerzet, benadrukken hun goede, menselijke kant in plaats van hun slechte kant. Bijvoorbeeld de broer van Max, dit is een personage waar je van zou moeten walgen, maar toch weet deze sympathie op te wekken. De vele karakters die een rol spelen in dit boek zijn perfect uitgewerkt. Vooral Max en Jola zijn twee mensen die je meteen in je hart sluit, personages die je niet zo snel zal vergeten.

‘Jola deed haar ogen open en werd door de pijn verblind. Een felle gloed die van binnenuit door haar lichaam stroomde, veroorzaakt door een verkeerde beweging van haar borstkas: ze had de fout gemaakt te ademen.‘

In 'Het Joshuaprofiel' zien we een prachtige combinatie van diverse thema’s en een temperamentvolle spanning. Je wordt compleet het verhaal in gezogen en de auteur weet de lezer keer op keer te verrassen en te overrompelen. Met als uitsmijter een volkomen onverwacht plot. Een perfect geconstrueerde thriller waar de thrillerliefhebber intens van zal genieten.