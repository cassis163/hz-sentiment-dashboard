Jacko Vance is een zwaar gestoorde seriemoordenaar die jarenlang gevangen heeft gezeten. Jaren waarin hij zijn ontsnapping tot in de puntjes heeft uitgedacht, en nu hij dan op vrije voeten is wil hij maar één ding: wraak!

Voor Tony Hill is Jacko Vance de meest gestoorde seriemoordenaar waarvoor hij ooit een profielschets maakte. Vance is zo onberekenbaar dat het voor Tony vrijwel onmogelijk is om in te schatten wat zijn stappen zullen zijn. Iedereen die betrokken was bij de arrestatie van Vance wordt gewaarschuwd, maar wanneer hij daar toeslaat waar niemand het had verwacht lijkt dit de doodsteek voor de vriendschap tussen Tony en Carol te zijn.

Geheel tegen mijn gewoonte in ben ik in deze serie niet begonnen in het eerste boek maar las ik hiervoor alleen De Kwelling. Hierdoor heb ik het voorgaande verhaal van Jacko Vance niet gelezen. Toch werd er genoeg vrijgegeven waardoor het verhaal prima te volgen was.

De Kwelling was een boek dat je in een ruk uitleest, dit had ik van Moment van afscheid ook verwacht, maar dat viel helaas tegen. Nu al beginnen de karakters mij tegen te staan, de moeizame relatie tussen Carol en Tony terwijl ze eigenlijk gewoon samen horen te zijn, het ligt er allemaal net wat te dik bovenop. Het wordt wat zeurderig. Wanneer dit wat minder aangedikt was geweest, was dit het verhaal ten goede gekomen. Het verhaal op zich is heel goed, mooi in elkaar gezet met de nodige spanning, ook al is het hier en daar voorspelbaar. Het verhaal van Tony en Carol’s relatie doet dit toch een beetje teniet. Jammer, het was niet nodig geweest.