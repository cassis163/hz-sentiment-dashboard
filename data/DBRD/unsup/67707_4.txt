De natuurkundige Einstein is al een tijdje 'hot'. Het was een theoreticus en zijn relativiteitstheorie is nog steeds voer voor wetenschappers. Zijn werk is bijvoorbeeld gebruikt bij de ontwikkeling van GPS.

De Diemense auteur Ineke Fritz, die eerder voor volwassenen boeken als 'De Achtertuin' en 'Pizza della Vita' schreef, heeft met 'Breinsteins Missie' een boek geschreven uitermate geschikt voor kinderen uit de bovenbouw van het basisonderwijs, maar het is ook leesvoer voor brugklassers en zelfs volwassenen.

De titel van het boek is een verwijzing naar Einstein en Bruce Sutton, een wetenschapper die probeert aardbevingen te voorkomen. Deze Sutton leeft al jaren ondergedoken in een geheim complex en is de grootvader van de neven Nick en Jayden, die niet anders weten dan dat hun opa niet meer leeft.
Hun opa heeft de jongens uitgenodigd voor een weekje vakantie in dit ondergrondse complex waar hij samen met een groep medewerkers machines als de Speurder en de Bever heeft ontwikkeld. De Bever werkt echter niet goed en doet het tegenovergestelde, veroorzaakt bevingen.
Om te voorkomen dat het apparaat in verkeerde handen komt, is de bewaking zeer streng en geavanceerd. Toch is er sprake van infiltratie en dat ondervinden de jongens aan den lijve als zij bij hun opa zijn.
Het is de laatste week van het complex, want alles gaat naar Amerika, waar de Bever verder ontwikkeld gaat worden onder leiding van Lone, de assistent van Sutton. Tot die tijd is de opa van Nick en Jayden de enige die alle kennis (in zijn brein) heeft.

De jongens genieten van hun bezoek in het complex en besluiten van wat zij zien en horen een game te maken. Hun voorbereidingen verlopen niet altijd even soepel en zij worden slachtoffer van enkele 'ongelukjes'.
Aan het eind van hun vakantie worden de neven uitgenodigd om met Sutton mee te vliegen naar Amerika. Tijdens die reis komt de kennis en behendigheid met spelletjes van Jayden goed van pas.
De missie van Sutton wordt daarmee gered, maar de missie van de jongens is nog niet afgerond. Met interesse en spanning kijk ik derhalve uit naar deel twee.