Een bejubelde debuutroman uit 2003 - van een Australische dame geboren in 1972 - die verschillende prijzen won en die vertaald werd in nog negen talen, nadat de originele versie verscheen in AU / USA / UK. Daar tegenover staat, dat maar twee mensen hem al lazen hier op Hebban en niemand een recensie schreef. Reden genoeg dus als lid van de SF-club, om dit boek ter hand te nemen. Wees gerust het is een goed boek, maar ik weet niet goed wat ik nu gelezen heb. Was het een avonturen verhaal, of een liefdesverhaal? Of was het speculatieve fictie, of eerder fantasy, of een klassieke roman? Eigenlijk is het dat allemaal samen en nog meer. Wie de website van de schrijfster al eens bezocht weet dat ze ook kunstenares is en beeldhoudwerkjes - brons & klei - maakt en ziet daar dikwijls figuren in die samengesteld zijn uit een gedeelte mens en een gedeelte dier. Dit is toevallig (sic) ook de bezigheid van de schone waar het hoofdpersonage - een gewetenloze avonturier - op verliefd wordt in het boek. Een psycholoog zou daar waarschijnlijk een hele verhandeling over kunnen schrijven.
Het verhaal is op zich duidelijk en logisch maar er zijn enkele bemerkingen en dat bedoel ik niet negatief. Er wordt nogal wat nagedacht en gepraat (en gedebatteerd) over goed en kwaad en wat nu echt is, of wat fictief is. Hierdoor moet je als lezer er goed uw aandacht bijhouden, of je volgt niet meer in de gedachtegang van het hoofdpersonage. Ook is er redelijk veel drugsgebruik en soms vraag je u af, of al die zaken nu echt gebeuren, of puur een droom zijn van het gedrogeerde hoofdpersonage? Misschien is dit wel een bewuste bedoeling geweest van de schrijfster. U doen twijfelen over de 'echtheid' van het verhaal. Laat ik het zo stellen om af te ronden. Kan jij geloven dat je uit het lijk van uw geliefde een moordwapen kan maken dat onverslaanbaar is en dat bloemen doet groeien op de slachtoffers, op de plekken waar ze geraakt zijn? Veel leesplezier gewenst aan diegene die het willen uitzoeken!