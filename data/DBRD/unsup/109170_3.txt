Hinderlaag is het derde deel uit de ‘Bodyguard’-serie van Chris Bradford, waarin de jonge Connor in opleiding is om buddyguard te worden, een soort bodyguard, maar dan jonger. Bradford heeft kort in Afrika gewoond toen hij vrijwilligerswerk deed, waar hij leerde dat het een prachtig continent is, maar wel vol gevaren. In dit derde deel wilde hij Connor dan ook blootstellen aan deze gevaren in de natuur.  

Echt heel verrassend is de plot van Hinderlaag niet: weer wordt Connor Reeves opgeroepen op missie als buddyguard, waar hij dit keer de broer en zus Henri en Amber in de Afrikaanse savanne moet beschermen. Zij zijn met hun ouders, de Franse ambassadeur en zijn vrouw, naar Centraal-Afrika voor werkbezoek, én safaritochten. De spanning wordt geleidelijk opgebouwd, want je weet dat er íets gaat gebeuren, maar je weet alleen niet wat en wanneer. Dan worden Connor en zijn vips in een hinderlaag gelokt door gewapende mannen, maar ontsnappen ze ternauwernood. Ze slaan op de vlucht, maar in de Afrikaanse savanne zijn er meer gevaren dan alleen de schutters.  

Bradford past weer precies hetzelfde trucje toe als bij de eerdere boeken in de ‘Bodyguard’-serie, maar niet zonder resultaat. Ondanks dat de plot in grote lijnen weer hetzelfde is als bij de vorige boeken, weet Bradford de spanning en het tempo er flink in te houden. Het gaat er niet om dát Connor zijn vips wil redden, maar hóe hij dit gaat doen in de gevaarlijke Afrikaanse savanne.  

Het tempo in Hinderlaag ligt vrij hoog door de korte zinnen zonder poespas. Ook de hoofdstukken zijn vrij kort, waardoor je snel “nog even één hoofdstuk” leest. Het verhaal zit vol actie en is niet erg beschrijvend.   Ondanks dat de delen van de ‘Bodyguard’-serie allemaal als standalone gelezen kunnen worden, zit er wel een gemeenschappelijke factor tussen de opdrachten van Connor. De mysterieuze meneer Grey uit Losgeld duikt op in Afrika, en blijkt ook plannen te hebben met Connor. Wat dat precies is, blijft een mysterie.  

Achter in de appendix van Hinderlaag is een bijlage “de dodelijkste roofdieren van Afrika – en hoe je die overleeft”. Hier staan serieuze tips voor het overleven op de savanne, tips die Connor goed van pas waren gekomen. Ook Bradford geeft in een extra interview tips om in de Afrikaanse wildernis te overleven. Dit maakt de Young Adult-roman net wat levendiger, net alsof je zelf ook in de situaties van Connor terecht kan komen en die tips kan gebruiken.  

Ondanks de voorspelbare plot van Hinderlaag weet Bradford een goed verhaal neer te zetten vol actie. Het leest lekker weg, maar verrast niet.