Aan de hand van de reis die John Steinbeck vijftig jaar eerder maakte, neemt Geert Mak de lezer mee op diens nagenoeg dezelfde tocht dwars door de VS. Zijn reis is absoluut gen kopie van die van Steinbeck, maar een mooie, intensieve verkenning van de VS in al zijn landschappelijke variëteiten, historische gradaties sociale realiteiten en individuele verlangens van zijn inwoners. Hij schetst een imperium waar sociale, economische en politieke tegenstellingen in de voorbije decennia toenamen, en waar een verbindende visie op de toekomst van het land ontbreekt. Het land dreigt daardoor in verval te geraken.
Met een bibliotheek aan feiten en cijfers onderbouwt Geert Mak al reizende van oost naar west en van noord naar zuid zijn indrukken. Daardoor wordt het reisverslag een levendig en breed toegankelijk geschiedenisboek over 250 jaar VS. En ontmaskert hij tevens John Steinbeck die veelvuldig zijn reisindrukken vermengde met eigen verzinsels en fantasieën.