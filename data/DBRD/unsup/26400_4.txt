Liefde in Twin Bridges: Abby en Blake is het eerste boek dat Debra Eliza Mane samen met Lizzie van den Ham schreef over het dorp Twin Bridges. Wanneer het leven Abbygail “Abby” Versteeg in de steek lijkt te laten, ze verliest haar baan en haar partner op één dag, besluit ze haar leven om te gooien. Ze vernielt de dure auto van haar ex, laat hem achter op het vliegveld en vertrekt met hond Elvis naar Amerika. Gebroken maar vastberaden landt ze in Montana met het plan om naar Graceland te rijden. Totaal onvoorbereid op de winter loopt ze Blake tegen het lijf, een cowboy die haar zijn jas leent. Op weg naar Graceland komt ze door Twin Bridges waar ze een poos in het motel verblijft. Hier loopt ze Duke en Jacob tegen het lijf. Jacob heeft zijn zinnen gezet op Abby terwijl Abby Blake niet uit haar hoofd kan zetten. Krijgt dit verhaal een happy ending?

Debra Eliza Mane is het pseudonym van de Nederlandse Debora Elizabeth. Onder haar pseudonym richt ze zich op het cowboy genre. In haar eigen woorden schrijft ze ‘Novels with a Yiha’. Haar Twin Bridges serie wordt uitgegeven door Dutch Venture Publishing. Eerder verscheen van haar hand, in samenwerking met Lizzie van den Ham, de cowboyromance Leven als een Prinses in Texas.

Lizzie van den Ham is een Nederlandse Young Adult schrijfster waarvan met name romantische boeken verschijnen. Haar boeken spelen zich af op het fictieve Mondriaancollege in ‘s-Gravenhage en in de ruimte, op ruimteschepen en ruimtestations in een toekomst waarin de Aarde verscheurd is door oorlog.

In Liefde in Twin Bridges: Abby en Blake wisselen de perspectieven van Abby en Blake waardoor er effectief twee verhaallijnen ontstaan die gezamenlijk toewerken naar een punt waar ze bij elkaar moeten komen.

De hoofdpersonages zijn goed uitgewerkt. Beiden hebben een rugzakje wat gedurende het verhaal met ze meegaat en waar ze mee moeten leren dealen. Abby heeft haar verleden met haar ex en de staat waarin ze haar leven in Nederland heeft achtergelaten. Blake kampt met werkloosheid nadat hij tegen zijn bazin is ingegaan en kampt daarnaast met een ex met acceptatie-issues. Deze elementen in hun verleden beïnvloeden hun karakter en het verhaal op een manier dat Abby en Blake een vlot te lezen verhaal is.

Niet alleen de hoofdpersonages maar ook de bijpersonages zijn goed uitgewerkt. Deze hebben een achtergrond waarvan je hoopt dat deze later nog belicht gaat worden. Ook voorzien ze in steun en een vangnet voor Abby en Blake. Zonder deze bijpersonages, Jacob, Duke, Ian, zou het boek lang zo goed niet zijn.

De sfeer in het boek is ideaal voor deze tijd van het jaar. Het is heerlijk winters en geeft het echte feelgood kerstgevoel. Een geslaagde cowboyromance van Nederlandse bodem. Liefde in Twin Brigdes: Abby en Blake is de ideale weglezer als je van romantiek, cowboys en Amerikaanse rodeo-dorpjes houdt.