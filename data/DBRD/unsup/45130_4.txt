Ruim een jaar voor de aanslagen van 11 september 2001 waren zowel de Amerikaanse als een aantal andere inlichtingendiensten al op de hoogte van de plannen van Osama bin Laden. Hoewel de CIA en de FBI niet wisten wat de exacte doelen zouden zijn, waren ze al maanden van te voren bezig om de waarschijnlijk niet te verhinderen terreuraanslagen voor hun eigen belangen te gebruiken. Het gaf Amerika de vrijbrief om het bewind in Afghanistan omver te werpen en de oliebelangen veilig te stellen, alsmede de mogelijkheid om de populariteit en de verkiesbaarheid van George Bush te vergroten. In tijd van nood schaart een land zich immers altijd achter zijn leider, beweert een topmedewerker van de CIA in het boek van Spoelstra. Het feit dat Amerika heel snel na de aanslagen van 2001 al een waterdicht plan had klaarliggen om Afghanistan aan te vallen, lijkt het vermoeden dat ze van alles reeds op de hoogte waren te ondersteunen. Ondertussen was de Mossad, de Israëlische geheime dienst, van mening dat het tijd werd dat de wereld eens door zou krijgen hoe groot de dreiging van de Moslims in feite was. Daarnaast hoopte ze dat er na een grote en bloedige aanslag op Amerikaans grondgebied ook meer begrip zou ontstaan voor de aanpak door Israël van hun eigen problemen met de Palestijnen.

Zie hier de onderliggende bouwstenen van Operatie Raghadan, de tiende politieroman van de Limburgse misdaadauteur Bert Spoelstra. In dit zeer realistische en werkelijk heel goed geschreven verhaal gaat de geschorste politierechercheur Hoornstra op verzoek van zijn vriend en collega Ruud Hendriks naar Praag om daar diens verdwenen vriendin Iris Finkelstein op te sporen. Die was voor haar werk op reis gegaan naar Tsjechië maar vervolgens nooit meer teruggekomen. Het lukt Hoornstra om in een hotel in Praag een aantal aanwijzingen te vinden en deze volgt hij naar Polen, waar hij de voormalige concentratiekampen Auschwitz en Birkenau bezoekt. In het laatstgenoemde kamp overleeft hij een moordaanslag en even later maakt Hoornstra kennis met de knappe Jeanette Jaspers. Deze beweert Iris gekend te hebben en zegt zelfs een dossier van haar in bewaring te hebben gekregen. Uit de inhoud blijkt dat Iris mogelijk voor de geheime dienst van Israël werkt en samen met Jaspers vertrekt Hoornstra naar Libanon om nieuwe aanwijzingen te vinden.

Dit is het eerste boek dat ik van Bert Spoelstra heb gelezen en het wist mij bijzonder te boeien. Het is met veel vaart en humor geschreven en doorspekt met zeer veel feiten uit de jaren die vooraf gingen aan de aanslagen in New York. De verzonnen elementen sluiten vrijwel naadloos aan op de waarheid waardoor er een schokkend en verbijsterend geheel ontstaat. Rechercheur Hoornstra is zeer geloofwaardig neergezet als een goede, soms wat cynische politieman vol met menselijke zwakheden en een groot gevoel voor rechtvaardigheid. Het is  als enige minpuntje  alleen jammer dat het boek mijns inziens een zeer lelijke omslag heeft meegekregen. Voor commercieel succes is een mooie cover vandaag de dag nu eenmaal een vereiste en in de gemiddelde boekwinkel zal dit boek op de overvolle planken en tafels slechts in negatieve zin opvallen. Dat is jammer, want Operatie Raghadan is juist een boek dat ik iedereen van harte kan aanbevelen. Tot op het eind van het verhaal zit je in spanning en pas op het laatst vallen de laatste stukjes op zn plaats. Waarna de lezer met veel spijt afscheid zal nemen van dit uitstekende boek.