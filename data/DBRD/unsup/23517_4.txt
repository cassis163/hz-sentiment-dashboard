De erg mooie, duidelijk in het oog springende cover is al een voorteken van wat zal volgen: dreigende wolken, een verlaten strand en een pop. Eerste vaststelling: in deze thriller zullen ongetwijfeld jonge kinderen een hoofdrol opeisen. Zal Isa Maron, auteur van het vierluik rond De Noordzeemoorden, zichzelf met IJskoud in de bestsellerlijsten duwen?

Rechercheur Maud Mertens wordt in IJskoud, deel twee in de serie De Noordzeemoorden, geconfronteerd met mysterieuze verdwijningen van jonge kinderen. Ook nu speelt de jonge Kyra Slagter, studente Forensisch Onderzoek, opnieuw een belangrijke rol in dit spannende verhaal. Zowel de politie als deze twee dames kunnen niet voorkomen dat er meer jonge kinderen ontvoerd worden. Iedereen moet machteloos toekijken en zich afvragen wat er met die kinderen gebeurd is en waarom? Zowel Maud als Kyra hebben elk afzonderlijk hun redenen om met volle overgave deze ontvoeringszaak uit te pluizen. Maud krijgt te kampen met een zeer nare herinnering uit haar verleden, toen een jong meisje geslachtofferd werd. Sarina, zus van Kyra, verdween vier jaar geleden spoorloos en dat laat bij de jonge Kyra diepe sporen na. Totaal onverwacht ontvangt Kyra een briefkaart van haar vermiste zus.

Het lijkt wel alsof Isa Maron als auteur een metamorfose heeft ondergaan. De schrijfstijl van dit tweede deel is veel aantrekkelijker dan in Galgenveld; minder strak en geschreven met een vlotte pen die recht op het doel afgaat. De korte hoofdstukken zijn alweer van de partij, hierdoor lees je met een rotvaart door het boek en is het uit vooraleer je het goed en wel beseft. De karakters van Kyra en Maud worden verder uitgediept, weg met de oppervlakkigheid! De zelfverzekerde en dynamische Kyra kan zich lekker verder ontplooien. Zelfs de koele rechercheur Maud toont haar gevoelige hartje en steekt haar emoties niet langer weg.

Het plot is mooi opgebouwd en voorzien van de nodige wendingen om je aan het lijntje te houden, uiteraard in positieve zin bedoeld. Wanneer je het verhaal volgt door de ogen van de ontvoerde kinderen, raakt Maron je gevoelige snaar. Kindermishandeling en –misbruik zijn dan wel niet echt origineel, toch blijven dit uiterst gevoelige thema’s. De manier waarop de auteur met deze onderwerpen omgaat, is bewonderenswaardig.

Na de leesclub van Galgenveld liepen de meningen en beoordelingen van de lezers erg uiteen. Dit keer zijn de deelnemers het in grote lijnen met elkaar eens.

IJskoud is een thriller die stevig op zijn pootjes staat. Deze schrijfster gooit in dit boek tevens alle registers open; dit belooft het allerbeste voor een adembenemend vervolg in de delen 3 en 4 van deze seri