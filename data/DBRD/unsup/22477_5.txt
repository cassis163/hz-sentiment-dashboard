We zijn altijd bezig om er zo goed mogelijk uit te zien. Op tijd naar de kapper, schoonheidsspecialist, tandarts en we winkelen ons suf om de garderobe ieder seizoen up to date te houden. Uiterlijk vertoon, daar draait het in de maatschappij voornamelijk om. We beoordelen elkaar zelfs op de eerste –uiterlijke- oogopslag. Wonderlijk genoeg is er een gezegde; ‘Het gaat niet om de buitenkant maar om de binnenkant’. Doelende op ons geweldige en innemende karakter uiteraard. Bij ‘binnenkant’ denken we niet aan onze ingewanden en al zeker niet over zoiets ‘ranzigs’ als onze darmflora. Sterker nog, je denkt er waarschijnlijk eigenlijk nooit zo over na. En laat dat laatste nu net dé doorslaggevende factor zijn om dit boek wél te lezen. Je zult verbaasd zijn.

Behalve informatief is het vernieuwend. Het is met vlagen grappig en vooral voor iedereen in begrijpelijke taal geschreven. Er staan wel wat medische termen in en benamingen in Latijn, maar die worden dan vervolgens ook weer uitstekend toegelicht. Het is een lekker boek om te lezen. Rare uitdrukking misschien omdat het gaat over onze maag-darmwerking en onze stoelgang. Vol interesse kun je ontdekken hoe wonderlijk onze lichamen, dag in, dag uit, hun fenomenale werk doen. Het is de moeite waard daar eens bij stil te staan en in ieder geval dit boek te lezen. Wist u dat als het lichaam teveel aan suikers binnenkrijgt, het bloed ook tijdelijk zoeter wordt? En dat in de V.S. inmiddels 80% van het bewerkt voedsel toegevoegde suikers bevat? Hoe zou dat hier zijn? En dat als u vrolijk aan het dansen bent uw darmen lekker mee swingen?

Vol kennis, enthousiasme en met de nodige humor is dit boek geschreven. Het doet niet ‘wetenschappelijk’ aan terwijl het wel een heel leerzaam boek is. Er staan hilarische metaforen in die op je lachspieren werken, de illustraties zijn kinderlijk duidelijk getekend. Soms toch niet helemaal duidelijk, dan is er iets teveel moeite gedaan om symboliek toe te passen. Maar alles bij elkaar genomen is het een ware ontdekkingsreis geweest om dit boek te lezen, bekijken én bespreken. Want het is ook nog eens spraakmakend. Wonderlijk genoeg merk je dan hoeveel taboe er heerst rondom dit onderwerp. Gelukkig gaat het boek verder dan alleen het laatste stukje darm. Je algemene gezondheid, bacteriën, de werking van pro-pre en -antibiotica. Maar ook de wisselwerking tussen hersenen en je het maag-darmkanaal. Wonderlijk om te lezen dat er tussen deze twee een interne slag om de sterkste aan de hand is. Dit terwijl ik deze recensie schrijf en u deze leest. Bijzonder, toch? Dit alles maakt het een meer dan informatief boek, eigenlijk een absolute must voor iedereen die ook maar een klein beetje begaan is met zijn/haar eigen lichaam. Want dat ben je je lijf, wat 24/7 keihard aan het werk is, toch wel verschuldigd.

Op de valreep nog even een welgemeend advies; pak het boek en lees het desnoods in het kleinste kamertje. We schijnen daar als Westerlingen behoorlijk wat tijd door te brengen, zover is me nu wel duidelijk. Tip; pak er wel een krukje bij!! Na het lezen is het u wel duidelijk waarom.