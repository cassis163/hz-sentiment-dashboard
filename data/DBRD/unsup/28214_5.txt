De cover van het boek zet meteen aan tot lezen, hij is mysterieus, stoer maar ook een beetje grappig. De stijl wordt ook doorgezet aan de binnenkant van het boek, wat het erg leuk maakt.

Het hoofdpersonage, Eefje, is een leuk meisje met veel fantasie. Haar leeftijd en beleving past erg goed bij die van de lezers, wat het voor hun eenvoudig maakt om zich te kunnen inleven in het verhaal, mee te fantaseren en het mysterie op te lossen.

Ook de andere personages in het boek worden leuk weergegeven door de schrijfster. Eefje’s ouders zijn vrij saai, bezorgd en altijd druk bezig. Haar oma houdt nog wel van spanning en is Eefje’s bondgenoot in haar spannende zoektocht. Haar vrienden zijn ook nieuwsgierig maar stellen zich eerder terughoudend op wanneer ze contact zoekt met de mysterieuze zwerver Bacchus.

Doorheen het verhaal duikt Eefje van de ene mysterieuze gebeurtenis in de andere. De verschrikkelijke sneeuwman duikt steeds vaker op en ze moeten hem zo snel mogelijk vangen voor hij nog meer kwaad kan doen. De spanning blijft zich opbouwen om te eindigen in een grappig plot.

Als volwassen lezer vond ik dit echt een geweldig boek dat ik met veel plezier gelezen heb. Jonge lezers gaan er zeker en vast nog meer van genieten. Is het toch nog te moeilijk om zelf te lezen? Dan is voorlezen altijd een goed alternatief!

Ik kan dit boek zeker aanraden aan (jonge) lezers en hun ouders en ben er zeker van dat ze er even veel van zullen genieten als ik.