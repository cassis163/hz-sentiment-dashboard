Hannah komt aan in het vakantiehuisje van haar moeder, onderweg heeft ze al een knappe jongen ontmoet die de oude jeugdvriend van haar tweelingbroer Ben blijkt te zijn. Vanaf dat moment weet je, dit wordt romantisch en dat wordt het ook.
Op een avond wordt Hannah lastig gevallen door drie mannen en daarna beginnen de nachtmerries, avond na avond droomt ze over haar en Josh maar dan in vroegere tijden.
Ze wil Josh er niet mee lastig vallen, hij doet af en toe ook wel vreemd vind ze, later blijkt ook hij een geheim te hebben.
Door allemaal eerlijk naar elkaar te zijn kunnen ze elkaar helpen om de problemen op te lossen.
Dit is een mooi verhaal, in het begin vlot en romantisch, gewoon een jonge vrouw die op vakantie gaat en leuke dingen gaat doen. Een leuke jongen ontmoet en verliefd wordt. Dan komen er steeds meer lagen in het verhaal en het wordt steeds mysterieuzer en spannender. Je wilt weten hoe het afloopt en hoopt op een happy end.
Het lijkt soms wel een beetje voorspelbaar te worden maar dat is niet storend.
Door de gewoontes en verhalen van de Navajo indianen erbij te vertellen laat Jen Minkman zien dat ze interesse heeft in deze cultuur. Ze is er ook geweest en dat proef je in het boek, de beschrijvingen en het respect voor deze mensen en hun geschiedenis zijn prettig om te lezen.
De schrijfstijl leest fijn en voor je het weet zit je midden in het verhaal. Ik heb ervan genoten en ben erg benieuwd naar het vervolg.