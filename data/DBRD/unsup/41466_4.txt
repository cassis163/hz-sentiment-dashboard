Frank Bascombe is een achtendertigjarige sportjournalist en gescheiden. De gebeurtenissen spelen zich af gedurende een Paasweekeind in de jaren tachtig. Centraal staat zijn scheiding en zijn pogingen om een nieuwe langdurende relatie te vinden. Wellicht is dat de reden waarom hij in een paar dagen verschillende vrouwen verzekert dat hij echt van hen houdt.

In deze dagen loopt zijn relatie met zijn huidige vriendin stuk, wordt hij aangereden, pleegt een kennis zelfmoord – die hem heeft toevertrouwd dat hij met een man naar bed is geweest - en ontmoet hij een kandidaat voor een nieuwe relatie. Ieder gebeurtenis, blik, gebaar of opmerking is aanleiding voor een terugblik van Frank of een bespiegeling van zichzelf. Zo verneem je dat de oorzaak van de scheiding mede de dood van hun zoon is. Frank vluchtte weg van het verdriet in andere relaties en een ander soort werk zoals les geven. Ik kreeg gaandeweg het verhaal steeds meer sympathie voor X zoals Frank zijn ex noemt. Lang toonde zij veel begrip voor deze vlucht maar ineens was het op en vroeg ze een scheiding aan. Eveneens krijg je goed inzicht in de sportjournalistiek en waarom het Frank toch niet lukte - om na een succesvol boek – een schrijverscarrière op te bouwen.

De gedachten en beweegredenen van Frank worden breed uitgemeten evenals zijn visies op andere mensen. Soms werd mij dat teveel en dacht ik ‘hou even op’, net als bij iemand die te lang en te uitgebreid over zichzelf verteld. Regelmatig werd ik echter getroffen door de interessante en mooie beschrijvingen van situaties en mensen in deze buitenwijk van een plattelandsstad in Amerika.