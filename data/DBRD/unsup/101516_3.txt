Titel: Baguette met jam voor twee
Auteur: Wendy Brokers
Uitgeverij: Boekerij
Publicatiedatum: juli 2018
Aantal blz: 336

Cover
Dit soort covers trekken mijn aandacht als ik een feelgood zoek. Vrolijke kleuren, sierlijke lettertypen, ja dit boek zou in mijn mandje verdwijnen.

Auteur
Wendy Brokers ging na haar studie aan de slag als kinderverpleegkundige, maar was ook altijd geïnteresseerd in schrijven. In 2012 deed ze voor het eerst mee aan een schrijfwedstrijd, al snel volgden een column en twee korte verhalen. In 2017 verscheen haar debuutroman Geluk bij een ongeluk. Wendy woont met haar man en kinderen in Lopik.

Achterflap/samenvatting
Lize de Ruiter heeft na de dood van haar vader zo haar redenen om Nederland tijdelijk te verruilen voor het zonnige Zuid-Frankrijk. Een zomer lang werken op de camping van een vroegere vriend van haar vader lijkt haar een ideale manier om haar problemen even te vergeten en haar leven weer op de rit te krijgen. Mannen zijn voorlopig uit den boze.

Maar de onwaarschijnlijk knappe sportinstructeur van de camping steekt zijn interesse niet onder stoelen of banken, net zo min als de charmante zoon van de campingeigenaar. En als de persoon die ze het hardst probeerde te ontvluchten dan ook nog ineens voor haar neus staat, kan Lize er niet langer onderuit: je kunt de waarheid wel ontkennen en ervoor weglopen, maar die struisvogeltactiek kan je zomaar de liefde van je leven kosten.

Mijn mening
Een goede feelgood roman heeft voor mij een aantal kenmerken: er zit liefde in het verhaal met happy end, het is een makkelijk te lezen boek waarbij je niet hoeft na te denken, en er zit humor in, veel humor. Baguette met jam voor twee heeft deze kenmerken absoluut in zich, al had het stukje humor wat mij betreft wel meer worden uitvergroot. Ik heb niet dubbelgevouwen op de bank gezeten.

De nadruk in dit verhaal ligt vooral op de liefde. Lize gaat na de dood van haar vader een zomer werken op de camping van een oude vriend van haar vader. Daar maakt ze kennis met Nate en Jelle, waarbij vooral Nate haar opvalt. Nate is van het type mooie jongen. Maar, ze heeft zichzelf één ding beloofd: geen mannen. Dus speelt ze enorm hard to get, want Nate heeft wel interesse in haar.

Wendy Brokers zet met deze roman een leuke en fijne feelgood neer, die heerlijk lezen is op vakantie. Je waant je even terug in de tijd dat je zelf een vakantieliefde had. Hoewel de nadruk ligt op de liefde tussen Lize en Nate, durft Brokers het aan om ook andere, moeilijkere, thema’s aan te halen zoals drank- en drugsgebruik, gebroken gezinnen, en de dood van naasten. Deze thema’s zijn absoluut functioneel voor het verloop van het verhaal en voeren niet de boventoon. Dat is toch echt de liefde. Een heerlijk boek.

Ik geef Baguette met jam voor twee 3,5 ster.

Leontine