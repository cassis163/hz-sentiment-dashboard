Als Livia Prescott 's avond na haar werkdag naar huis wil gaan, wordt ze in een slecht verlichte en stille parkeergarage aangevallen door een gemaskerde en in het zwart geklede man. Hoewel ze gewond raakt, verdedigt ze zich goed waardoor de aanvaller er vandoor gaat. Daniel Beck, die in hetzelfde gebouw werkt als Liv, brengt haar voor onderzoek naar het ziekenhuis en ook daarna blijft hij haar regelmatig een bezoekje brengen. Vlak na het incident in de parkeergarage ontvangt Liv dreigbriefjes en krijgt een vriendin van haar een merkwaardig ongeluk. Liv vraagt zich af wie het op haar en misschien ook wel op iedereen om wie ze geeft heeft gemunt.

Jaye Ford is een Australische schrijfster die een veelzijdige carrière achter de rug heeft voordat ze zich volledig met schrijven ging bezighouden. Ben je al bang? is, na Beyond fear, de tweede thriller die ze geschreven heeft. Daarvoor heeft ze onder het pseudoniem Janette Paul het romantische boek Just breathe geschreven. Haar vijfde thriller zal in februari 2016 worden uitgegeven.

Het eerste hoofdstuk van Ben je al bang? begint met een passage die in veel spannende series voorkomt: een stille en donkere parkeergarage waarin het belangrijkste personage zich alleen bevindt. Hoewel dit nogal clichématig is, is de spanning in dit eerste hoofdstuk wel merkbaar. Die is echter van korte duur, want daarna zakt het met die spanning volledig in en pas op tweederde van het boek komt deze enigszins terug. Blijkbaar probeerde Ford deze spanning tot een climax op te bouwen. Daarin is ze gedeeltelijk geslaagd.

Hoewel het verhaal op sommige momenten wel wat voorspelbaar is, weet Ford de lezer toch regelmatig op het verkeerde been te zetten. Want net wanneer je denkt dat je het allemaal wel weet, vindt er een verrassende ontwikkeling plaats waardoor alles weer anders wordt. Ook stuurt Ford, eigenlijk al vanaf het begin van het verhaal, op een bepaalde dader aan. Tegen het eind wordt duidelijk dat de lezer ook daarin wordt misleid.

De schrijfstijl van Ford is over het algemeen prettig. Soms springt ze wat van de hak op de tak waardoor je je afvraagt in welke situatie je beland bent, maar dat is gelukkig van korte duur. De personages zijn prima uitgewerkt en naarmate het verhaal vordert, kom je steeds meer over Liv, maar ook over de anderen, te weten.

De uiteindelijke ontknoping zit vol met actie, maar is helaas niet snel genoeg om deze spannend te laten zijn. Ook wekt het de indruk dat het nogal gezocht is. Jammer, want er had zeker meer uitgehaald kunnen worden. Tijdens het lezen rijzen er wel een paar vragen op. Deze worden in het laatste hoofdstuk beantwoord. Daardoor kun je het boek in ieder geval met een goed gevoel dichtslaan.

Ben je al bang? is, ondanks dat de spanning wat tegenvalt, wel degelijk een intrigerende psychologische thriller die de moeite van het lezen waard is. Want Ford is heel goed in staat de aandacht van de lezer vast te houden.