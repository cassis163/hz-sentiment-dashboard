In Rode sneeuw in december komt de Tachtigjarige Oorlog (1568 tot 1648) helemaal tot leven. De Lage Landen in oorlog met de Spanjaarden. De feiten van de oorlog worden in het boek verweven met het meeslepende verhaal van Lideweij Feelinck, haar dochter Isabella en prins Willem van Oranje.

Het boek begint in het jaar 1552, een paar jaar voor de Tachtigjarige Oorlog. Lideweij woont met haar vader in Leiden, wanneer haar vader ziek is ontmoet ze de jonge arts Andries Griffioen. Ondanks dat hij aanhanger is van het protestantisme en haar vader daarom fel tegen een huwelijk is kiest Lideweij toch voor haar geliefde Andries en trouwt met hem. Samen gaan ze naar Breda waar Andries hofarts wordt van prins Willem van Oranje.

Deze belangrijke periode in de Nederlandse geschiedenis wordt op meeslepende wijze door Simone van der Vlugt verteld in een romanversie van de geschiedenis. De verhalen worden verteld vanuit Lideweij Feelinck, haar dochter Isabella en prins Willem van Oranje. Belangrijke gebeurtenissen uit de Tachtigjarige oorlog komen in het boek aan bod: de strijd tegen de pest, de beeldenstorm, de watergeuzen, het bloedbad van Naarden en het Leids ontzet.

Simone van der Vlugt is er goed in geslaagd de Tachtigjarige Oorlog weer tot leven te wekken en je mee te nemen naar die tijd. Mooi geschreven en zeker een aanrader voor liefhebbers van historische romans. Hopelijk volgen er nog veel historische romans van Simone van der Vlugt, zo hoef je niet meer de stoffige geschiedenisboeken in om meer te weten te komen over de Nederlandse geschiedenis.