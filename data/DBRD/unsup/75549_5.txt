Wat een ontzettend leuk en spannend boek! Ik heb er enorm van genoten. Het heeft veel vaart, is lekker vlot geschreven en het is echt heel spannend en (voor kinderen) eng. Je weet al dat er enge, spannende dingen gaan gebeuren vanaf het moment dat Sam de tentoonstelling binnen stapt en wilt dus al meteen doorlezen. Geen moment hoef je je te vervelen.

Veronique stelt ook een vaak voorkomend probleem aan de kaak: pesten. Ze leeft zich goed in in het karakter van Sam en zet een geloofwaardig, sterk personage neer dat worstelt met een eetprobleem en als gevolg daarvan ook met onzekerheid over zijn uiterlijk.
Ook de vriendschap tussen Sam en een lief meisje is geloofwaardig neergezet, net als de pestkoppen op school. Je ziet ze allemaal zo voor je, alsof je een film kijkt.

Ik baalde dat ik het boek tussendoor weg moest leggen om te gaan slapen. Je wordt er helemaal in gezogen en wilt hem het liefst in één ruk uitlezen. Ik was verrast door het einde, dat ook weer heel pakkend is gebracht en daardoor binnenkomt bij de lezer.

Wat zullen kinderen van dit boek genieten. Een heerlijk griezelverhaal in de stijl van E. E. Richardson, maar dan spannender. Het einde belooft nog veel spannends in volgende boeken, dus kom maar op! Graag nog 10 of meer delen erbij, Veronique!