Vredig  is de debuutthriller van het Zweedse auteursduo Camilla Grebe & Åsa Träff, zussen en respectievelijk ondernemer en psycholoog. Met Siri Bergman hebben zij een interessant hoofdpersonage gecreëerd, voldoende boeiend voor een serie. De twee volgende delen, Bitterder dan de dood  en Voor je stierf, zijn intussen ook al in het Nederlands verschenen.
Siri Bergman runt met collega's Aina en Sven in hartje Stockholm een praktijk voor psychotherapie. Siri woont in een afgelegen gebied in het huis dat ze samen met voormalig echtgenoot Stefan gekocht en opgeknapt heeft. Stefan is overleden en Siri maakt zichzelf wijs haar leven weer op de rit te hebben na dit verlies. Zodra het donker wordt ervaart ze de noodzaak alle verlichting in haar huis te ontsteken en ze gaat de eenzaamheid te lijf met bulkverpakkingen goedkope wijn. Haar patiënten kan ze helpen, zichzelf niet.
Siri denkt dat ze begluurd wordt. Concrete aanwijzingen daarvoor zijn er niet, wellicht beeldt ze het zich in. Dan verdwijnt haar kat. Pas als een van haar patiënten dood aangetroffen wordt in het meer vlak bij haar huis dringt tot haar door dat er daadwerkelijk iets goed mis is en bespreekt ze haar zorgen met collega tevens beste vriendin Aina en met de politie. Iemand heeft het op Siri gemunt en zij kan niet met de situatie uit de voeten. Haar gesprekken met patiënten verlopen anders dan gebruikelijk en ze verdenkt afwisselend vrienden en patiënten ervan haar te bedreigen, wat haar toch al wankele evenwicht nog verder ondergraaft. Wie wil haar kwaad doen en waarom?
Vredig  is geschreven in de ik-vorm. Het verhaal wordt verteld vanuit het perspectief van Siri, nu en dan kort onderbroken door gedachten van de stalker, herkenbaar aan de cursief gedrukte tekst, en gespreksverslagen met patiënten. Van de overige personages die een rol spelen in Siri's leven – zoals Aina, Sven en politieman Markus – krijgt de lezer weliswaar een beeld, maar wat er precies in hen omgaat blijft raden. Wellicht krijgen hun karakters te zijner tijd meer vorm. Enkele verhaallijnen zijn niet geheel afgerond, ook dat kan opzet zijn met het oog op volgende delen in de Siri Bergman-reeks.
Grebe & Träff zijn erin geslaagd van Siri een mens van vlees en bloed te maken. Haar goede kanten worden belicht, haar minder fraaie trekjes niet verbloemd. Cruciaal in Siri's leven is het gegeven van de dood van Stefan; ooit zal ze die een plek moeten geven en door moeten gaan met haar eigen leven. De kracht van de auteurs schuilt in de psychologie. De spinnenwebben in Siri's hoofd worden begrijpelijker naarmate het verhaal vordert, Siri wordt gaandeweg sympathieker. In totaliteit is Vredig  aan de vlakke kant. De zussen tonen aan dat de potentie om goede psychologische thrillers te schrijven aanwezig is, maar het mag zowel qua schrijfstijl als qua verhaal spannender.