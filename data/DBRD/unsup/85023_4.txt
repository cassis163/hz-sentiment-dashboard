Regelmatig hoor je dat er te weinig prentenboeken specifiek voor jongens worden gemaakt. Stan Stuntman van Ruth Wielockx is hier een fijne uitzondering op. In de hoofdrol staat het stoere jongetje Stan. Hij is gek op skaten en doet allerlei stunts die anderen niet durven. Steeds als hij een nieuwe (en gevaarlijke!) skatestunt uitprobeert krijgt hij zo’n fijne kriebel in zijn buik. Maar de laatste tijd voelt hij dat niet meer. Wat nu? Moet hij misschien iets nieuws proberen naast skaten? Stan pakt het meteen voortvarend aan: hij maakt salto’s met een racemotor, balanceert over een touw tussen twee flatgebouwen en gaat aan een vliegtuig hangen. Dingen waar de gewone sterveling wakker van zou liggen, maar hem doet het niets. Overal blijft hij onverstoorbaar onder. Zal hij dan nooit meer zijn geliefde kriebel voelen? Hij wil het bijna opgeven, maar dan ziet hij in de verte een figuurtje hoog op een kraan staan. Is daar iemand in gevaar? Hij snelt er op af. Maar is de situatie wel zoals hij denkt? Hij wordt op een leuke manier verrast en voelt zijn kriebel weer terugkeren. Op een manier waarop hij dat nooit had verwacht!

De tekst is speels op de pagina’s neergezet. Sommige benadrukte woorden zijn vetgedrukt, andere staan in een ander lettertype (racemotor, dubbeldekker, raceauto). De tekst is eenvoudig en vlot geschreven vanuit de hoofdpersoon Stan.

De illustraties zijn in vrolijke felle kleuren gemaakt. De cartoonachtige figuren zijn geschilderd met fijne streken. Het levert mooie plaatjes op, maar omdat ze zo helder en fijntjes zijn geschilderd zit er niet zoveel vaart in de illustraties, ondanks het onderwerp van actie en stoere stunts. Ook de witte krijtstreepjes die soms beweging aangeven veranderen dit niet. De achtergronden zijn eenvoudig (enkele flatgebouwen) tot een enkele kleurtint waarop de voorgrond van sportauto’s en vliegtuigen duidelijk uitkomt.

De kinderen zullen alle getoonde voorbeelden van stunts geweldig vinden om te zien. Dit alles leidt tot een vrolijk en stoer prentenboek voor stoere jongetjes (en meisjes!).

Wil je meer stoere boekjes lezen? Kijk dan ook eens naar de titels Gewonnen en Pim Piloot. Door hetzelfde multitalent Ruth Wielockx, binnen uitgeverij Clavis.