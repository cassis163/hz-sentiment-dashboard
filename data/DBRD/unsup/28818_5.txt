Jaren geleden heb ik "De Uitnodiging" van William Paul Young gelezen en ik was erg onder de indruk. Vol verwachting begon ik dan ook aan "Eva".
Vanwege de titel dacht ik dat het over Eva zou gaan, maar dat is niet helemaal waar. Via hoofdpersoon Lillie krijgen we echter genoeg te weten over Eva.
Het gaat over Lillie, een tiener die, meer dood dan levend, aanspoelt op een strand. Ze wordt gevonden door Johan, een Wachter, en door hem en een team van Genezers en Weters verzorgt. Het boek beschrijft het herstel van Lillie, die zowel lichamelijk als psychisch zwaar beschadigd is. Ze is vaak buiten bewustzijn en krijgt dan levensechte dromen over de schepping en Adam en Eva, waar zij uiteindelijk ook een belangrijke rol in blijkt te hebben.
De auteur weet het beeld dat de meesten van ons hebben over het Bijbelse scheppingsverhaal totaal overhoop te gooien. Hij vermengt Bijbelse feiten met wetenschappelijk onderzoek en eeuwenoude mythologie, zoals de legende over Lillith en de slang en zet je aan het denken over hoe het nou werkelijk is gegaan.

"Bang zijn is menselijk. Maar houd je vast aan de wetenschap dat je geliefd bent."

Dit krijgt Lillie te horen en is ook een boodschap die de auteur aan zijn lezers wil meegeven.
Nu ik het boek uit heb, snap ik dat de auteur voor deze titel en cover heeft gekozen. Met een appel op de voorkant en de titel "Eva" denk je onmiddellijk aan het klassieke Bijbelse scheppingsverhaal en Eva die als eerste van de verboden vrucht eet. De auteur wil met dit boek mensen aan het denken zetten en gooit, net als in "De Uitnodiging" elke vastgeroeste gedachte over God overhoop.
Het is een boek dat me nog lang zal bijblijven en dat je zeker een keer gelezen moet hebben.