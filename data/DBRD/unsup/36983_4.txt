Ter introductie bij mijn recensie eerst een stukje over de auteur met de bijzonder romantische achternaam Lovering (vast een pseudoniem): 'Jane is geboren in Devon en woont nu in Yorkshire. Ze heeft vijf kinderen, vier katten en drie honden in verschillende mate van gezond verstand. Ze werkt in een lokale supermarkt en geeft ook creatieve schrijflessen. Jane is lid van de Romantic Novelists Association en heeft een eerstegraads diploma in creatief schrijven.'

Dat Jane Lovering creatief kan schrijven blijkt wel uit deze novelle, De kunst van Kerstmis, waarin het zoals je reeds verwacht bij dit genre om een klein aantal personages gaat. Ondanks de eenvoudige en kleine insteek gebeurt er voldoende om van te genieten.

Wanneer hoofdpersonage Harriet bij het zoeken naar de kerstspullen, die al een paar jaar liggen te verstoffen op zolder, een stapel geheimzinnige stripboeken vindt, komt ze op een beslissend moment in haar leven. Wat hield haar geliefde man Jonno, die twee jaar geleden overleed aan een hartaanval, voor haar verborgen?

Om meer duidelijkheid over de mysterieuze stripboeken van haar man te krijgen schakelt ze de hulp in van stripboekhandelaar Kell. Deze maakt samen met zijn geestige hond Frodo een bijzondere indruk op haar, en vast ook op de lezer, in de zoektocht naar de waarheid over haar huwelijk. Ze doet een ontdekking die haar beeld over Jonno vertroebelt ....of dit terecht is moet dan nog blijken.

Ik heb zitten grinniken om de capriolen van hond Frodo, die eigenlijk een bijrol heeft maar mijn hart heeft gestolen. Het is wel duidelijk dat de auteur een hondenliefhebber is en veel meemaakt met hen. Het zal me echt niet verbazen als blijkt dat Frodo erg op een van haar eigen blaffende donderstenen lijkt. De kunst van Kerstmis bevat, naast een liefdesverhaal, veel humor, waardoor heerlijk onbekommerd leesplezier in het verschiet ligt voor de lezer. Geniet ervan in deze donkere dagen voor Kerst.