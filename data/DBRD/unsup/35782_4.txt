Adam Silvera is zonder twijfel een van mijn favoriete YA schrijvers op dit moment. Ik heb al zijn boeken verslonden. Dus toen ik hoorde dat er een nieuw boek van hem op de markt verscheen kon ik niet anders dan de datum in dikke zwarte letters op mijn kalender aangeven. Toen ik vernam dat hij dit boek samen zou schrijven met zijn beste vriendin en gekende schrijfster Becky Albertalli was mijn aandacht natuurlijk helemaal getrokken. Ik was ook meteen heel nieuwsgierig, want voor mij liggen hun schrijfstijlen toch wel erg ver uit elkaar. Adam schrijft veel donkerdere YA, terwijl Becky voor mij toch wel de koningin is van de schattige LGBTQ verhalen. Zouden ze erin slagen om elkaar positief te beïnvloeden? En wat met een happy ending? Zou Becky hier de bovenhand kunnen krijgen? Adam slaagt er maar niet in om zijn lezers een sprookjesachtig einde te geven.

Ik zou gewoon kunnen zeggen dat ik ontzettend van dit boek hield, maar dat zou dan waarschijnlijk de kortste en slechtste review zijn die ik ooit schreef. Maar ik hield wel oprecht van dit boek. Voor mij is het echt de perfecte mix tussen Adam en Becky. Ze brengen zonder twijfel het beste in elkaar naar boven. Vanaf het begin was het erg duidelijk wie welke personage schreef, maar toch wisten ze elkaar te beïnvloeden. Het was met momenten echt grappig om te zien hoe ze elkaars verhaallijn aanpaste. Een hele schattige, romantische scene werd plots iets donkerder en akeliger, door Adams inbreng. Ook de harde kanten van homoseksualiteit kwamen aanbod. Het was erg fijn om te zien hoe ze elkaars goede kanten gebruikte en in balans brachten.

What If It’s Us was ook echt een lofzang aan pop cultuur en sprak mijn nerdy hartje toch wel echt aan. De referenties naar Harry Potter, Dear Evan Hansen, The Sims, Hamilton en ga zomaar door knallen het hele boek door op je af. Leuk om te lezen, maar ook erg fijn hoe het verhaal zo echt vastgemaakt wordt in een bepaalde tijd. Zo wordt het een beetje een kroniek van 2018, toch?

Het boek gaat echter over meer dan alleen de erg duidelijke romance tussen ben en Arthur. Familie en vriendschap spelen een erg grote rol in het verhaal. Een van mijn favoriete personages is zonder twijfel Dylan, Ben’s beste vriend. Ik zou zonder problemen een gans boek over Dylan kunnen lezen! Maar alle vriendschappen in dit boeken waren fantastisch om over te lezen. Erg realistisch met de nodige pieken en dalen, maar altijd met heel wat genegenheid. Hetzelfde kan ook gezegd worden over de familiebanden in het boek. Het is al snel duidelijk dat Ben en Arthur een heel verschillende achtergrond hebben. Ikzelf ben natuurlijk moeder van twee en lees ouderrelaties dus altijd een beetje anders dan jongere lezers. Maar het is echt heel duidelijk dat allebei de ouder paren het beste met hun kind voor hebben en echt alles doen om hen alle mogelijke kansen op geluk te geven.

What If It’s Us is een absolute aanrader. En hoewel ik de schrijfstijl van Adam en Becky goed te herkennen vond, moet ik er ook bij vermelden dat ze moeiteloos in elkaar versmelten en een samenhangend verhaal brengen. Dit boek is zonder twijfel een van de sterkste, meest realistische en terzelfdertijd schattigste romantische YA verhalen die ik in lange tijd las.