Het is alweer een jaar geleden dat ‘Anders’ van Anita Terpstra in de Hebben Thriller leesclub (toen nog Crimezone leesclub) is verschenen. Voorafgaand aan die leesclub was op 15 juni 2014 de boekpresentatie van ‘Anders’ in de Literaire Thriller Salon in De Prael in Amsterdam. Winnaars kregen daar het boek, gesigneerd, uit handen van Anita Terpstra. En met een gemiddeld puntentotaal van 8,4 mocht de auteur tevreden zijn. En dat was ze ook!

Een harmonieus gezinnetje lijkt de familie Meesters te zijn waarin Iris en Sander opgroeien bij hun ouders Linc en Alma. Maar die harmonie wordt danig door elkaar geschud als plotseling Sander en zijn vriendje, tijdens een schoolkamp, verdwijnen. Intensieve zoektochten leveren niets op, alleen het stoffelijk overschot van Sanders vriendje wordt gevonden. Tot..... zes jaar later een jongen van ongeveer 17 jaar het politiebureau binnenwandelt en beweert de verdwenen Sander te zijn.

Opgeluchte ouders en blije zus ontvangen Sander hartelijk en hun leven lijkt weer een nieuwe fase in te gaan totdat......

Ander is anders dan anders, kopt de boventitel van deze lezersrecensie en dat is ook zo. Terpstra heeft dit verhaal zo origineel in elkaar weten te steken, dat verzin je haast niet. Met stijgende nieuwsgierigheid hoe alles nu uiteindelijk echt in elkaar zit, blijf je lezen en valt van de ene verbazing in de andere. En zo ongeveer op het moment je denkt te weten hoe het dan wel allemaal in elkaar past, doet mevrouw Terpstra een stapje naar voren, trapt even een aantal woorden door elkaar en alle verwachting is weer weg. Pas op de laatste paar bladzijden weet ze de lezer in te wijden in het volledige verloop van Anders, dat zo anders is dan anders!
Knap geconstrueerd verhaal, complimenten voor de auteur zijn hier bij op zijn plaats en de finale beoordeling van de leesclub destijds, is helemaal terecht!


Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren