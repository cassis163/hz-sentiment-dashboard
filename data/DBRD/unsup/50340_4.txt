Arend Ubink maakt in 1971 een fout die hem zijn hele leven zal blijven achtervolgen. Hij neemt een besluit dat 45 jaar later nog steeds invloed heeft op zijn vrouw Arlette en hemzelf. Sjoerd Koster is student journalistiek die voor zijn afstudeerproject staat. Hij organiseert samen met zijn goede vriend Zom een flashmob op het plein. Net op dat moment is Arend een houtskooltekening aan het maken als cadeau voor zijn vrouw. Dan gebeuren er een aantal ogenschijnlijk onbelangrijke gebeurtenissen die grote gevolgen hebben voor zowel Sjoerd als Arend. De wisselwerking waardoor twee levens voorgoed met elkaar verbonden raken.

Wisselwerking is een relatief klein boek maar met bijzonder veel inhoud. De sociale media (en de kloof tussen generaties hierin) spelen een belangrijke rol en wordt op een mooie manier beschreven. Dit blijkt van groot belang voor de verschillende verhaallijnen. De karakters van Sjoerd en Arend worden zeer goed omschreven waardoor ik me erg goed in kon leven in beide mannen. Het schuldgevoel van Arend is voelbaar en maakt dat ik hem wil troosten, Sjoerd zijn verleden maakt hem tot de persoon die hij nu is. De “coming-out” van Sjoerd wordt zonder poespas omschreven waardoor het heel natuurlijk aanvoelt en daardoor het verhaal nog intenser. Ook wanneer alles samenkomt heb ik het gevoel dat het gewoon klopt. Het verhaal zit goed in elkaar. Het einde is emotioneel en ik heb zowaar een traantje weg moeten pinken dus goed gedaan Bertina. Met dit boek heeft Bertina Mulder een mooi debuut geschreven en ik zal haar blijven volgen, ze maakt me nieuwsgierig naar meer. Ik geef het boek 4 **** sterren.
Ik wil graag “Mustreads or not” en Bertina Mulder heel erg bedanken dat ik de gelukkige winnares ben geworden van dit mooie boek.