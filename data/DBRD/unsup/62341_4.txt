Wat een heerlijke thriller schrijft J.D. Barker. Net de juiste hoeveelheid lugubere elementen, spanning en mysterie! Ik wil meer!

Achterflap

IJzingwekkend boek van een groot nieuw thrillertalent, voor de fans van Robert Bryndza en M.J. Arlidge. De film- en televisierechten zijn verkocht aan de makers van Cold Case, Wall Street en The Office.

Al ruim vijf jaar terroriseert een moordenaar de inwoners van Chicago. Zijn modus operandi is altijd dezelfde: hij straft zondaars door hun kinderen te ontvoeren. De volgende dag ontvangen de ouders een pakketje met daarin een oor. De dag daarna volgen de ogen. Ten slotte de tong.

Wanneer op het lichaam van een verkeersslachtoffer een -pakketje met een afgesneden oor word gevonden, weet -detective Sam Porter twee dingen: 1) Dit is de moordenaar die hij zoekt, 2) hij heeft 72 uur om het laatste slachtoffer te vinden, de vijftienjarige Emory, voor zij aan uitdroging overlijdt. Op het lichaam van de moordenaar wordt ook een dagboek aangetroffen dat Emorys locatie prijsgeeft. Maar iets blijft aan Porter knagen. Was de aanrijding wel een ongeluk? En is de overleden man inderdaad de seriemoordenaar, of loopt de echte killer nog vrij rond?

De pers over Horen, zien, zwijgen
‘Een getalenteerde auteur met een heerlijk duivelse fantasie.’ Jeffery Deaver
‘Briljant. Gecompliceerd. Psychopathisch. Deze schurk geeft je hartkloppingen.’ Marc Webb, regisseur van The Office
‘Een sterk aanbevolen, overrompelende pageturner die zowel schokkend als vermakelijk is. ’ NY Journal of Books
‘De beste seriemoordenaar sinds Hannibal Lecter. ’ Taylor Elmore, producent van Cold Case
‘Duistere, meesterlijke spanning. Lee Child heeft zijn gelijke ontmoet. ’ Tosca Lee, auteur van Bloedverwant

Oordeel

Ik ben een beetje verwend door alle scandinavische thrillers waarbij je ook meegenomen wordt in het privéleven van de rechercheurs, zoals Samuel Björk en Lars Kepler dat doen. J.D. Barker doet dat minder en dat miste ik hier wel. Het was voor het verhaal op zich niet belangrijk. Wat je moest weten over de persoonlijke aangelegenheden kwam je uiteindelijk ook wel te weten. Maar het zorgde er wel voor dat ik even in dit verhaal moest komen.

Het verhaal begint meteen goed met een rechercheur die uit zijn bed gebeld wordt, maar wat is er toch aan de hand met zijn vrouw? Dat kom je in het begin nog niet te weten. Sam Porter wordt meteen naar de plaats delict geroepen. Daar blijkt een noodlottig ongeval te zijn gebeurd, met een bekende van de politie. Opgeruimd staat netjes, zou je denken, maar niets is minder waar, want er blijkt nog een meisje te zijn ontvoerd. Aan Sam Porter en consorten de taak om haar te vinden voordat ze overlijdt.

Het verhaal wordt telkens afgewisseld met stukken uit het dagboek dat de overleden persoon bij zich had. Je leest hierin eigenlijk de memoires van de moordenaar, over zijn jeugd, zijn ouders en hun "normale" leven. Laat ik je 1 ding verklappen, het is alles behalve normaal. Maar met een normale jeugd, word je waarschijnlijk ook niet zo verknipt!

Horen, Zien, Zwijgen heeft precies de goeie hoeveelheid spanning, lugubere elementen en mysterie!

Het is alleen jammer dat aan het eind nog niet al je vragen zijn beantwoord. Laten we hopen dat die in een vervolg zullen worden beantwoord.

Omslag

De omslag volgt natuurlijk de trend van deze tijd. Een gedeelte van een vrouwengezicht op de voorkant. Is dat jammer? Misschien wel. Hier had wel iets spectaculairders mee gekund, maar het moet natuurlijk ook niet te gruwelijk zijn.

Sterrenregen

Horen, Zien, Zwijgen krijgt van mij 4 sterren. Ik kon het op het eind echt niet meer wegleggen en ben heel benieuwd naar een eventueel vervolg of ander werk van deze schrijver!