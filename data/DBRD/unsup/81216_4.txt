'Super Soep voor een slanke lijn, meer energie, gezonde darmen èn een goed humeur.' De oorspronkelijke titel van dit boek is Souping. Alison Velàzquez houdt zich professioneel bezig met gezondheid en is de oprichter van Skinny Souping (vroeger bekend als Soupology), een bedrijf dat gespecialiseerd is in vernieuwende, gezonde soepen. Ze heeft een achtergrond in fitness en koken en een passie voor gezondheid.

Deze drie aspecten hebben geleid tot dit Soep boek. In de inleiding zegt ze dat soepen in het verleden niet trendy waren, maar gewoon gerechten die vulden. Volgens mij is dat bij de meeste mensen, en ook bij mij, nog steeds zo. Ik vind soep een ideale manier om restjes groenten, pasta, oud brood als croutons etc. te verwerken. Maar die vlieger gaat hier niet op, dit boek vraagt om een geheel andere aanpak. Soep gezien vanuit een nieuw perspectief. Het doel van dit boek is niet alleen soep op een andere manier te benaderen, ze wil ook een nieuwe eetwijze introduceren: het soepdieet. Je hoeft niets extreems te doen om de voordelen van bewust eten te ervaren.

Haar soepdieet volgt op de reeds bekende powerjuices en smoothies, die heel trendy waren en misschien nog wel zijn. Bij dit trendy aspect heb ik wel twijfels of het een blijvertje is of een tijdelijke hype. De kracht is om het permanent, of als steeds terugkerende kuur, binnen je eetpatroon op te nemen. Alleen dan zal het langdurig effect kunnen hebben. Discipline is dus een vereiste ... en dat is mijn persoonlijke struikelblok.

Velàzquez heeft in Super Soep de nadruk gelegd op het gezondheidsaspect van voeding, de voordelen van een soepkuur en de verschillen tussen soep en sap. Heel verhelderend, want ik ging er vanuit dat zo'n gepureerde soep identiek was aan een groot glas groente-/fruitsap. In soep zitten veel meer eiwitten, bouwstoffen en vezels. Met de soepkuur van enkele dagen reset je jezelf en geef je je lijf en geest een nieuwe energieboost. Er is voldoende keus uit de meer dan 80 recepten, die naast gezond en lekker, er vooral ook heel mooi en kleurrijk uitzien. Het oog wil ook wat, is mijn eetmotto.

Doordat het in seizoenen is ingedeeld ben je er ook zeker van dat je de juiste verse producten kunt vinden en dus de voedingsstoffen die je lichaam op dat moment van het jaar nodig heeft.

Een goede voorbereiding is het halve werk en hierin wordt ook ingegaan. De bewaartips zijn absoluut nuttig. Hierdoor kun je ook op hele drukke momenten terugvallen op gezonde voeding, je hoeft niet uit tijdnood te grijpen naar iets vets of verkeerds waar je daarna spijt van krijgt.

Het mooie aan deze recepten en dit boek vind ik dat het niet specifiek is gericht om af te vallen, maar dat het broodnodige verhogen van je weerstand en een gezonde levensstijl wordt beoogt. En dat is denk ik waar het uiteindelijk om draait.

Er staan niet alleen warme, maar ook koude soeprecepten in, met mooie kleurenfoto's. Ook aandacht voor bouillon en andere lichte varianten. Wanneer je gezond eet en beweegt volgt die slanke lijn (hopelijk) vanzelf wel. Dit is uiteraard geen garantie he! Super soep zie ik als een nieuwe manier op (di)eetgebied dat, met de juist discipline, goed te doen moet zijn.

Velázquez zegt: kom, maak die soep en geniet ervan! En dat is precies wat ik ga doen.