Buitenwacht is de zesde thriller van auteur Lee Child in de serie over spierbundel Jack Reacher. Bij het bedenken van dit personage moet Child gedacht hebben dat de wereld toe was aan een nieuwe Rambo. Reacher is slim, snel en solide. Vrouwen vallen als een blok voor hem, maar blijken keer op keer niet in staat door te dringen tot zijn gepantserde hart. Reacher is een einzelgänger, een loner zonder vaste woon- of verblijfplaats. Verstoken van bezittingen reist hij over de wereld zonder duidelijk doel of richting. Hij gaat waar het lot hem brengt en kijkt zelden achterom

In Buitenwacht vraagt de ex-vriendin van Reachers overleden broer Joe hem om uit te zoeken wie de vice-president (Brook Armstrong) wil vermoorden. Sinds het moment dat Armstrong landelijk campagne voert, onderschept de Secret Service vreemde dreigbrieven met serieuze ondertoon. Samen met een oud-collega uit het leger (Neagly) aanvaart Reacher de opdracht. Al snel blijkt dat met de schrijvers van de dreigbrieven niet valt te spotten en dat het hen meer dan ernst is. Reacher en Neagly moeten samen met teamleider van de secret service Froehlich alles op alles zetten om het leven van Armstrong te redden en de anonieme daders een gezicht te geven. Helaas gaat dat niet zonder slag of stoot en is het opofferen van onschuldige slachtoffers onvermijdelijk

Lee Child heeft met Jack Reacher een volwaardige en aansprekende serieheld gecreëerd. Het concept is simpel en consistent. In al zijn boeken nemen de badguys het op tegen de onverzettelijke Reacher. Dont fuck with me staat getatoeëerd in zijn aura en iedereen die hem binnen een meter nadert, straft hij genadeloos af. Boeddhisten kunnen een voorbeeld aan hem nemen want Reacher verkeert in een permanente staat van onthechting. Bezit verafschuwt hij, evenals een vaste woon- en verblijplaats. Ook op het gebied van intermenselijke relaties heeft Reacher zijn eigen regels. Hij heeft gezonde seksuele gevoelens, maar weigert zich te binden aan de vrouwen die op zijn pad komen. Het credo even slikken en weer doorgaan is hem op het lijf geschreven als hij dierbaren verliest. Respect en ontzag zijn de belangrijkste gevoelens die hij oproept bij de omgeving waar hij op dat moment in verkeerd. Staat Reacher aan jouw kant dan zit je gebeiteld, maar keert hij zich tegen je dan heb je een heel groot probleem!

Ik persoonlijk vind het heerlijk om een verhaal te lezen met een onvervalste ruwe-bolster-blanke-pit in de hoofdrol. Reacher is een intelligente man die bovenal ruw en stoer is. Zijn snelle, vakkundige analyses van situaties zijn fascinerend. Lee Child ruimt in zijn boeken veel plaats in voor conversaties tussen Reacher en de mensen waar hij op dat moment mee vertoeft. Het no-nonsens gehalte van deze gesprekken en Reachers resolute humor vervelen geen moment. De karakters in Buitenwacht zijn aan de oppervlakte afstandelijk, maar incidentele, subtiele zinsneden maken duidelijk dat er meer is onder de horizon. Dat het meer niet expliciet aan de orde komt stoort in het geheel niet, het past volledig in de opzet van het verhaal. Het feit dat alle personen die in het boek voorkomen met hun achternaam worden aangesproken, is een logisch uitvloeisel van de karakters die gepaste afstand uitstralen.

De plot van Buitenwacht was aardig, alleen de motieven van de daders waren mijns inziens te overtrokken en dus niet helemaal geloofwaardig. Hierdoor boette het boek wat aan allure en dus ook aan sterren in. Na wikken en wegen is drie sterren mijn definitieve eindoordeel. Fans van Lee Child en Jack Reacher hoeven echter niet bang te zijn dat ze met Buitenwacht een miskoop begaan. Sterker nog, voor de liefhebbers is dit boek een absolute aanrader.