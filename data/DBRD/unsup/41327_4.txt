Moord in de bloedstraat is zowel de titel van dit boek als een van de daarin beschreven reconstructies van misdaden. Het boek bestaat in totaal uit tien heel verschillende voorvallen, die ieder als je ze van dichtbij zou hebben meegemaakt bij zouden blijven. Voor de meeste van ons blijft het bij het lezen van een vermelding in de krant en we zijn het artikel vaak al snel weer vergeten. Sommige krantenberichten zijn zo kort, bondig en afstandelijk geschreven dat het eigenlijk schandalig is dat er zo weinig aandacht aan het voorval is besteed. Annejet maakt hier met haar boeken een einde aan en gaat diep in op de situaties achter de betreffende krantenberichten. Ze bezit het talent om telkens zowel de criminelen als de slachtoffers op een zeer menselijke en respectvolle manier neer te zetten.

Sommige reconstructies zijn geschreven vanuit het oogpunt van de crimineel, soms vanuit het slachtoffer en in diverse verhalen komen ook de getuigen aan het woord. Allen beschreven in verhaalvorm waardoor het boek gemakkelijk weg leest. Toch zul je misschien na ieder verhaal de behoefte ervaren om deze eerst te laten bezinken eer door te gaan naar het volgende. Soms omdat het verhaal te bizar lijkt om waar gebeurd te kunnen zijn, soms uit respect voor het slachtoffer of gewoon omdat het jammer zou zijn door dit boek te vliegen, omdat het dan veel te snel uit is.