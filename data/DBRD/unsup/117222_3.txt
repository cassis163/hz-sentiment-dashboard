Isa Maron, geboren te Utrecht (1965) debuteerde in 2008 met Passiespel en won hiermee de prijs van ‘Beste Nederlandse vrouwenthriller 2008’.
In 2010 bracht ze ‘Verboden verleden’ en ‘Vrij zwemmen’ uit en in 2011 verscheen: ‘Schaduwkant’. Tevens schreef Isa Maron verschillende korte verhalen en verhalenbundels. Isa Maron studeerde Economische wetenschappen en psyhologie en richtte in 2002 haar eigen bedrijf op.
Galgenveld is het eerste deel van een vierluik ‘De Noordzeemoorden’.
Als lezer maak je maar oppervlakkig kennis met de hoofdpersonen Kyra en Maud Mertens, want tijd om de personages uit te diepen en ze voor te stellen neemt Isa Maron echter niet. In dit eerste deel word je meegevoerd van Amsterdam naar Texel om een reeks raadselachtige moorden en verdwijningen mee te helpen oplossen. Zeer moeilijk is dit echter niet want het verhaal is bij tijden ‘over the top’ en voorspelbaar. Om nog maar te zwijgen over het gedrag van Kyra, een laatstejaarsstudente die tijdens haar eindexamenperiode zelfs nog tijd vindt om zich te bemoeien met het gehele onderzoek en de moorden op eigen houtje probeert op te lossen. Wie een goed moordonderzoek verwacht blijft ook echter op zijn honger zitten, het is allemaal behoorlijk oppervlakkig en enige vorm van wetenschappelijke kennis komt er nauwelijks aan te pas. Kyra krijgt het ook steeds voor elkaar om de PD te bezoedelen. Wel fijn dat je als lezer zo nu en dan een fragment te lezen krijgt vanuit het perspectief van de moordenaar en Sarina. Het boek leest vlot door het eenvoudige taalgebruik en de behoorlijk korte hoofdstukken. Hierdoor is het toegankelijk voor een breed publiek.
Of Isa Maron zich met dit eerste deel definitief tot één van de beste thrillerschrijfsters van Nederland mag rekenen laat we beter de lezer zelf bepalen, meningen kunnen en zullen daarover immers verschillen.