Mooi boek over een onmogelijke liefde in de ruige Appalachen tussen een boerendochter en een aangewaaide vreemdeling ten tijde van de Eerste Wereldoorlog. De man kan niet praten, maar geweldig fluitspelen. Schrijver Ron Rash geeft een mooi inkijkje in het harde leven van de agrariërs in de bergachtige streek. Ook zijn soms onheilspellende natuurbeschrijvingen zijn de moeite waard.

Ron Rash is hoogleraar cultuurgeschiedenis van de Appalachen. Geen wonder dat zijn romans zich afspelen in die contreien. Eerder las ik al Rash’ doorbraak Serena, dat zich afspeelt in de stoere wereld van de houthakkerij. Ook een aanrader.