Isa Maron is de schrijfster van de Noordzeemoorden. Met Galgenveld, IJskoud en Ritueel heeft ze menig lezer blij verrast. Spannende verhalen, waardoor een rode draad loopt, die gaat over de verdwenen zus Sarina van Kyra Slagter. Kyra helpt rechercheur Maud Mertens met het oplossen van diverse moorden. In het begin was Maud daar niet van gediend, maar allengs is ze Kyra steeds meer gaan waarderen. Kyra is intussen ook studente aan de school voor forensisch onderzoek. Isa Maron heeft nog een verhaallijn ingeweven: over een meisje, Sarah, dat in Schotland is gevonden en in beginsel met nieuwe ouders in Londen gaat wonen, maar nu zelfstandig woont en verdwenen is. Deel 4, Eindspel, verhaalt verder over de spannende gebeurtenissen waar deel 3 is geÃ«indigd.. En je valt ook gelijk met je neus in de boter. Weer een geheel onverwachte misdaad. Een dubbele nog wel. Op haar eigen wijze begint Isa Maron haar verhaal te vertellen. Over de verschillende methodes die de recherche gebruikt om de misdadigers van verschillende delicten te vinden. En de machteloosheid als dat niet snel genoeg wil lukken. Er wordt van alles geprobeerd: onderzoeken in het buitenland, ondervragingen, wanhopige zoektochten. Kyra, Maud met haar rechercheteam, ze komen geen stap verder. En Kyra speelt, zonder dat ze er erg in heeft, gevaarlijk spel. En terwijl alle rechercheurs erg hun best doen om de misdaden op te lossen, wordt de situatie steeds spannender en de ergernis steeds groter.
Een verhaal om van te smullen met een explosief eind. Van mij mag Isa Maron nog een paar boeken schrijven, het is alleen maar genieten.