Aan het eind van het jaar ontvangt Carole een glazen sneeuwbol van haar vader. Het is een verkapte uitnodiging van hem om zich na enkele jaren met elkaar te verenigen in haar geboortedorp in de Franse Alpen. Haar broer Philippe en zus Gaby hebben het dorp nooit verlaten. Carole voegt zich bij hen en zal uiteindelijk zeven weken in het dorp verblijven. Ze gaat in die periode de onvermijdelijke confrontatie aan met mensen en gebeurtenissen uit haar verleden en haar eigen waarheid.

Over de auteur Claudie Gallay (1961) is niet veel bekend. Ze is lerares, woont in de Vaucluse en is één van Frankrijks nieuwere auteurs. Haar debuutroman De branding (2008) werd een internationale bestseller en won o.a. de Elle-lezersprijs. In 2011 volgde Liefde is een eiland. Een deel van de hemel (2015) is Gallays nieuwste roman.

Een slaperig Frans Alpendorp is het decor waarin Claudie Gallay een aantal karakteristieke personages plaatst. Ogenschijnlijk is elke dag in dit dorp hetzelfde. Het verhaal ontvouwt zich uitermate langzaam, waarbij jarenlange geheimen, tradities en vetes een grote rol spelen. Sober, zowel in beschrijvingen als in dialogen en met staccato geschreven zinnen. Toch weet Gallay op een fraaie manier gedurende het hele boek de spanning vast te houden. Zo hangt steeds de belofte in de lucht van de terugkeer van Curtil, de vader die altijd wegging om weer terug te komen. “Dat moet van zijn demonen!”, had moeder altijd gezegd. Ook de erotische lading tussen Carole en Jean is niet te missen. De spanning en wrijving tussen Carole, haar zus Gaby en broer Philippe zijn vooral te wijten aan een traumatische gebeurtenis uit hun jeugd en hun persoonlijke beleving van dat bewuste trauma, maar ook aan het feit dat hun levens zo anders zijn.

De personages worden prachtig uitgediept, alsof Gallay ze beeldhouwt en er telkens weer een dun laagje aan toevoegt. Vooral het karakter en de belevingswereld van Gaby, de zwakbegaafde zus, zijn meesterlijk omschreven. Het levert soms bijna absurdistische dialogen op. Hulde aan de schrijfster voor haar fantasie, maar ook empathie in deze! Gallay beschrijft met oog voor detail zowel de eenvoud als de complexiteit van het leven.

Een deel van de hemel is van een ingetogen schoonheid die romanliefhebbers absoluut zal aanspreken. De schrijfstijl en herkenbare thema’s maken het bovendien een zeer toegankelijk boek. Gallay is een geweldig verteller, die het oordeel over goed en kwaad, waarheid en perceptie bij de lezer laat. Een roman om te verfilmen door een goede regisseur, maar in eerste instantie natuurlijk een heerlijke roman om te lezen. Een aanrader.