De 31-jarige Chantal van Gastel heeft met Zoek het maar uit haar vierde roman in vier jaar tijd gepubliceerd. Bij The House of Books verschenen eerder al Zwaar verliefd! (2008), Zwaar beproefd! (2009) en Geknipt voor jou (2010). Schrijven zit Chantal van kinds af aan in het bloed. Hoewel ze in eerste instantie koos voor een rechtenstudie, heeft ze deze afgebroken om haar grootste passie – schrijven – te kunnen volgen.

In Zoek het maar uit gaat het over wishlists, eerste liefdes en tweede kansen. Ella is 25 jaar, werkt in een boekhandel, woont nog bij haar ouders en heeft een lieve vriend, Owen. Ze is gelukkig en ze verheugt zich op haar toekomst. Wanneer de winkel wordt overvallen en Ella met een pistool bedreigd wordt, wordt haar wereld op zijn kop gezet. Ze vraagt zich af of het niet tijd wordt om nu eens radicaal het roer om te gooien en al die dingen te doen die ze altijd al graag had willen doen: gaan samenwonen met Owen, een boek schrijven, een leukere baan zoeken.
Om er even helemaal uit te zijn en alles op een rijtje te zetten gaat ze een poosje logeren bij haar broer Boris. Als ze daar ook weer met haar jeugdliefde Dex wordt geconfronteerd lijkt de warboel alleen maar groter te worden. Gelukkig kan ze met al haar twijfels en gevoelens bij haar oma terecht, die haar eigen verhaal blijkt te hebben.

Zoek het maar uit is een leuke, vlot geschreven chicklit waarbij alle gebruikelijke ingrediënten aan bod komen: humor, romantiek, oprechtheid. Maar Van Gastel is verder gegaan: ze heeft deze elementen verpakt in een boeiend, romantisch verhaal waar diepte en emotie in is gebracht door thema's als dood en verlies. Hiermee brengt ze het boek op een hoger niveau dan een doorsnee chicklit. Het boek komt langzaam op gang maar de lezer wordt allengs gegrepen door de geschiedenissen van Ella, Dex en Ella's oma, waarna je het boek niet meer kunt wegleggen.