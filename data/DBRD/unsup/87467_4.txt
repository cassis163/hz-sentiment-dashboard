Aan het begin had ik wat moeite om in het boek te komen. Nou heb ik dat wel vaker met fantasy boeken, omdat je toch in het begin een hele nieuwe wereld moet leren kennen en er meestal gelijk best wel veel informatie op je afkomt. Het verhaal begint namelijk wel meteen al lekker vlot. Er gebeurd meteen van alles en je wordt als lezer meteen nieuwsgierig gemaakt. Toen ik eenmaal wat verder vorderde in het boek en de ontknoping steeds dichterbij kwam, kon ik het boek bijna niet meer wegleggen, omdat ik antwoorden wilde.

Calaena is echt een geweldig personage. Ze is stoer, slim, grappig en haar sarcasme is echt geweldig. En ze is een boekenwurm, ook een geweldige eigenschap natuurlijk. Daarnaast heeft ze veel meegemaakt in haar leven, waardoor ze zichzelf niet helemaal bloot geeft. Hierdoor wordt je als lezer enorm nieuwsgierig wat zich achter die stoere chick schuilhoudt. Ook Chaol en Dorian vond ik hele leuke, goed uitgewerkte personages.

De omschrijvingen van situaties, omgevingen en personages zijn in het boek heel gedetailleerd. Ik had dan ook totaal geen moeite om me een voorstelling te maken van alle gebeurtenissen. Het was alsof alles zich voor mijn neus afspeelde.

Er gebeuren veel onverwachte dingen in het boek en dit houdt de spanning er helemaal in. Toch was het einde niet zo heel erg onverwacht, want dat zag ik eigenlijk wel al een beetje aankomen. Ik ben in ieder geval heel erg benieuwd naar het volgende boek in de serie, want De glazen troon heeft echt alles. Spanning, humor, romantiek en magie het is allemaal aanwezig in dit boek.