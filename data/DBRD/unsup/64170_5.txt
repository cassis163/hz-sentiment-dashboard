In ‘Moordspel’ laat Sandra J. Paul de lezer kennis maken met Dieter Santens, een verminkte kluizenaar die niet langer wil leven in de harde maatschappij die hem verafschuwt. Dieter ontvoert studente Isabel en is van plan samen met haar uit het leven te stappen. Diezelfde dag neemt ook wijkagent Ben Wagemans het drastische besluit om uit het leven te stappen. Na de moord op zijn jeugdvriendin Mara, acht jaar geleden, is hij er niet meer in geslaagd zijn leven weer zin te geven.

“Zelfs nu ze dood is, gaat de kerel niet van haar af. Hij blijft zitten alsof hij bang is dat ze nog zal ontwaken, ook al is het duidelijk dat ze niet meer te redden valt. Haar hoofd hangt op een groteske manier opzij, haar nek is door de kracht gebroken.”

Een toevallige ontmoeting tussen Dieter en Ben verandert alles. In een ultieme poging om Isabels leven te redden en zich zo te verzoenen met zijn verleden, gaat Ben in op Dieters aanbod om een moorddadig spel te spelen, met Isabels leven als inzet. De mannen beseffen dat je eerste je eigen demonen onder ogen moet zijn alvorens je je vijand kunt verslaan. Ziet Ben kans Dieters moorddadige plan een halt toe te roepen en wat is het ultieme geheim waar beide mannen onder gebukt gaan? Je leest het in ‘Moordspel’.

‘Moordspel’ is een psychologische thriller met een paranormaal element. Knap geschreven en goed opgebouwd. De interessante personages, Dieter en Ben, worden boeiend en geloofwaardig in beeld gebracht door Paul. Vooral de gedrevenheid waarmee Ben studente Isabel probeert te redden is fraai beschreven. Zijn gedrevenheid komt voort uit een traumatische ervaring uit zijn eigen verleden. Het psychologische spel tussen Dieter en Ben is magnifiek uitgewerkt.

“Ben kan het niet langer tegenhouden. Er vloeien tranen over zijn gezicht. Hij vecht tegen rauwe emoties. Hij voelt zijn lichaam schokken terwijl zijn longen vechten om lucht. Hij trilt van top tot teen.”

In het tweede gedeelte van ‘Moordspel’ staat Ben centraal en komt de lezer meer te weten over zijn verleden en de diepe liefde voor zijn Mara. Je voelt deze liefde, je voelt de emoties van Ben. En vooral dit maakt ‘Moordspel’ anders dan andere thrillers. Goed gedaan!

Over de auteur
Sandra J. Paul (1972) is in het dagelijks leven ondernemer en een creatieve bezige bij. Ze is getrouwd en heeft drie kinderen. Voor zolang ze zich kan herinneren, is schrijven haar grote passie. Paul schrijft in zeer uiteenlopende genres en voor verschillende leeftijden, telkens met een paranormaal tintje als rode draad in haar werk. Ze schrijft zowel thrillers als Young Adult fiction. Verder specialiseert ze zich in het schrijven van Engelstalige Flash Fiction (zeer korte verhalen) en Short Stories.

Uitvoering
Uitgever Witsand
ISBN 9789492011688 , 9789492011763
Paperback, 304 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/