Sandra Berg is al jaren niet meer weg te denken als feelgoodschrijfster van eigen bodem. Wonend in Zweden weet ze de beste romans te produceren. Ervaren en veelzijdig, zo kun je de auteur het beste omschrijven. Met Eerlijke liefde zet Berg weer een interessante roman neer.

Amy staat op het punt om naar Zweden te emigreren en te trouwen met haar verloofde Kjell. Op de boot naar haar nieuwe woonplaats ontmoet ze Gareth, een man die zowel mysterieus als interessant lijkt. Voor één nacht dan. Wanneer Amy ’s ochtends ontdekt dat haar kostbaarste bezit verdwenen is, blijkt Gareth haar leven volledig overhoop te gooien. Dat blijk al snel uit de manier waarop Amy op het verlies reageert. Berg zorgt ervoor dat je Amy ‘goed leert kennen’. In ieder geval, je weet dat Amy acteert, zich achter een masker verschuilt. Waarom? Door de manier van beschrijven merk je al snel dat Amy een dame met een rugzak is. Een mysterieus persoon, die lange tijd zo blijft.

Gareth is net zo nieuwsgierig naar Amy als de lezer. Samen met hem kom je steeds meer over de ‘acterende’ dame te weten. Waarom trouwt ze nu voor de derde keer en elke keer met een rijke man? En wat maakt dat het gestolen item zo belangrijk is voor Amy? Welk verhaal zit erachter? Net als Gareth wil je dolgraag het antwoord op deze vragen hebben. Langzaamaan krijg je die antwoorden ook. Op een rustige manier wordt er steeds meer duidelijk over Amy en haar verleden. Dit langzaam onthullen, maakt dat je geïnteresseerd blijft in het verhaal. Omdat je antwoorden wil over Amy en haar wil leren kennen, lees je door.

Eerlijk liefde leest heerlijk weg en heeft een intrigerende hoofdpersoon. Amy’s verloofde Kjell lijkt in eerste instantie een kleine rol te hebben, maar weet op het eind toch te verrassen en Gareth is door zijn arrogante houding eerder irritant dan een prettig personage. Toch houdt Berg met Amy je aandacht volledig vast. En dat is een kracht.

Verwacht je mooie beschrijvingen van het prachtige Zweden? Pas dan je verwachting maar aan. Zo nu en dan komen er wel wat sfeer- en omgevingsbeschrijvingen voorbij, maar het verhaal had zich – op de Zweedse namen na – net zo goed in Nederland af kunnen spelen. Dat is een gemiste kans. Het was fijn geweest als Berg ons echt mee op reis nam.

Eerlijke liefde is geen enorm diepgaand verhaal. Dat hoeft ook niet per se. Berg weet je met haar schrijfstijl volledig vast te houden, maar had wat kunnen winnen door bijvoorbeeld Kjell net iets sneller een grotere rol in het geheel te geven. Pas dan zou je je volledig in het verhaal kunnen inleven en wellicht de keuze van Kjell kunnen begrijpen.