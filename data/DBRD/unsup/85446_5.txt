‘De Skinner Methode’ is het vervolg op ‘De Dode Kamer’. Met dit laatstgenoemde boek won Bronja Hoffschlag in 2014 de Hebban Crimezone Debuutprijs.

De Nederlandse architect Misha Larsen en zijn broer Lennart staan centraal in ‘De Skinner methode’. Misha verblijft in een Amerikaanse staatsgevangenis. Hij zou berecht zijn voor doodslag. Slechts een enkeling is er van op de hoogte dat Misha met een wraakmissie bezig is en een dodenlijst afwerkt; project X. Lennart doet onderzoek naar seriemoordenaar Skinner.

“We belanden in een ruimte die het midden houdt tussen een woonkamer en een bibliotheek. De minimalistische inrichting van de hal staat in schril contrast met de overdaad aan spullen en meubels in deze ruimte.”

Om een volgende naam van zijn dodenlijst door te kunnen strepen, ziet Misha zich genoodzaakt een pact te sluiten met seriemoordenaar Donald Skinner. Terzelfder tijd is Lennart, Misha’s broer, in het verleden gedoken van deze Skinner. Hij stuit in zijn onderzoek op schokkende feiten. Lennart gaat op zoek naar de waarheid aangezien feiten en fictie omtrent Skinner ineen lijken te vloeien. Telkens duikt dezelfde persoon op … de overleden sekteleider Macchias Dawson.

“Ik spande de spieren in mijn arm, waardoor mijn hand begon te trillen. Even was de spanning om te snijden, maar toen legde mijn broer zijn hand over de mijne in een gebaar dat uitsluitend troostend bedoeld en vol medeleven leek.”

‘De Skinner Methode’ is het meesterlijke vervolg op ‘De Dode Kamer’. Was menig lezer toen al de mening toegedaan dat hij een geweldig boek in handen had, dan zal hij door ‘De Skinner Methode’ nog verder verrast worden. Ik waag dit boek briljant te noemen. De constructie van het verhaal, de intrigerende personages en de volkomen natuurlijke dialogen, maken dit boek compleet. Het is wel belangrijk om eerst ‘De Dode Kamer’ te lezen alvorens men dit vervolg ter hand neemt.

“Als ik eindelijk stop met praten is het allang donker buiten. Ik zie dat Jaceon me aanstaart met niets dan verwarring in zijn ogen, alsof mijn verhaal niet te volgen is. waarschijnlijk heb ik het minder duidelijk uiteengezet dan het in mijn hoofd zit en is zijn onbegrip eerder mijn schuld dan de zijne.”

Waren in het eerste deel de leidende stemmen voor Lennart en Misha; in dit tweede deel komt daar een tweetal bij, te weten Donald Skinner en Mischa’s medegevangene. Ook buiten deze leidende personages voert Hoffschlag nog enkele boeiende spelers ten tonele. Zo is daar rechercheur Sloane die Mischa geregeld in de gevangenis bezoekt en Joel Doherty; een junk.

Tja… en dan is het een trilogie.. dus het is wachten op het afsluitende deel. Ook daar zal menigeen reikhalzend naar uitkijken. Ik schaar mij in elk geval in die rij…

Over de auteur
Bronja Hoffschlag (1981) woont in Rotterdam. Zij begon reeds in haar tienerjaren met schrijven. In november 2013 debuteerde zij met ‘De Dode Kamer’, hetgeen haar direct de Hebban Thriller Debuutprijs opleverde. Bovendien schreef zij de thrillernovelle ‘Snuff’ (2014) en werkt zij als tekstschrijver regelmatig met heavy metalband Burning.

Uitvoering
Uitgever: Vior Webmedia
ISBN 9789082137040
Paperback, 584 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/