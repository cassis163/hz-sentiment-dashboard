De Verhuizing is de debuutroman van Roanne van Voorst (1983). Ze is antropoloog en haar ervaringen op dat gebied in Nederland heeft zij verwerkt in dit boek.

De Verhuizing verhaalt over een dag uit het leven van Freek de Maaker. Freek is in eerste instantie ambitieloos. Hij wist niet wat hij moest worden en belandde bij de politie. Zijn vriendin Marise stimuleert hem te solliciteren naar een baan als veiligheidscoördinator van Frederiksoord. Op de prachtwijk, krachtwijk of hoe probleemwijken door marketeers van de politiek ook worden genoemd, gaat Freek zijn stempel drukken. Hij is een groot voorstander van schoon en opgeruimd. Dat in combinatie met zijn gebrek aan ambitie maakte hem een geschikte partner voor Marise, die ambitieus en rommelig is.

Nu Freek zelf een doel voor ogen heeft, loopt de relatie op de klippen. Hij maakt geen tijd meer voor de slordig ingestelde Marise, die zelf een drukke baan heeft als beleidsambtenaar bij het ministerie van Volksgezondheid Ruimtelijke Ordening en Milieu (VROM). Marise slaat al kort nadat het stel er is ingetrokken de deur van de nieuwe flat in Frederiksoord achter zich dicht. Via het ministerie is zij echter verbonden aan de probleemwijk. Dat biedt Freek de kans om haar te betrekken bij het resultaat van zijn poging een Nieuwe Orde neer te zetten in de achterstandswijk. Samen met collega veiligheidscoördinatoren en politici bezoekt ze haar voormalige appartement voor een toelichting en rondleiding door Frederiksoord. Dit is de dag dat alles goed zal komen in het jongensachtige wereldbeeld van Freek.

De Verhuizing is volgens de achterflap "behalve een geestig psychologisch portret van een welzijnswerker ook een boek dat een beeld geeft van de absurde realiteit in achterstandswijken". Dit is te hoog ingezet door uitgeverij Atlas Contact. De realiteit van achterstandswijken diept Roanne van Voorst niet uit. Ze maakt wat oppervlakkige uitstapjes naar het verleden van Freek, wiens moeder een gevierd actrice was die niet veel tijd voor hem had. Het is dapper van Roanne van Voorst dat ze voor het hoofdpersonage in haar debuutroman een man heeft gekozen. Dat kan echter een reden zijn dat de psychologie van Freek niet goed uit de inkt komt. Dat is echter helemaal niet nodig.

De Verhuizing is geen psychologische roman vol maatschappijkritiek, maar leest als een tragikomedie in de traditie van Henderson de regenkoning van Saul Bellow, of dichterbij, Han de Wit gaat in ontwikkelingshulp van Heere Heeresma. Roanne van Voorst gaat ongetwijfeld nog meer goede romans schrijven en De Verhuizing is een boek dat erom schreeuwt verfilmd te worden.