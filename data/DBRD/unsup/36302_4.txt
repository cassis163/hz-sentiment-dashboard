Om te beginnen kan ik al zeggen dat de achterflap me geweldig aansprak, de link naar de moorden naar de jaren ’70 maakte dat ik al meteen geprikkeld was om dit boek te lezen. Ik hou van cold case zaken en was benieuwd wat de link ging zijn tussen de vondst van de mummie en de eerder gepleegde moorden. Ik zat dus vol spanning om aan dit boek te beginnen! Ik had wel moeite met de verschillende namen en plaatsen die Deens/Groenslands waren. Het zijn namen die je hier in Vlaanderen nauwelijks zou kunnen uitspreken en die ook moeilijk te onthouden zijn. Dat was wel een struikelblok waar ik het hele verhaal eigenlijk last van heb gehad. Ik verwarde alles met elkaar, wat natuurlijk niet echt handig is… Als er soms een naam werd genoemd, wist ik soms gewoon echt niet over wie ze het hadden, jammer, maar begrijpelijk gezien het wel past binnen de context van het boek. Toen de ontknoping naderde, kwam het motief voor de moorden naar boven, maar het vereiste wel mijn opperste concentratie om alles goed te kunnen volgen. Ik moest sommige passages meerdere malen lezen om mee te blijven met wat er verteld werd. Het was geen makkelijk boek om te lezen, zeker niet en ook vereist dit boek een sterke maag. Het was een ingenieus bedacht verhaal, maar sommige zaken maakten het echt lastig om goed te kunnen volgen. Daarom wist ik niet goed welke rating ik dit boek moest geven, ik heb hard getwijfeld tussen een 3 en 4, maar heb uiteindelijk voor de 4 sterren gekozen, aangezien ik gisteren het boek moeilijk weg kon leggen en het perse wou uitlezen. Als iets dergelijks me overkomt, is het wel omdat ik heel benieuwd ben naar de afloop!