Schuldbekentenis is het tweede boek van Jess Walter in Nederlandse vertaling. Het eerste boek is getiteld Riviermoorden en is onlangs door Sander met vijf sterren beloond.

Rechercheur Caroline Mabry zit in een slechte periode van haar leven en komt in aanraking met een man met één oog die een bekentenis wil afleggen. Hij zegt dat hij een moord heeft gepleegd, maar lijkt ook erg in de war. Kun je zon man serieus nemen?
Caroline raakt gefascineerd door deze Clark Mason en zijn verhaal. Hij schrijft een bekentenis tijdens zijn verblijf op het politiebureau en deze vormt de rode draad en de spil van het verhaal.
Vanaf bijna het eerste moment wordt het boek gedomineerd door het levensverhaal van Clark en een andere man: Eli. Deze laatste heeft het allesbehalve met zichzelf getroffen en onderging tijdens zijn jeugd de meest afschuwelijke pesterijen. De twee worden vrienden maar hebben ook een gecompliceerde relatie. We volgen beide mannen vanaf hun jeugd tot ver in de volwassenheid.

Het knappe van Jess Walter is dat hij de hoofdpersonen, hun ontwikkeling en de atmosfeer indringend en beeldend beschrijft. Naast de lotgevallen van Clark krijg je een beeld van Amerika van pakweg de laatste 30 jaar. De bedompte sfeer van een relatief kleine gemeenschap tegenover de lokroep van het grote geld en macht.  
Clark gedijt op het oordeel van zijn omgeving. Als een kameleon bekent hij kleur en vertoont de gewenste reactie. Eli is eigenzinniger, maar vaart eigenlijk ook mee op de golven van de tijd. Ze zoeken naar eigenheid, maar wat is dat? Waar vind je dat?
Dit is een misdaadroman die veel kenmerken heeft van een ontwikkelingsroman. Wederom een goed geschreven verhaal van een auteur die de grens tussen twee genres verkent.
Soms vond ik het boek iets teveel op het verleden gericht. Dat neemt niet weg dat deze Jess Walter een auteur is om in de gaten te houden.
Wat zijn dat er veel tegenwoordig!