De vriendinnen van Wini hebben een weekendje gepland. EÃ©n van hen, Pia, heeft echter bedacht dat het deze keer wel wat avontuurlijker mag zijn allemaal en neemt de groep mee om te gaan raften in de wildernis van Maine. Ze nemen een gids en zijn klaar voor een paar dagen water, bergen en frisse lucht. Dan gaat het echter helemaal mis en moeten de dames op eigen kracht de bewoonde wereld opnieuw zien te bereiken.

Nacht op de rivier is niet het eerste boek van Erica Ferencik, het is wel het eerste dat vertaald wordt. Ferencik is niet alleen schrijfster, maar doet ook aan stand-up comedy. Het huilen staat de personages in dit boek echter nader dan het lachen.

De vrouwen uit het boek hebben zeer uiteenlopende karakters en achtergronden, maar ze vormen ondanks de verschillen toch een hechte groep, al wordt die vriendschap wel danig op de proef gesteld als ze alles op alles moeten zetten om te overleven. Ze komen in botsing met zichzelf, elkaar en de natuur. Daar bovenop worden ze achtervolgt door iemand die zich al tijden in het woud schuilhoudt.

Het is een thriller waarin de natuur een grote rol op zich neemt. Het woeste water van de rivier en de dichtbegroeide bossen zijn beeldend beschreven en trekken de lezer mee de wildernis in. Korte hoofdstukken zorgen ervoor dat het gemakkelijk is om bij de les te blijven en te worden meegesleept door het verhaal. Ferencik houdt er een boeiende en prettige schrijfstijl op na. Er is aandacht voor zowel de grillen van de natuur als de onderlinge band tussen de personages als de achtervolging. De tocht van de hoofdpersonages komt zo meer dan voldoende tot leven. De angst, het verlies en de vechtlust van Wini en de anderen zorgen voor de spanningsopbouw. Elke tegenslag is er ook een voor de lezer. Hoewel het boek hier en daar ook wat aan geloofwaardigheid moet inboeten wat betreft de grenzen die de personages moeten verleggen, is het geheel lovenswaardig.

Nacht op de rivier speelt met de balans tussen de wanhoop en de wilskracht van de vriendinnen. Overgeleverd aan de natuur en aan elkaar moeten ze zich uit een erg hachelijke situatie zien te redden. Het is het soort verhaal dat ervoor zorgt dat iemand twee keer nadenkt voor hij of zij de natuur in trekt en zich in het avontuur stort.