‘Yin en Yang’ is het verhaal van Mayka-Ling, de dochter van Vrouw Nummer Drie van de belangrijkste mandarijn van de regio. Het boekje is bestemd voor kinderen vanaf een jaar of tien en laat (nieuwsgierige) kinderen kennismaken met de cultuur van het oude China.

Pool heeft het boek in de ik-vorm geschreven en verhaalt over het leven van de jonge Mayka-Ling. Een leven dat zeker niet uitsluitend over rozen gaat. Mayka-Ling beleeft verschillende avonturen en die zitten soms behoorlijk vol hoog oplopende spanning. De jonge Mayka-Ling is door de auteur overigens zo goed beschreven dat je haar werkelijk voor je ziet; knap! Ook Long, die toch volledig aan de creatieve fantasie van Pool ontsproten is, zie je in gedachten zomaar voorbij wandelen.

“Long is mijn allertrouwste vriend. Hij heeft mij gekozen terwijl ik tussen de jasmijnbomen met een vlieger speelde. Ik zag hem eerst niet, omdat hij zo klein is. Plots stond hij voor me en boog zo diep dat zijn lange vlecht over de grond zwiepte. Sindsdien zijn we onafscheidelijk.”

Door het fraaie, maar eenvoudige taalgebruik is ‘Yin en Yang’ zeer toegankelijk voor de beoogde doelgroep. Pool laat haar jonge lezers op deze wijze kennismaken met de geschiedenis van China.

“Op elkaar steunend stonden Long en de kleine Ba Xian van Vrouw Nummer Vier ineens midden in de kamer. Long bloedde aan een diepe wond op zijn wang, maar wat veel erger was: zijn lange vlecht was gehalveerd.”

Bovendien wil ik niet onvermeld laten dat de prachtige illustraties, van de hand van Ingrid van der Knaap, naadloos aansluiten bij het verhaal.

“Het regent terwijl de zon schijnt. Een prachtige regenboog verschijnt aan de hemel en ik moet huilen want ik mis Long. In China weten we het al eeuwenlang en ik zal het jou ook vertellen. De regenboog bestaat uit de harten van de overleden Ba Xian. De heilige Pangu heeft hem zelf gemaakt.”

Sommige scenes vond ik persoonlijk wat al te gruwelijk voor de beoogde doelgroep waarvoor ‘Yin en Yang’ is geschreven, maar dat is dan ook direct mijn enige kritiek op dit boeiende en leerzame boekje. ‘Yin en Yang’ is dus met name geschikt voor nieuwsgierige kinderen die een spannend verhaal weten te waarderen en voor hen die meer willen weten over de oude culturen.

De auteur
Auteur Nienke Pool is een geboren Drentse en voltooide in Nijmegen tot tweemaal toe een studie geschiedenis hetgeen in haar verhalen doorspiegelt. Met haar kinderverhaal ‘En met de regen kwam de wind’, over het Oude Egypte sleepte zij een Vlaams Filmpje in de wacht en is daarmee op alle basisscholen in België te lezen.

Uitvoering
Uitgever Droomvallei
ISBN: 9789491886638
Hardcover, 40 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/