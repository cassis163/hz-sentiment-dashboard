e neemt wat zon, strand, cocktails en... een zomerboek dat zich afspeelt op de Schotse Northern Isles. Café zon & zee heeft het allemaal. Maar wacht eens even, denk jij bij Schotland ook voornamelijk aan regen, in plaats van zon en zomer? Dat maakt niet uit! Café zon & zee weet je alsnog te betoveren en neemt je mee naar het eiland Mure, waar het een zomer om nooit te vergeten wordt...

Eindeloze lege stranden, prachtige natuur, waarom zou je zo’n plek verlaten? Flora McKenzie weet zeker dat het goed was om het kleine Schotse eiland waar ze is opgegroeid te verruilen voor de anonimiteit van de grote stad. Toen Flora vertrok, besloot ze nooit meer terug te komen.

Maar als ze voor haar werk ineens terug moet naar huis, staat ze weer oog in oog met haar luidruchtige familie, en met haar verleden. Flora's moeder is overleden, waarna ze haar vader en broers op het eiland in de steek heeft gelaten. Zoals het gaat in kleine dorpjes (vooral op kleine eilanden), gonst het meteen rond dat Flora terug is. Maar niet iedereen verwelkomt haar met open armen, vooral als blijkt dat ze alleen terug is om een klus te doen voor Colton Rogers, die een fancy hotel op het rustige eilandje wil bouwen.

Flora's leven kabbelt voort: ze heeft een oké baan, leuke vrienden en een kleine crush op haar baas. Dit klinkt allemaal vrij cliché: het plattelandsmeisje vlucht naar de stad, valt op haar baas en moet plotseling een grote opdracht voor hem doen...
Natuurlijk hoopt Flora dat haar baas haar ziet staan, maar eenmaal op Mure aangekomen komt ze een oude bekende tegen. Als karakter weet Flora indruk te maken, ze is een sterke jonge vrouw die weet wat ze wil. Jenny Colgan weet ondanks de clichés toch een verrassende wending te geven aan het verhaal, en het aan te vullen met interessante mythes over het eiland en Flora.

Al met al is Café zon & zee een heerlijk boek om in de zomerse sferen te komen. Qua plot heeft het boek weinig nieuws te bieden, maar het is een heerlijk en geestig boek om tussendoor te lezen. Het eiland Mure betovert je en ik zou wel graag daar een Bannock eten bij het café van Flora. Een lekkere zomer-read.