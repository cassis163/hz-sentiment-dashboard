Patrick Bernauw in enkele korte zinnen omschrijven is bijna onmogelijk. Het 46 jarige manusje-van-alles heeft een reeds rijk gevulde carrière achter de rug. Hij was stripscenarist, hoorspelregisseur, hoofdredacteur van de Historische Verhalen en is nu voltijds auteur/scenarist/acteur/regisseur. Hij schrijft sinds 1981 romans, verhalen, essays, toneelstukken en radio- en televisiescenarios - zowel voor volwassenen als voor de jeugd. Nostradamus in Orval is zijn tweede thriller waarin de researchers van de documentairereeks Great Mysteries op zoek gaan naar een ontrafelen van een op historische feiten gebaseerd mysterie.
Louis Lombard zit achter het fortuin van de Franse koning Lodewijk XVII aan. Hij gelooft dat dit fortuin met een waarde van 17 miljard dollar terug te vinden is in de voorspellingen van Nostradamus en hij denkt dat antiquair Karel Rombaut erin geslaagd is de code te breken. Rombaut staat immers op het punt zijn levenswerk, het boek Nostradamus en de verloren Dauphin, te publiceren. Rombaut is het vooral te doen aan te tonen dat hij een afstammeling is van Lodewijk XVII. Hij droomt er zelfs van een politieke fractie op te richten die het herstel van de Franse monarchie moet bepleiten want op één of ander manier zouden de voorspellingen van Nostradamus ook het bewijs moeten bevatten dat een telg van de familie Rombaut thuis hoort op de Franse troon. Wanneer Rombaut echter vermoord wordt trekt de zaak de aandacht van Maarten Dejonckheere, researcher voor de documentairereeks Great Mysteries. Maarten begint te graven in het verleden en doet enkele vreemde ontdekkingen. Ook de weduwe van Karel spreekt blijkbaar niet altijd de waarheid en wat doet een jonge archeologe op de site van Orval? Voert zij daadwerkelijk een wetenschappelijk onderzoek naar Bernard de Montgaillard, de beroemde 17de eeuwse abt van de abdij of is er meer aan de hand?
Patrick Bernauw is er met Nostradamus in Orval in geslaagd een historisch zeer waarheidsgetrouw boek te schrijven. Hij schetst met zijn boek een zeer grondig historisch gedocumenteerd beeld van de laatste dagen van Lodewijk XVI, zijn vrouw Marie Antoinette en hun zoon Lodewijk XVII. Door gebruik te maken van enkele eenvoudige trucjes zoals interviews tussen personages, historische anekdotes en passages uit het fictieve boek van Karel Rombaut, is het boek eigenlijk half thriller/half geschiedenisboek. Laat nou net dit het minpunt zijn voor de echte thrillerfanaten want die zullen mijns inziens niet helemaal bevredigd worden.
Zo gedetailleerd als Bernauw de historische feiten beschrijft, zo mat is het eigenlijke thrillergedeelte. Vlakke personages die karig worden uitgewerkt en soms zelfs helemaal niet geloofwaardig overkomen. Of is het bijvoorbeeld normaal dat een researcher voor een wetenschappelijk programma gewapend naar een afspraak gaat? Ik citeer graag de volgende passage uit het boek: Ik denk dat je het een beetje kunt vergelijken met wat een romanschrijver voelt als zijn personages tot leven komen en hij tegen wil en dank begint te geloven in zijn eigen verzinsels. Hiermee slaat Bernauw de spijker op de kop. De historische basis van het boek is zo volmaakt dat hij hiermee worstelt in de verhaallijn van Maarten Dejonckheere en er absurde personages moet verzinnen om het verhaal historisch vertelt te krijgen. Zo is er bijvoorbeeld het personage van Lisa die de eigenschap heeft om uit haar fysieke lichaam te treden om excursies te ondernemen in de vierde dimensie van het onderbewustzijn. Als lezer ging mij dit te ver.
Dit boek is dus een aanrader voor ieder die interesse heeft in historische verhalen en feiten. De auteur slaagt er grandioos in die op een leuke en bondige manier te vertellen aan zijn lezer. Het moordverhaal dat als bindmiddel moet dienen is een beetje te pover voor de echte thrillerfanaat. Wil je echter eens iets anders dan de klassieke whodunit dan is dit boek zeker aan te bevelen. Met dit in gedachte haalt het boek toch net een derde ster.
Wil je zelf in de huid kruipen van Maarten Dejonckheere? Wel dat kan. Er is namelijk een moordspel verbonden aan het boek. Meer informatie vind je op http://nostradamus-orval.blogspot.com/ en http://moordspel.org/.