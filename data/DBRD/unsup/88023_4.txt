verhelderend, spannend en tegelijkertijd ontspannend.,Daniëlle Hermans is na een studie kunstbeleid en -management aan de Universiteit Utrecht het communicatievak in gegaan. Haar grote belangstelling voor de Nederlandse geschiedenis en cultuur en liefde voor spannende boeken hebben haar geïnspireerd tot het schrijven van hedendaagse thrillers met typisch Nederlands cultuurhistorische elementen. Het tulpenvirus is ook internationaal een succes. De rechten werden verkocht aan de VS, Spanje, Duitsland, Italië, Brazilië, Noorwegen, Finland, Zweden en Turkije. Haar tweede boek, De watermeesters, werd verkocht aan Duitsland en Italië. Het kan haast niet anders of De man van Manhattan gaat dit eerdere succes minimaal evenaren en waarschijnlijk overtreffen.
Daniëlle Hermans herhaalt de strategie van De watermeesters en opent met een proloog waarin een man, genaamd Donald, door een onbekende in de Amsterdamse gracht wordt geduwd en met een roeispaan voorkomt dat hij op het droge klautert. Daarna introduceert Hermans Kes van Buren, journaliste bij de krant Nederland vandaag. Omdat de 26-jarige Kes onder invloed van alcohol, gelekt heeft naar de concurrent en ook nog met hem het bed heeft gedeeld, krijgt ze van Bart Bonnier een allerlaatste kans haar baan te behouden.
Ze moet de auteur Donald Christie volgen en informatie verzamelen voor de zaterdagkatern.
Christie is al jaren bezig met de vertaling van historische papieren die duidelijkheid moeten brengen in de rol die Nederland heeft gespeeld in de geschiedenis van het Amerikaanse eiland, Manhattan.
Financiering van dit project wordt door een aantal sponsors gedaan waarvan er, onder invloed van de crisis, steeds meer afhaken. Door geldgebrek ziet Christie zijn project in gevaar komen en vindt een uitweg om aan de benodigde penningen te komen. Hij stelt aan Olof van Hoorn voor, die zelf in financiële moeilijkheden verkeert, vervalste eigendomspapieren te verstrekken van het deel van Manhattan, dat bekendstaat als Ground Zero. Hiermee kan Olof partij bieden en geld eisen van de Amerikaanse projectontwikkelaar Stedman Cruise, die voor 100 jaar eigendomsrecht heeft verworven. Christie werkt zich steeds verder in de nesten en een speurende Kes van Buren komt langzaam meer te weten van de gedeprimeerde auteur.
Wat is fictie en wat is waarheid? In De man van Manhattan is het onderscheid moeilijk te maken. In een goed opgebouwd geheel, met veel interessante historie rondom het ontstaan van Manhattan, heeft Daniëlle Hermans een strak verhaal aan het papier toevertrouwd. Geloofwaardige karakters zijn voor de rollen gecast die in werkelijkheid niet zouden misstaan. Blijft de ultieme vraag met wie de Nederlandse premier in werkelijkheid geassocieerd kan worden. Een enkel verwonderpuntje is de eenvoud waarmee een comapatiënt, die waarschijnlijk op een IC-afdeling ligt, kan worden benaderd. Daar heerst toch 24-uursbewaking.
Parallel aan het verhaal loopt de spanning in volledig evenwicht met de gebeurtenissen naar een beslissende climax. Waarbij een compliment aan de auteur op zijn plaats is voor de vergaarde kennis naar de historische rol van Nederland, Engeland en de indianen bij het ontstaan van het wereldberoemde Manhattan. De man van Manhattan is educatief, verhelderend, spannend en tegelijkertijd ontspannend.