‘’t Is niks’ gaat over Jonas en Mijntje en ondanks dat de twee enorm van elkaar verschillen, zijn ze dikke vrienden. Mijntje is een stoer jongensachtig meisje dat van voetballen en buitenspelen houdt terwijl de intelligente Jonas juist heel rustig is. Jonas en Mijntje zitten in groep 4 en moeten samen een spreekbeurt houden van juf Henny. Over het onderwerp van hun spreekbeurt kunnen ze het in eerste instantie niet eens worden totdat Jonas met een bijzonder voorstel komt.

“Op school vraagt Jonas aan Mijntje of ze al een idee heeft. Voor wat? Ze stopt haar jas in de luizenzak. Voor onze spreekbeurt. Mijntje zucht. Ik weet nog niks. Ik ga vandaag iets verzinnen. Jij ook?”

’t Is niks’ is een heel realistisch verhaal. Het zou zó gisteren gebeurd kunnen zijn. Dat is een van de elementen waardoor dit boek de doelgroep erg zal aanspreken. Het roept namelijk herkenning op. Een ander –erg belangrijk- element is dat er duidelijk naar voren komt dat ieder kind anders is en vooral mág zijn en dat je ook met een kind dat heel anders is dan jij, goede vriendjes kunt zijn. Kuipers heeft dat heel subtiel, maar toch zo herkenbaar in haar boek verwerkt. Daarnaast hanteert Kuipers een schrijfstijl die naadloos aansluit bij de belevingswereld van de jonge doelgroep.

“Trots draait Jonas zich om naar Mijntje. Ze steekt haar duim omhoog. Dan gaan ze naar de hal. Samen met de rest van de klas. Ze moeten heel stil zijn van juf. Alle boeken van de school staan in de hal. Het is een bieb. Ze mogen boeken zoeken over hun onderwerp.”

’t Is niks’ speelt zich af in de schoolomgeving, daar waar heel veel gebeurt in de belevingswereld van een kind. Een gebeurtenis die voor een volwassene wellicht van ondergeschikt belang lijkt, kan voor een kind enorme proporties aannemen. Daarom is het mooi dat Kuipers deze dagelijkse omgeving heeft gekozen en een zeer herkenbare gebeurtenis heeft geschetst. Ik denk dat veel van haar jonge lezers zich in een van de twee hoofdpersonen zal herkennen en zich ermee zal identificeren. Knap gedaan.

Over de auteur
Sandra Kuipers stond tot voor kort bekend als de helft van het schrijversduo Kuipers en Hovius dat inmiddels een aantal delen uit de ‘Froekje en Mies’ serie op hun naam zette. Samen zijn zij bovendien de drijvende kracht achter Uitgeverij Noordzee.

Uitvoering
Uitgeverij Noordzee
ISBN: 9789492343222
Paperback, 80 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/