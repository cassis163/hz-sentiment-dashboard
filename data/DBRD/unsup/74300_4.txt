Drie vrienden verzamelen zich in de Coach and Horses, een eeuwenoude pub. Ze laten zich door Bernie een pint inschenken, al is het nog voor noon. Veel wordt er niet gesproken. Vandaag gaan zij de as uitstrooien van hun oude kameraad Jack Dodds. Dan komt er een luxe Mercedes voorrijden. Achter het stuur zit veertiger Vince, handelaar in auto’s, een wees die door Jack en diens Amy is opgevoed. Verbaasd staan de drie bejaarde mannen voor het raam van de pub naar die mooie auto te kijken.

Begrafenisondernemer Vic, groenteboer Lenny en boekhouder Ray kennen elkaar al decennia. Jack en Ray hebben zij aan zij gevochten tijdens WO-II in Noord-Afrika. Ook Lenny heeft zijn gevechtsherinneringen aan die tijd. En Vincey? Hij heeft in Noord-Afrika gediend, toen hij op de vlucht was voor de ultieme droom van stiefvader Jack: overname van de slagerij van Jack. Dan liever tekenen in het leger.
Juist voor Jack overleed aan darmkanker, heeft hij 1000 pond geleend van Vince. Dat zit de stiefzoon dwars, want wat is er met dat geld gebeurd? En waarom gaat Amy niet mee om Jack’s as uit te strooien bij Margate, in zee? De drie oudere mannen hebben zo hun vermoedens waarom Amy het laat afweten. Natuurlijk, ze bezoekt June op twee vaste dagen per week, maar een keer kan ze toch wel overslaan? June herkent haar moeder niet eens, ze heeft het geestelijk vermogen van een tweejarige. June, Jack’s enige nakomeling, een geestelijk gehandicapt meisje dat hij zijn leven lang heeft genegeerd.

Tijdens de rit naar Margate denken de passagiers aan de verwikkelingen die zich bij leven tussen hen hebben afgespeeld. Af en toe worden zaken uit het verleden opgerakeld, wat in een geval leidt tot een heus handgemeen waarbij harde klappen vallen. En voort maar weer, richting Margate. De wroeging van Ray neemt toe: hij heeft Jack beloofd die 1000 pond in te zetten tijdens een paardenrace, om iets achter te laten voor Amy. Ten slotte draaide de slagerij al jaren op een laag pitje. Natuurlijk won Lucky Ray, drieëndertigduizend pond zelfs. Maar toen hij Jack het geld wilde brengen, bleek die enkele uren daarvoor te zijn overleden. En nu? Lucky Ray…
De tocht naar Margate verloopt via omwegen. Vince, die Jack haatte, bezoekt plaatsen die een rol hebben gespeeld in het leven van zijn stiefvader. De anderen worden ongeduldig, onrustig, maar ieder voor zich heeft de tijd nodig om met zichzelf in het reine te komen. Op Vic na dan, daar kleeft geen vlekje aan. Als zij uiteindelijk bij het strand arriveren, steekt een vervaarlijke wind vanuit zee op.

Last orders is geschreven vanuit het perspectief van verschillende personen. Ray blijft echter the leader of the pack. Het is een verhaal over vriendschap, liefde en onderling venijn; ogenschijnlijk normale zaken, maar wel gebeurtenissen die bepalend zijn in een leven. Een heerlijk boek!