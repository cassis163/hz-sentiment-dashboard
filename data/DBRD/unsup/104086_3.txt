Bij het lezen van school en magie in één zin, ben ik toch altijd een beetje huiverig voor een slap aftreksel van Harry Potter. Daarom stond dit ebook dan al lange tijd ongelezen op mijn reader. Toen ik een paar weken terug bij Donner Rotterdam de práchtige layout van dit boek zag én de fantastische prijs van 5€, besloot ik de gok maar te wagen...

"Hier zul je elementwezens tegenkomen, schepsels die prachtig zijn maar ook gevaarlijk [...]. Je zult aarde, lucht, water en vuur vormen en laten buigen voor wat je wil. Je zult ons verleden bestuderen terwijl je onze toekomst wordt. Je zult zaken ontdekken die je normale zelf nooit zou hebben mogen zien. Je zult grootse dingen leren en nog grootsere dingen doen. Welkom op het Magisterium."

Het boek begon erg leuk en vrij origineel, maar toen ik verder in het boek kwam, ontkwam ik er helaas niet aan om toch vergelijkingen met Harry Potter te ontdekken. Ook hier hebben we te maken met een trio aan vrienden, waarvan twee jongen en een meid. Ook hier weet de hoofdpersoon nauwelijks iets van zijn afkomst en van de school en haar verleden, heeft hij nauwelijks weet van magie en heeft Dolf wel erg veel weg van een hebberige Dobby.
Anderzijds ook weer totaal niet, want in plaats van met stokjes zwaaien en vreemde uitspraken te brabbelen, gaat het er bij het Magisterium om om te leren omgaan met de magie van de elementen water, vuur, aarde, lucht en chaos. En dit leverde bij mij wisselende gevoelens op. Aan de ene kant was het leuk en origineel, aan de andere kant gingen sommige dingen gewoon net even te lang door, waardoor het saai werd. Ook lijken de schrijvers een voorliefde voor stalagmieten en stalactieten te hebben. De eerste vijf keer was leuk, maar op een gegeven moment had ik het gevoel dat die woorden op elke pagina schitterden. Had van mij wel iets minder gemogen. Op een gegeven moment weet je het wel..

Al met al was het een vermakelijk boek dat lekker vlot weg las en een paar leuke verrassingen in petto had, maar wat ik absoluut niet als hoogstandje zie. Twijfel tussen 3 en 3,5*. Door het verrassende einde ben ik wel ontzettend nieuwsgierig naarhet volgende deel! En laat die nou ook zo prachtig zijn qua layout <3.