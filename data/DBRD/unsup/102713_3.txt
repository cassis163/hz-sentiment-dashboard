De titel van dit boek sprak mij erg aan. Waarom wil je jouw eigen baas laten verdwijnen? Dan moet er toch iets mis zijn in de onderlinge verhoudingen.
De verhouding tussen werknemer Jack en zijn baas Barend is dan ook bijzonder. Ogenschijnlijk is Barend de slimste, de gewiekste, maar zijn werknemer Jack laat dit niet op zich zitten. Jack "het watje"gaat de strijd aan met zijn "oppermachtige"baas Barend.
Het is een boek waar je even in moet komen. Het is wennen aan de schrijfstijl, de onsamenhangende gebeurtenissen en het gebruik van krachttermen, maar naarmate je verder komt in het boek wordt je gegrepen door het verhaal.
Je wordt meegezogen in de acties die Jack en Barend verzinnen om elkaar de loef af te steken. Steeds weer gaat het verder en verder en je wilt weten wanneer het eigenlijk niet meer aanvaardbaar is. Deze acties maken het boek tot een boek dat je niet meer weg wilt leggen. Om in de termen van de schrijver te blijven: Je wilt het in een "ruk" uitlezen.