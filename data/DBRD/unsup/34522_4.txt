Met een zekere naïviteit, maar daardoor ook genadeloze eerlijkheid, vertelt de 14-jarige Maik Klingenberg over zijn leven in een kil gezin. Zowel thuis als in de klas wordt hij nauwelijks gezien. Moeder is in de zomervakantie in de alcoholkliniek en vader vertrekt twee weken voor een ‘zakenreis’. Maik verwacht de komende twee weken alleen te zijn, maar wordt door klasgenoot Tsjik overgehaald om op reis te gaan in een oude lada. De reis is onverwacht en ook ongepast, want beide jongens zijn pas 14 jaar, niet in het bezit van een rijbewijs noch van de lada die ze voor deze reis ‘lenen’. Tsjik heeft een achtergrond met een rafelrandje, net als veel van de mensen die de jongens onderweg ontmoeten. Deze reis haalt Maik uit zijn saaie leventje. De vriendschappelijkheid die Maik ontmoet tijdens deze roadtrip, vanTsjik en alle andere passanten, is voor hem een verademing.
Ondanks de ellende die onder de reis van Maik en Tsjik ligt is dit een enorm feel-good-boek dat je even uit de dagelijkse werkelijkheid haalt en je glimlachend de rest van de dag in tilt.