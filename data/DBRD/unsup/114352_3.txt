Bijna 3,5 sterren. Een leuk boekje om tussendoor te lezen, in de trein of op een zondagmiddag bijvoorbeeld. Een groot deel van het boek stond ik op het punt het vier sterren te geven, vanwege de prettige schrijfstijl. Dit is nu een geval waarbij de 'Hollandse spruitjeslucht' ten goede komt aan het verhaal. Het contrast tussen Baantjerachtige commissaris Omer, die van zijn vrouw een cognacje krijgt bij de koffie en goedwillend glimlacht om de 'jeugd van tegenwoordig', en de technische snufjes van een toekomende eeuw (4D-aantekeningen, dat is goed verzonnen!), werkt prima en zorgt voor een leuke combinatie van vertrouwd en nieuw. Ook is het mysterie hier goed uitgewerkt, met aanwijzingen die prima bij elkaar komen, al was er geen ruimte om een echt verrassend verhaal te schrijven. Mijn enige minpuntje hier was dat het verhaal niet in een SF-setting geplaatst had hoeven worden. De ontknoping had ook bij ons op Aarde gewerkt, want motivatie en methode hadden geen SF-karakter. Alleen de omgeving is 'vreemd', maar het zorgt dat dit als SF-verhaal niet werkt, ook al is het een verdienstelijk politieverhaal.