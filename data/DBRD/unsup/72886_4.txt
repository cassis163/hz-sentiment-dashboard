In 'Het Vloekhout' van Johan de Boose zijn we getuige van een reis door te tijd die we volgen vanuit het perspectief van een stuk hout. Deze reis begint duizenden jaren geleden, bij de kruisiging van Jezus, en maakt tot het bij de huidige tijd aankomt allerlei gebeurtenissen van groot historisch belang mee.

Johan de Boose heeft al een aantal literaire prijzen op zijn naam staan maar voor mij was het een eerste kennismaking met zijn werk. Door het perspectief van een stuk hout een groot deel van de belangrijkste gebeurtenissen in de wereldgeschiedenis meemaken is op z’n zachtst gezegd een originele invalshoek. Het is even wennen aan het perspectief, aangezien er hier sprake is van een stuk hout en geen persoon neemt het Vloekhout zelf weinig deel aan de acties die beschreven worden waardoor de leeservaring ook nogal anders is dan normaal, er is hier sprake van een verslag van een getuige. Maar deze getuige levert desondanks veelvuldig commentaar op de gebeurtenissen en voorziet de lezer van filosofische tot humoristische inzichten.

Het boek is goed leesbaar en de stijl van de Boose is te omschrijven als helder, maar soms wat langdradig. Sommige gebeurtenissen werden naar mijn mening te gedetailleerd omschreven, terwijl ik voor het plot soms echter wat details miste. Er is nogal wat algemene/historische voorkennis nodig om een aantal delen van dit boek te begrijpen en om te voorkomen dat er veel opgezocht moet worden tijdens het lezen had het boek wat mij betreft soms iets meer mogen voorzien in specifieke details over de historische gebeurtenissen die het Vloekhout tegenkomt in zijn reis.

Dit neemt niet weg dat het verhaal zelf heel mooi beschreven en bedacht is en het Vloekhout de ideale hoofdpersoon is om dit verhaal te vertellen vanwege zijn afstand zowel als zijn betrokkenheid. 'Het Vloekhout' verschaft de lezer nieuwe inzichten over belangrijke thema’s zoals religie en geweld en waarschijnlijk worden deze inzichten alleen maar verrijkt wanneer het boek herlezen wordt.