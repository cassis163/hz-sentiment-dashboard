Erlendur Sveinsson is een jonge politieman die nog maar kort in dienst is van het politiekorps van Reykjavik en die zich vooral bezighoudt met zaken als het regelen van het verkeer na een ongeluk, het sussen van echtelijke ruzies, het opsluiten van roekeloze automobilisten en dronken cafébezoekers. Tijdens deze klussen leert hij de dakloze Hannibal kennen. Hannibal wordt op een avond dood aangetroffen in een met water volgelopen turfgat. Erlendurs collega's gaan ervan uit dat de man in laveloze toestand in het water is gevallen en is verdronken. De zaak wordt gesloten maar Erlendur heeft daar geen vrede mee en begint op eigen initiatief een onderzoek naar de omstandigheden waaronder Hannibal om het leven is gekomen. Een onderzoek dat hem in aanraking brengt met de zelfkant van de IJslandse maatschappij. De wereld van daklozen, druggebruikers, alcoholisten en prostituees; mensen die om verschillende redenen het contact met de maatschappij hebben verloren en zich onder moeilijke omstandigheden overeind moeten zien te houden.

Arnaldur Indriðason is IJslands meest gelauwerde misdaadauteur die zowel in eigen land als ver daarbuiten een grote schare fans heeft. Zijn boeken zijn in vele talen vertaald en hij ontving een groot aantal prijzen. Deze grote bekendheid heeft hij vooral te danken aan een serie boeken waarin inspecteur Erlendur en zijn twee collega's Elínborg en Sigurður Óli de hoofdrol spelen. Deze serie eindigde met het boek Verdwijnpunt. Hierna schreef Indriðason een boek dat vooraf gaat aan de Erlendur serie en dat de titel Schemerspel meekreeg. Erlendur verschijnt in het laatste hoofdstuk in dat boek. Het vervolg hierop is de thriller Nachtstad met eveneens de jonge en nog ongetrouwde Erlendur.

Nachtstad is een prachtige en overtuigende thriller. Arnaldur Indriðason creëerde met zijn mooie, soms melancholieke en sobere schrijfstijl een origineel verhaal dat bevolkt wordt door interessante en goed uitgewerkte personages. Hij heeft de gave om met eenvoudige woorden en zinnen personages van het papier los te weken en te veranderen in levensechte mensen. Zijn verhalen beginnen meestal met een misdaad die op het eerste gezicht bijna onoplosbaar lijkt. Dat is in Nachtstad niet anders. Waarom zou je geld en mankracht steken in de dood van een arme zwerver als het duidelijk is dat het om een ongeluk gaat? Maar voor Erlendur eindigt het niet met deze constatering maar begint het pas. De manier waarop hij zijn beroep benadert en de slachtoffers die hij daarin tegenkomt, maken hem menselijk. Erlendur ziet in kleine dingen, toevallige ontmoetingen en ogenschijnlijk onbelangrijke gebeurtenissen aanwijzingen die zijn collega's ontgaan. Het is een speurdersinstinct dat onvermijdelijk tot succes leidt en waarmee Erlendur zich van hen onderscheidt.

Arnaldur Indriðason is niet alleen een begenadigd misdaadauteur, hij is ook een uitstekend verhalenverteller. In Nachtstad is hij weer helemaal op dreef en slaagt hij er in een overtuigende sfeer te scheppen die aangenaam en beeldend is en een verhaal te presenteren dat heel erg plezierig leest. Zijn schrijfstijl straalt comfortabele rust en evenwicht uit. Het is niet echt spannend, dat zal je bij Indriðason niet zo snel aantreffen, maar wel dermate boeiend dat je blijft lezen. Nachtstad is niet het beste boek dat Indriðason heeft geschreven maar overtuigend en geloofwaardig genoeg en van dermate hoog niveau, dat het zeer de moeite van het lezen waard is.