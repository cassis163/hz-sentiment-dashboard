Een geheimzinnige cover met de afbeelding van een androgyn persoon, verborgen achter takken en bladeren, met een uitdagende rode titel.

Wie een boek verwacht dat de ogen opent over een aantal verborgen aspekten van Maria Magdalena komt bedrogen uit. Of zelfs wie verwacht dat het boek überhaupt over Maria Magdalena gaat, keer van een kale reis terug.
In de inleidig (die amper 7 bladzijden lang is) duidt Pamela Kribbe de inhoud.
Kunnen we in onze westerse leefwereld wel van een verboden vrouw spreken? Mannen en vrouwen zijn toch gelijk en over welk verbod zou het dan gaan.
Verder wordt duidelijk gemaakt wat channeling is (dat had echt wel meer uitgewerkt mogen worden, nu is het aan de lezer om wikipedia te raadplegen).
En dan blijkt dat het boek wijze lessen van Maria Magdalena bevat, lessen die via channeling in de gedachten van de schrijfster opduiken en die zij via dit boek wereldkundig maakt.

In een kort stukje plaatst de schrijfster de channelings in context: waar en wanneer zij ze heeft ontvangen en doorgegeven en hoe ze in dit boek belandden.
Dat is meteen het begin van het eerste deel, toepasselijk "Gesprek met Maria Magdalena" genoemd.
Hier gaat de schrijfster de dialoog aan vanuit haar eigen ervaring en gezichtspunten, die dan door Maria Magdalena bevestigd en uitgebreid beantwoord worden.
Zo'n 140 bladzijden lang worden we meegenomen op een lange weg langs liefde, het verschil tussen mannelijke en vrouwelijke energie, de 'wonde in de buik', het ontdekken en ontwikkelen van de ontbrekende energievorm om volledig te worden als mens, seksualiteit inclusief homoseksualiteit, kracht en dominantie, de gevaren van zowel te veel vrouwelijke als te veel mannelijke energie, enz.

Deel 2 "Channelings van Maria Magdalena" is anders opgebouwd en bestaat uit 15 "lessen" door Maria Magdalena. Die bestaan uit een deel theorie gevolgd door een praktijkoefening, een duidelijk uitgelegde vorm van meditatie.
Van andere lezers (lezeressen eigenlijk) begrijp ik dat die heel goed kunnen werken, indien men er voldoende voor openstaat. Minpuntje is wel dat het na het lezen van het boek niet zo eenvoudig is om die ene bepaalde oefening, waar je op een bepaald moment behoefte aan hebt, opnieuw op te zoeken. Nota's nemen is een mogelijkheid, andere spraken de oefeningen in op hun mobiel. Dat leidde tot de vraag om het boek te voorzien van een begeleidende audiocassette.

Beide delen bevatten veel herhalingen met andere nuances die je kan zien als nodig om de boodschap te benadrukken of als bladvullig om het boek vol te krijgen.

Hiermee kom ik dan ook tot de eindbeoordeling dat het boek OVER vrouwen zowel voor mannen als vrouwen interessant kan zijn, maar dat het toch vooral VOOR vrouwen geschreven is. De stukken over en voor mannen vallen er bij in het niet. Wie zich er niet toe kan brengen om in channeling te geloven of dat Maria Magdalena hier écht spreekt, kan zich daar best overheen zetten en het boek lezen als een therapeutische les van de schrijfster over de liefde en het omgaan en helen van geestelijke kwetsuren.