Liefde is een raar beestje. Zo ook de liefde van Bregje. Zowel de liefde voor haar ouders, de liefde voor haar man als de liefde voor haarzelf. Waar eindigt die liefde en is het ooit genoeg? Of is het altijd te weinig?

'Drift' is een portret van een jonge vrouw die verloren lijkt en dat misschien ook wel is tot in het diepst van haar wezen. Bregje loopt weg bij haar man omdat ze weg wil uit de relatie. Als lezer krijg je door middel van dagboekfragmenten een zicht op de relatie zoals die was, uit het oogpunt van Bregje zelf. En daar zit ook direct het knelpunt. Alles is bekeken door de ogen van deze onzekere vrouw. Een vrouw die altijd al moeite heeft gehad met sociale contacten. Dat blijkt uit alles wat ze schrijft.

Als lezer krijg je dan ook heel snel een antipathie jegens Bregje. Ze gedraagt zich op sommige momenten zo bijzonder, dat je haar bij de schouders wil grijpen en eens flink door elkaar schudden. 'Wordt een wakker, Bregje! Kijk om je heen en communiceer nu eens werkelijk met je omgeving, in plaats van steeds in dat stomme dagboek te zitten schrijven!'

De stijl waarin alles verteld wordt is erg sober en eenvoudig. Daardoor raken de zinnen des te meer en komt alles glashelder binnen. Misschien is het ook daardoor dat je echt in het verhaal moet kruipen om het te kunnen waarderen. Als je het leest als een fictief verhaal, dat moet entertainen en ontspannen, dan zal je bedrogen uitkomen. Je moet de woorden van Hofstede in je opnemen en er iets mee doen in je innerlijk. Door het verhaal 'klein' en 'beperkt' te houden vergroot ze de thema's uit. Liefde en wat dat met je doet als mens, is een belangrijk thema, maar ook eigenwaarde, ouders, communicatie en nog zoveel meer, komen aan bod.

De cover is zo lelijk dat hij mooi wordt en het blijft toch door je hoofd spoken tijdens het lezen. Waar komt die cover vandaan? Of je er wel of niet uitkomt, of je eigen interpretatie er aan geeft, zal bij elk persoon verschillend zijn.

'Drift' is deels autobiografisch, maar dat lijkt helemaal niet relevant. Het is een zoektocht naar jezelf, want door de te lezen over Bregje ga je ook nadenken over je eigen gedrag. Niet iedereen zal van dit verhaal genieten, want doordat het zo klein is, kan het ook saai worden gevonden. Het is meer een verzameling herinneringen die het heden bepalen van het hoofdpersonage en hoe zij er nu mee omgaat. Toch zitten er veel herkenbare situaties in het boek, die Hofstede op een rake manier beschrijft.