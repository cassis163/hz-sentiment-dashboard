B.A. Paris groeide op in Engeland maar is van Frans-Ierse komaf. Ze heeft een tijdje in Nederland gewoond. Nu woont ze in Frankrijk waar ze samen met haar man een talenschool heeft opgezet.
De cover is goed gekozen en past perfect bij het verhaal. Een gesloten deur met een sleutelgat waardoor een beetje licht schijnt. Wat speelt zich af achter de gesloten deur?
Het echtpaar Jack en Grace lijken voor de buitenwereld het ideale droompaar in hun prachtige huis. Hoe anders blijkt de waarheid te zijn. Tijdens hun huwelijksreis naar Thailand komt de ware aard van Jack boven en wordt het leven van Grace een hel.
Paris heeft met Achter gesloten deuren een geweldig goed debuut geschreven. Het verhaal springt heen en weer in de tijd (heden en verleden). De steeds opbouwende spanning beneemt je bijna je adem tijdens het lezen. Je zou graag Grace willen waarschuwen, haar willen helpen. Dit is een goed teken. Een teken dat de personages goed zijn neergezet. Het is een verhaal waarin huiselijk geweld en angst de boventoon voeren. De twee verhaallijnen komen keurig bij elkaar en de ontknoping vind ik goed gevonden. Vanaf de eerste letter wordt je meegezogen in het verhaal en laat het je niet meer los totdat je op de laatste bladzijde bent aangekomen.
Een goed debuut en een schrijfster waar we zeker meer van zullen gaan horen.