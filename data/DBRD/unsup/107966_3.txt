Dit is het tweede boek van deze schrijfster, na Onder de huid. En een prima opvolger! Alice Blanchard heeft het niveau van haar eerste boek zeker weten te evenaren. De spanning spat er vanaf en en passant word je een stuk wijzer over het ontstaan van tornado's en hun vernietigende kracht.
De hoofdpersoon, Charlie 'Chief' Grover is een sympathieke man die worstelt met zijn jeugd waarin hij regelmatig werd mishandeld door zijn vader. Nu hij zelf vader is van een dochter die hij alleen moet opvoeden na de dood van zijn vrouw, doet hij er alles aan om haar te beschermen. En er komt een nieuwe liefde om de hoek kijken. Zij is wetenschapper en test materialen in windtunnels om te zien of ze het predikaat tornadoproof kunnen krijgen. Daarnaast is zij een fervent tornadojaagster. Tornadojagers zijn mensen die voor de kick op zoek gaan naar tornado's om zich te vergapen aan de macht en pracht van dit natuurverschijnsel. Wanneer na een tornado de lichamen van een gezin worden gevonden wordt eerst gedacht aan een ongeluk, maar al gauw blijkt dat het om moord te gaan. Een moord gepleegd tijdens een tornado. Maar wie waagt zich buiten tijdens een tornado? Juist, tornadojagers. Moet de moordenaar in die groep gezocht worden; de groep waartoe ook de vader van Charlie behoort?

Het boek sleept je mee tot een verbijsterend einde waarin de tornado het laatste woord heeft.