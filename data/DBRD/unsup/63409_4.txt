Passagier 23 is de benaming voor mensen die zich tijdens een cruise overboord werpen, zelfmoordenaars. In werkelijkheid komt het veelvuldig voor dat er mensen op cruises verdwijnen. Fitzek heeft er een spannend verhaal omheen gemaakt. Een passagier 23 kan de rederij wel handelen zonder in een negatief daglicht te komen, maar als er eentje terug aan boord verschijnt, dan zijn de poppen aan het dansen. Undercover agent Martin Schwartz wordt aan boord gehaald. Hij heeft vijf jaar eerder vrouw en kind verloren op hetzelfde cruiseschip. Moeder heeft eerst kind overboord geworpen en daarna zichzelf. Schwartz is dan ook de ideale man om het probleem op te lossen, danwel van hem een zondebok te maken.

Het verhaal wordt verteld in korte hoofdstukken en zit knap in elkaar. Met verrassingen tot op het eind aan toe. Als dit Fitzeks visitekaartje is, dan is te begrijpen waarom zijn boeken in Duitsland als zoete broodjes over de toonbank gaan.