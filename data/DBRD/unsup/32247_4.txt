Dankzij een erfenis van haar opa, is Sara de trotse eigenaar van het goedlopende hotel Hoteldebotel. Samen met haar zus Mia, die drie jaar jonger is, runt zij het hotel. Het is hard werken, maar de voldoening is groot. Als ze toch iets meer tijd voor haarzelf wil vrij maken, besluit ze een hotelmanager aan te nemen. Dit wordt Ries, een man die jarenlange ervaring in de horeca heeft. Alles loopt op rolletjes. Maar dan, vlak voordat Sara dertig wordt, begint haar biologische klok te tikken. Een partner heeft ze niet, maar ze weet wel dat ze heel graag moeder wil worden en daar wil ze niet jaren op wachten. Sara bedenkt een masterplan. Onder valse voorwendselen gaat ze een half jaar naar Mallorca, waar haar beste vriend woont. Hij zal, zonder dat hij het weet, de vader worden van haar kind. Op haar eenendertigste zal Sara moeder zijn.

Er is eerst een inleiding waar we kort kennismaken met de personages in het verhaal en het masterplan van Sara uitgelegd krijgen. Ik wil jou(w) baby wordt vertelt vanuit het perspectief van Sara, in de eerste persoon. Bovenaan elk hoofdstuk staat een bijpassend citaat in het Spaans en daaronder de Nederlandse vertaling. Citaten die van toepassing zijn op het verhaal. Ondanks dat het verhaal best serieus is, weet Wendy Louise het op een vrolijke en speelse manier op papier te zetten. Althans, een groot deel van het verhaal is het genieten van de manier waarop Sara haar doel wil bereiken. Het is werken, vakantie vieren en haar beste vriend zo vaak mogelijk het bed in zien te krijgen zodat ze zwanger raakt van hem. Al komen regelmatig de twijfels opzetten. Het ontmoeten van een andere knappe en interessante man zal het er in ieder geval niet makkelijker opmaken.

Het in eerste instantie vrolijke en zomers gevoel dat dit verhaal opwekt maakt dat je door het verhaal heenvliegt en alle situaties die Sara meemaakt met veel plezier volgt. Dan lijkt eigenlijk het verhaal afgerond te zijn en is er de vraag waarom er nog zoveel bladzijden overblijven. Al snel wordt dit op een keiharde manier duidelijk gemaakt en verdwijnt die eerdere glimlach van het gezicht. Na het meeleven van de eerdere, over het algemeen leuke belevenissen wordt de lezer meegetrokken in iets wat het gevoel rechtsreeks aanspreekt. Een situatie die voor stilte zorgt. Ik las dit gedeelte daags voordat er een soortgelijke gebeurtenis op het nieuws kwam, en heb daarna de hele dag heb ik aan dit verhaal moeten denken. Alsof het zo moest zijn, dat net voor dat moment dit gedeelte gelezen werd.

Wendy Louise heeft met Ik wil jou(w) baby een mooi liefdesverhaal neergezet. Maar niet zomaar een liefdesverhaal, zo een die na een paar dagen weer op de achtergrond is verdwenen. Misschien zijn alle gebeurtenissen samengevat iets teveel van het goede, maar toch weet de auteur het geloofwaardig te houden. Een enerverende schrijfstijl waarmee voortdurend een goed tempo in het verhaal wordt gehouden. Een aantal van de personages blijven nog een tijd in gedachten en vooral een bepaalde gebeurtenis blijft lang bij. Dit geeft al aan dat Wendy Louise met dit verhaal een doordringend epos heeft neergezet. Een boek dat mij heeft weten te verrassen.

Ik wil jou(w) baby is een liefdesverhaal zo intens dat er na het lezen geruime tijd behoefte is aan complete stilte.