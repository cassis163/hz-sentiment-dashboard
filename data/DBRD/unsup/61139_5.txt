Liesbeth's debuut Gevaarlijk spel was naar mijn bescheiden mening een fris en fruitig debuut dat absoluut naar meer smaakte! Reikhalzend keek ik dan ook uit naar een nieuw boek van haar hand.
En het wachten werd beloond!
Verpest is een feit! En wat een prachtige cover.

De rode draad is pesten en hoe verstrekkend de gevolgen kunnen zijn in iemands leven. Je verloren voelen en vooral eenzaam, alsof je op een eilandje zit en geen idee hebt hoe je er vanaf kunt komen. Maar wil je daar dan wel vanaf of verstop je je liever in je cocon zodat je niet geraakt kunt worden? Niet alleen de tijd dat het pesten plaatsvindt maar ook zeker de tijd er na … kom je hier ooit overheen? Komt er een tijd dat je getriggerd wordt en op wraak uit bent of dwaal je af in uitzondering, sluit je je af voor de rest van de wereld? Voor ieder gepest persoon zal het uiteindelijk invloed hebben op zijn/haar leven … triest dat mensen elkaar dit aan kunnen doen.

Blij verrast was ik dat ik de hoofdpersonen uit Gevaarlijk spel weer tegenkwam!! Absoluut geen must om dat boek eerst te lezen, maar je kent me – ik raad het wel aan! (ten strengste!! ;-)

Intussen is er een jaartje verstreken en Rob en Barbara en hun twee zoontjes hebben in de buurt van hun vakantiehuisje in het noorden van Frankrijk, in de omgeving van het uitermate adembenemende Maasdal, een oude fabriek gekocht en dit omgetoverd tot een tot de verbeelding sprekend pand. Waar Barbara workshops kan geven waarbij ze ook gebruik maakt van de diensten van de lieftallige, zachtaardige Bart.
Het pand bestaat uit diverse etages en een daarvan wordt gebruikt als een soort B en B.
Rob, voormalig rechercheur van de politie, zorgt voor het onderhoud en helpt Barbara waar hij maar kan.

Als Barbara op een gegeven moment een mailtje krijgt dat een er een groepje mensen komt om aan haar workshop deel te nemen is ze ietwat verbaasd dat de mailer wel anoniem wil blijven t.o.v. de deelnemers. Maar voor alle deelnemers zijn de kosten voor de 4-daagse workshop, incl. overnachtingen en maaltijden, al door deze mysterieuze persoon betaald dus ze laat het op zich afkomen.
Het blijkt een eigenaardige mengelmoes te zijn van mensen die alle zeven op de een of andere manier een connectie hebben, al kan Barbara er niet de vinger op leggen op wat voor manier precies.
Als er dan ook mensen ineens vertrekken of al vertrokken blijken te zijn en er rare dingen gebeuren wordt het verhaal alsmaar vreemder.

Als Rob's zusje Louise met haar vriendin Suzan en hun chowchow Oddo dan in diezelfde week ook komen logeren in het vakantiehuisje is het totaalpakketje een heel bijzonder gezelschap dat over je netvlies dartelt. Deze twee geliefden zijn er voor een soort closure, een tragische gebeurtenis van een jaar geleden (nogmaals; check Gevaarlijk spel ;-)) een plekje geven. Onbedoeld worden deze twee natuurlijk ook meegezogen in het bijzonder vreemde gedoe dat zich bij Barbara en Rob afspeelt.
Als dan ook nog eens de excentrieke Cecile uit de naburige Villa Kakelbont plotsklaps voor hun neus staat wordt de verwarring alleen maar groter... Waar leidt dit allemaal naar toe?

Kanonne, ik was nog niet eens fatsoenlijk begonnen met lezen of ik werd al geconfronteerd met mijn ergste nachtmerrie!! Wat dat is ga ik natuurlijk echt niet verklappen … duhh ;-).
Je weet meteen dat er dingen te gebeuren staan, dat die dingen verre van prettig zijn is een understatement. Je denkt dat je het allemaal wel een beetje doorhebt maar daar kom je mooi bedrogen uit.
Liesbeth weet je namelijk op een subtiele manier goed te sturen maar niet in één richting. Ze staat de lezer toe zelf dingen in te vullen, (mijn gedachtegang ging als een waanzinnige met me op de loop) waardoor je steeds dieper in het verhaal zakt en niet weet wie wat van plan is of waarom. Het perspectief verandert veelal en dat maakt het tot een pageturner. Je eigen interpretatie, voornamelijk bij sommige karakters en hun gedrag, maken dat je meer lagen krijgt, meer diepte in de emoties. Wat drijft sommige mensen om in kuddegedrag te vervallen bijvoorbeeld en slechts als toeschouwer het leven aan te gaan, wat doet dat met een karakter? De aard van het beestje zeggen ze dan wel eens maar kan dat ook niet gewoon het gevolg zijn van iets dat je in je leven doet? Actie – reactie bedoel ik dan.

Natuurlijk ga ik niet de amateur-psycholoog uithangen maar dat pesten verstrekkende gevolgen heeft kan in heel veel gevallen absoluut niet ontkend worden. Wie er in Verpest gepest is en waarom? Dat kun je zelf lezen in dit goed opgebouwde, spannende verhaal dat je soms compleet op het verkeerde been zet en je dan nog maar eens met een perfect uitgevoerde twist weet te vloeren.
(Dacht dat ik een doorgewinterde thrillerlezer was – No way José duss ;-)).

Kortom:
Een waardige opvolger van een debuut (Gevaarlijk spel) dat veel lezers op hoge waarde wisten te schatten.
CHAPEAU!

https://josesprakeloos.blogspot.com/2019/01/liesbeth-van-kempen-verpest.html