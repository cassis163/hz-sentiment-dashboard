Het tweede boekje dat ik uit de boekhandel had meegebracht van de Ijslandse schrijver Sjón, is "De fluisterende muze". Net zoals "De jongen die nooit heeft bestaan", is het een dun boekje. Je herkent zijn schrijfstijl die weer zeer fantasierijk is. Dit verhaal gaat over een oudere Ijslandse man, Valdimar, die het tijdschrift 'Vis en cultuur' uitgeeft na het einde van de tweede wereldoorlog, met in de grond enkele tendentieuze ideeën die tijdens W.O. II niet vreemd waren.. . Hij wordt uitgenodigd om met een Deens handelsschip mee te reizen naar het Midden-Oosten. Het ligt echter eerst een hele tijd aangemeerd in een Noorse fjord waar het ingeladen moet worden. Hier doorheen verweeft Sjón zowel oude Griekse als Noordse mythen uit monde van stuurman Caeneus en van Valdimar zelf. Deze verhalen zijn best leuk en interessant, en hebben zeker en vast een symbolische waarde. Ze zijn echter te summier weergegeven om me echt te boeien en me er in te verdiepen. Uiteindelijk put Sjón deze verhalen zelf ook uit andere bronnen die voor jou als lezer evenzeer overvloedig aanwezig zijn. Ook dit verhaaltje is jammer genoeg snel weer uit. Vier sterren voor de schrijfkunst, maar meer ook niet deze keer. Het boeide me net niet genoeg.