Dit boek leest lekker weg. Het is herkenbaar, geestig en informatief. In ieder hoofdstuk wordt een ander onderdeel van het schoonheidsideaal en dus ook het botox dilemma beschreven. Hoe kijken mannen naar vrouwen, hoe kijken vrouwen naar elkaar (veel kritischer dan mannen), hoe kan reclame zo'n grote invloed hebben -hoe lukt het ze toch om zoveel vrouwen allerlei smeersels en behandelingen aan te praten die amper werken- en is er een mogelijkheid om je te onttrekken aan deze invloed. Vooral door de humor heb je een paar uur veel leesplezier.
Een beetje jammer is alleen dat het zo duidelijk toewerkt naar haar mening dat je de ouderdom, het lichamelijke verval eigenlijk moet accepteren. Ik kan me heel goed voorstellen dat veel vrouwen een andere keuze maken. Dat ze ondanks de kleine verbeteringen en de risico's toch vaak kiezen voor botox of operaties. Maar dat ze daar niet echt gelukkiger van worden, geloof ik dan ook wel weer.