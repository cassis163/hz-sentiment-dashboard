'Lang geleden, toen er nog in ieder dorp en elke stad een boekwinkel was, of soms zelfs twee…..‘
'Toen gebeurde het. Er sprong een zilverwit vonkje over.’
‘Een verboden liefde. Wie is het?’
‘Ik kom voor de prins,’ zei de ridster. Ik kom hem bevrijden uit zijn gouden kooi.’
Dit kúnnen zinnen zijn uit klassieke sprookjesboeken. Maar zijn het nèt niet. De eerste gaat over twee verliefde koninginnen, de tweede: een prinses wil met een te gewone jongen trouwen en de derde: komt niet de prins maar de ridster op een mountainbike de prins bevrijden.

Verboden liefdes, grote wensen, andere ideeën hebben etc. de basis van de klassieke sprookjes blijft aanwezig, maar door telkens één element te veranderen worden het moderne verhalen.
Er is wifi, er wordt op een telefoonscherm gekeken en er wordt op het internet (computervrouwtje) gezocht, maar ook in relatievormen en culturele verschillen is dit meer een afspiegeling van de huidige tijd.

Wie het hele boek leest, ziet de nieuwe toevoegingen als verwijzingen in andere verhalen terugkomen. Bijv. in Prinses Ishana van Overzee en Het betoverde hoofddoekje. Opvallend is ook de positieve rol voor vrouwen in dit boek. Alle sprookjes zijn vanuit kinderen beschreven en vaak is er een moraal in verwerkt die er soms wat dik bovenop ligt. In het laatste verhaal heeft de juf een trektouwtje…..is er gezelligheid… gaan de kinderen weer heerlijk buitenspelen….ze hebben apenstaartjes!

Over de bijpassende illustraties bij ieder verhaal kun je niet anders dan lovend zijn. Vijftien bekende illustratoren maken van deze zeer verzorgde uitgave een feestje. Het kijkplezier straalt je tegemoet van de omslag en de Happus Alfabeticus.

Iedere Schotveld staat garant voor leesplezier, maar dit verhalenboek is van een ander kaliber.
Papiervisjes, lettervreters, zwamneuzen, lees er over in dit eigentijdse sprookjesvoorleesboek dat niet mag ontbreken op de voorleesplank.