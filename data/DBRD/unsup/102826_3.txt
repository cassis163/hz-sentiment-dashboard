Suiker…het nieuwe kwaad? Wie googelt op ‘zonder suiker’ vindt bijna een miljoen resultaten. Natuurlijk zonder suiker koken en bakken kan hier nu aan toegevoegd worden. Auteur Anne Marie Reuzenaar gaat in dit vervolg op haar vorige boek Zonder suikerverder in op het effect van suikers op je voeding. Speciale aandacht krijgen de verborgen en toegevoegde suikers in ons eten. Zelfs in de kant-en-klare hamburgers van de supermarkt zit het tegenwoordig namelijk. En dat is “schokkend”, aldus Reuzenaar. Lees haar boek en je weet voortaan hoe je deze suikers moet herkennen op etiketten en zelf hoe je zelf een gezond dieet kan samenstellen.

Reuzenaar was 18 toen ze ziek werd. Na jaren zoeken bleek de oorzaak in haar voedingspatroon te liggen; toen ze onder andere koemelk, suiker en gist uit haar dieet schrapte, verdwenen haar klachten. Nu is ze orthomoleculair voedingsdeskundige, geeft ze workshops en schrijft ze kookboeken. 
Natuurlijk zonder suiker is haar vijfde boek. Reuzenaar gaat uit van de 90/10%-regel. Deze houdt in dat als 90% van je voeding bestaat uit gezonde producten zonder snelle suikers er best wat ruimte is (10%) om wat minder gezonde producten te gebruiken. Met deze regel in het achterhoofd geeft ze je tips en handvaten.

Plaatjes
Wat Natuurlijk zonder suiker een stuk praktischer maakt dan bijvoorbeeld Suiker, het zoete vergif van Huib Stam, is zijn heldere opzet met plaatjes en kleuren. Op deze manier is gemakkelijk vinden waarnaar je op zoek bent en haal je meteen de belangrijkste informatie eruit.
Bijzonder handig is de sectie ‘Slim kiezen’,  die aan de hand van een kleurensysteem (groen-oranje-rood) en getekende suikerklontjes laat zien welke van vergelijkbare producten de gezondste keuze is. Het zal niemand verbazen dat er veel meer suikerklontjes in krentenbollen dan in roggebrood zit, maar wist je ook dat dat de ontbijtkoek Snelle Jelle voor bijna de helft uit suiker bestaat? Reuzenaar helpt je direct haar adviezen toe te passen in de supermarkt en dat is een groot pluspunt.

De recepten
Natuurlijk zonder suiker bestaat voor bijna de helft uit recepten. Naast een informatief boek is het dus ook zeker een kookboek. Bij ieder gerecht staat of het koemelk-, lactose-, tarwe- en/of glutenvrij is. Deze codering geeft al een indicatie van ingrediënten die veel voorkomen: denk aan boekweitmeel, spelt, xanthaangom, havermout, amandelmelk, gierst, etcetera. Daarnaast staan de recepten natuurlijk vol groenten, fruit en noten. Sommige zijn eenvoudig (spelttoast met zachte geitenkaas en rookvlees), andere wat uitgebreider (preitaart met kastanjechampignons en tijm). Bijzonder leuk is ook onderstaande recept voor speltbrood met homemade filet americain, dat ook goed te maken is door beginnende koks.

Recept: Speltbrood met homemade filet americain
Koemelkvrij, lactosevrij, tarwevrij
Glutenvrij:  gebruik glutenvrij brood

4 personen | 10 minuten

Voor de filet americain:
250 g rundertartaar (laat het door de slager vers draaien)
1 el verse mayonaise
1 ½ el suikervrije ketchup
1 tl zeezout
1 kleine el gladde mosterd
Snufje pimentpoeder
2 tl ras el hanout
2 tl za’atar (in Toko te koop)
1 el balsamicoazijn
1 el olijfolie
Eventueel zeezout en versgemalen peper

Voor erbij:
1 sjalotje, fijngehakt
2 zure augurkjes, in stukjes
4 stevige speltboterhammen

Stiekem vind ik filet americain heel lekker, maar meestal zit er zo veel troep (kunstmatige E-nummers, suiker, etc.) in dat ik er met een grote boog omheen loop. Maar zoals met de meeste kant-en-klaarproducten kun je dit ook heel goed zelf maken. Zo gezegd, zo gedaan!

Maal alle ingrediënten voor de filet americain in de keukenmachine glad. Proef op smaak en voeg eventueel nog wat zeezout en versgemalen zwarte peper toe.

Bedek de speltboterhammen met een flinke laag filet americain en garneer eventueel met het fijngehakte sjalotje en de augurkjes.