Dit indrukwekkende boek van Dave Eggers vertelt over het leven van de Amerikaanse Mohktar Alkhansali en is waargebeurd. Mohktar is van Jemenitische afkomst. Hij groeit op in San Francisco in de arme wijk the Tenderloin. Daar doet hij vooral straatwijsheid op, met zijn toekomst is hij niet heel erg bezig. Na verschillende banen gehad te hebben en te weinig geld te hebben voor college, wordt hij door zijn ex-vriendin op het spoor gezet van koffieteelt.
Tot zijn eigen verwondering blijkt koffie oorspronkelijk uit Jemen te komen. Hij verdiept zich in de verdere geschiedenis van koffie en de ontwikkeling daarvan. Hij ontdekt zijn roeping: de koffie uit Jemen weer tot de beste van de wereld maken en de positie van de telers in Jemen te verbeteren.
Mohktar kan dit doen met behulp van veel welwillende familieleden en vrienden. Hij gaat naar Jemen in 2014 om zijn bedrijf op te zetten.De Amerikaanse staat waarschuwt in die tijd al voor de spanningen in Jemen. Mohktar denkt met zijn kennis van Jemen in te schatten dat dit wel mee zal vallen en negeert die waarschuwingen. Vanaf dit gedeelte van het boek wordt het een regelrechte avonturenroman en wil je in een keer doorlezen hoe het afloopt
Het boek is zeer toegankelijk geschreven, het is te merken dat Dave Eggers ook als journalist heeft gewerkt en weet hoe hij je aandacht bij het verhaal moet houden. Daarnaast vertelt het ook over de geschiedenis van de koffieteelt en de handel rondom koffie. Een heel mooi inspirerend verhaal, wat zich leent om verfilmd te worden tot een zeer spannende film.