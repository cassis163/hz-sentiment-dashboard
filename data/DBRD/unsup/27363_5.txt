Dit boek is echt een boek waarvan ik dacht, ja, deze moet ik lezen. Dit is nou écht een boek voor jou Linde! Al was ik op voorhand erg benieuwd hoe griezelig het boek zou zijn. Een intens eng of juist een te kinderlijk verhaal zou nooit bij alle lezers in de smaak vallen. Maar De Schreeuwende Wenteltrap leek alleen maar lovende recensies te krijgen. Het was tijd om het zelf te ondervinden!

De sfeer die ik onmiddellijk voelde deed me heel erg denken aan één van mijn favoriete boekenseries: Flavia de Luce. Ook in dat boek heeft een super stoere meid de hoofdrol (Flavia is wat jonger weliswaar) en het lijkt alsof je je in het oude Londen bevindt. Dat laatste komt onder andere door de schrijfstijl van Stroud, die toch een beetje ouderwets aanvoelt. Er worden iets lastigere woorden gebruikt dan in de ‘normale’ Young Adult boeken en alles wordt gedetailleerd beschreven. Zonder dat het langdradig wordt maak je kennis met een wereld waarbij geesten de hoofdrol spelen en waar kinderen worden ingezet om dit probleem te verhelpen.

Er gebeurd ontzettend veel in de 368 pagina’s en de echte kern vind je eigenlijk pas rond het einde. Het verhaal is redelijk uitgesmeerd met andere ‘zaken’ maar dat stoort niet, het blijkt allemaal met elkaar in verband te staan. Zoals ik al zei, het is niet langdradig, zelfs vernieuwend! Er is ook veel humor in verwerkt. Dit komt vooral tot uiting in de gesprekken van de personages. Het was heerlijk om de discussies tussen Lucy en George te volgen, alsof je er zelf naast staat! Ik heb meerdere keren hardop zitten lachen. Dat maakt dit boek zelfs een fun-read in plaats van de heftige ghost story die je eigenlijk zou verwachten. Heel erg griezelig is het dus niet, maar ook zeker niet kinderachtig!

Er kunnen ongelofelijk veel verhalen over dit drietal geschreven worden, wat mij super enthousiast maakt. Ik ben namelijk helemaal om, ook van mij krijg hij 5 sterren!

http://booknuts.nl/review/review-de-schreeuwende-wenteltrap-lockwood-co-1/