Vier studenten steken een leegstaand appartementencomplex in brand. Wat zij niet weten is dat een man hun acties op video vastlegt. En wat de man niet weet is dat een student ziet wat hij doet. Wat de vier studenten ook niet weten is dat het complex niet leeg is. Als de brand eenmaal woedt zien zij een meisje op de derde verdieping schreeuwen om hulp maar het is te laat en zij komt bij de brand om het leven. Wat begint als brandstichting eindigt in moord.

Brandweerman David Hunter is bij de blussings- en bergingswerkzaamheden betrokken en wordt zeer tegen zijn zin geconfronteerd met politierechercheur Olivia Sutherland. De twee hebben elkaar ooit gekend en willen het liefst bij elkaar uit buurt blijven. Er volgen meer branden en Olivia en haar collega's ontdekken overeenkomsten met branden die twaalf jaar geleden door milieuactivisten werden gesticht. Maar die branden hadden geen doden tot gevolg. Is de groep SPOT van twaalf geleden opnieuw in actie gekomen met een andere werkwijze of gaat het hier om een heel andere misdaad?

Karen Rose weet hoe zij een goed verhaal in elkaar moet zetten. De actie spat van de pagina's af en de spanning stijgt met iedere bladzijde die je omslaat. Zelfs het feit dat je halverwege het boek weet wie de dader is doet op geen enkele manier afbreuk aan de snelheid en de spanning van het verhaal. Er komen veel personages in voor die redelijk goed worden uitgewerkt maar nooit echte diepte krijgen. Plotwendingen zijn er ook voldoende en sommige verrassend. Wat dat betreft alle hulde.

En toch had ik nadat ik het boek had dichtgeslagen een paar bedenkingen. De relatie tussen David en Olivia vond ik soms irritant en van een aantal passages druipen de cliche's en die stereotype sentimentaliteit af, die je vaak in Amerikaanse misdaadromans en films tegenkomt.. Je moet ervan houden maar ik vind het een min. En de stroperige sex tussen David en Olivia ..het zal er wel bijhoren maar als je leest waarom zij elkaar liever uit de weg gaan, komt het een beetje ongeloofwaardig over.

Dit alles neemt niet weg dat Karen Rose met De mond gesnoerd een spannende, overtuigende en meeslepende misdaadroman heeft geschreven die garant staat voor een aantal uren prima leesgenot. En dat is wat iedere liefhebber uiteindelijk wil.