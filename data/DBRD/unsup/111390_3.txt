In ’Echte duiven verslinden gevaar’ kunnen zij die nog niet genoeg hadden gehad van de heldhaftige duiven uit ‘Echte duiven vangen boeven’ hun hart ophalen. Dit tweede deel over de duiven bevat wederom drie losse verhalen vol avontuur én misdaad. De duiven zijn niet alleen een goed team in het beschermen van onschuldige slachtoffers en het vangen van boeven, ze zijn ook hele goede vrienden.

'Echte duiven verslinden gevaar' is het vervolg, maar eventueel los te lezen tweede deel, over de duivenhelden. Het boek is opgedeeld in drie verhalen. In elk van de verhalen moeten de duiven een probleem oplossen, maar echt op zichzelf staand zijn de verhalen niet. In elk verhaal gebeurt iets dat als rode draad door alle verhalen heen loopt. Elementen uit eerdere verhalen komen later weer terug en leggen een basis voor de spannende ontknoping in het laatste deel van het boek.

Doordat 'Echte duiven verslinden gevaar' is opgedeeld in verschillende verhalen en die weer zijn verdeeld in losse hoofdstukken, wordt het voor jonge lezers een overzichtelijker geheel. En dat is fijn in de wat chaotische verhalen en tekeningen. Er gebeurt namelijk heel veel. De situaties zijn niet te voorspellen en de lezer wordt heen en weer geslingerd in de gevoelens en belevenissen van de duiven. Toch zorgt dat ook wel weer voor verrassende plotwendingen en dat je wilt blijven lezen om er achter te komen hoe het verhaal nou in elkaar zit.

De zwart-wit illustraties van Ben Wood zijn een hele goede aanvulling op het verhaal dat is uitgedacht door Andrew McDonald. Ze zijn net zo gek en gedetailleerd als het verhaal dat wordt verteld. Er gebeurt ook in de tekeningen heel veel, je blijft kijken. Kijk je een tweede keer dan zie je wellicht wel weer iets heel anders!

Niet alleen de afbeeldingen zijn speels, maar ook de tekst. Er wordt gebruik gemaakt van verschillende lettergroottes en -types dat zorgt voor een nog dynamischer geheel. Voor jongere lezers zijn de teksten misschien wat aan de lange kant, zeker voor een graphic novel-achtig boek, maar voor hen zullen de tekeningen veel goed maken.

Kortom: een spannend, maar ook grappig en onvoorspelbaar avontuur over dikke duiven vrienden.