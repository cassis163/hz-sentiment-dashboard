Ruth Ware is een debutante in het genre, maar lost alle verwachtingen moeiteloos in.

De proloog van het boek is meteen een schot in de roos: vol spanning en dramatiek.
In hoofdstuk één maken we kennis met het hoofdpersonage Nora die ontwaakt in het ziekenhuis.
“Wat is er gebeurd?” “Wat heeft ze gedaan?”: het zijn nog open vragen.

Nora wordt plots uitgenodigd op het vrijgezellenfeest van haar oude schoolvriendin Clare.
Het feest wordt georganiseerd door Flo en vindt plaats in een moderne woning in een donker bos.
Nora is verwonderd over deze uitnodiging. Meer dan tien jaar heeft ze niets meer vernomen van Clare en heeft ze ook alle contact met haar verbroken.
Het verhaal begint tien jaar geleden op de middelbare school en kende abrupt een einde door een stukgelopen relatie. Deze uitnodiging rijt oude wonden open.
De relaties tussen de deelnemers van het vrijgezellenfeest worden erg op de proef gesteld en allerhande gebeurtenissen waar Nora o.a. slachtoffer van wordt, drijven de spanning op.
Als lezer raak je erg betrokken met de figuur van Nora, en vraag je je constant af, waarom?

Ruth Ware heeft op sublieme wijze alle personages beschreven en hun karaktertrekken uitgesponnen. Ze zijn één voor één herkenbaar en dat maakt dat je dit boek gewoon moeilijk aan de kant kan leggen.

Ik ben vol verwachting aan dit thrillerdebuut begonnen en kan zeggen dat ik het mij geen seconde beklaagd heb.
Het boek had mij van bladzijde één in de ban.
Het is een psychologische thriller met mooie verhaallijnen, subtiel opgebouwd en eindigend in een geraffineerde plot.
De setting is tof gevonden en spreekt tot de verbeelding.
Ruth Ware heeft een heel prettige, ongekunstelde en vlotte schrijfstijl.
Het boek is een pageturner van formaat, waar je toch altijd het overzicht in behoudt.

Ik dank Hebban.nl en de uitgeverij Luitingh-Sijthoff voor het ter beschikking stellen van dit mooie boek.