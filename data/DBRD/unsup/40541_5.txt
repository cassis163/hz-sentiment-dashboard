Een louterende roadtrip met veel ontmoetingen en symbolen, waar ik de betekenis nog niet van kan achterhalen. Het boek roept veel op; een verhaal aan de oppervlakte maar met een diepere laag. Prachtig. Wat kan die Mim observeren en wat een prachtige zinnen en wijsheden kwam ik in dit boek tegen.

Mim, Mary Iris Malone is 16 jaar en woont sinds kort bij haar vader en zijn nieuwe vrouw in Muggenland. Haar ouders zijn gescheiden en van haar moeder krijgt ze wekelijks een brief. Als de brieven stoppen, hoort ze een gesprek tussen haar vader, stiefmoeder en de rector van haar school. Daaruit concludeert ze dat haar moeder ziek is en haar nodig heeft. Meteen gaat ze naar het huis dat niet als thuis voelt, pakt spullen en gaat naar het Greyhound-busstation om een bus te pakken richting haar moeder. De tocht van 1524 kilometer brengt haar bijzondere ontmoetingen met bijzondere figuren. Mim houdt een dagboek bij met brieven aan Isabel, waarin ze probeert te beschrijven waarom ze haar keuzes maakt. Isabel is de zus van haar vader, een bijzondere vrouw, die net als Mim medicatie nodig had en andere dingen dacht en zag. Mooi om te lezen hoe Mim, die zichzelf niet in orde noemt, personen ontmoet waardoor ze zich uiteindelijk steeds meer in orde gaat voelen. Het oude vrouwtje Arlene oordeelt niet en biedt haar iets van veiligheid. Ze klemt een houten kistje bij zich, dat Mim meeneemt als Arlene overlijdt bij hun busongeluk. Mim wordt lastig gevallen door ponchoman, maar weet op tijd weg te komen en doet hier niets mee om haar doel niet in gevaar te brengen. Ze ontmoet Brick, de jongen van haar dromen, maar kiest er toch voor om de bus te verlaten en op zoek te gaan naar de neef van Arlene om het kistje bij hem te bezorgen. Net als ze uitgeput indut ontmoet ze Walt, een verstandelijk beperkte jongen, die alleen in een tentje verblijft, open in het leven lijkt te staan, terwijl hij zijn moeder is kwijtgeraakt. Als hij misbruikt dreigt te worden door een schaduwfiguur, vlucht ze met Walt weg. Bij de achtervolging komen ze in een tankstation en blijkt de neef van Arlene als een ware ninja de schaduwfiguur de baas te kunnen. Mim kan haar goede daad verrichten en overhandigt hem het kistje. De politie is argwanend en wil meer informatie over Mim en Walt. Ze gaan er vandoor en bij de koop van een truck schiet Brick hen te hulp. Samen vervolgen ze hun roadtrip. Ieder met een eigen verlies en een eigen doel. Prachtig om te lezen hoe drie verschillende personen elkaar in hun waarde laten, elkaar begrijpen en helpen om hun doel te bereiken. Als ze uiteindelijk, na een wedstrijd van de Cubs, via de pleegzus van Brick en een ontmoeting met een dierenarts vanwege de zieke Walt, het thuis van Mim bereiken, komen haar stiefmoeder en vader weer in beeld. Even lijkt het gesprek dat daarna volgt een flashback, want hoezo krijgt Mim daar een dagboek om brieven te schrijven aan haar zusje Isabel, waar haar stiefmoeder nog van in verwachting blijkt te zijn. Daar waar Mim verwacht dat de ontmoeting met haar moeder leidt tot een gevoel van thuiskomen, ontmoet ze een pijn en leegte, die maakt dat Muggenland alsnog haar thuis gaat zijn.

Een prachtig boek waar je nog lang over kunt nadenken en wat zeker de moeite van het herlezen waard is. En vergeet niet de binnenkaft te bestuderen........