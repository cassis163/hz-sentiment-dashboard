Deze recensie staat oorspronkelijk op mijn blog: hillybillybeauty.nl

Stiekem ben ik bij dat ik iets later in deze serie ben begonnen, want daarom kon ik na het lezen van deel 1 Verleiding al heel snel verder in deel 2. En als je iets wilt bij het lezen van deze serie is het zo snel mogelijk verder lezen in het volgende deel! De cliffhangers zijn namelijk killing!! Ook in deel 2 krijg je weer te maken met een gigantische onverwachte cliffhanger en kan ik niet wachten tot maart, want dan komt deel 3.

Achterflap

“Reed Royal heeft alles: looks, status, geld. De rijke meiden op zijn eliteschool staan voor hem in de rij, maar sinds Ella in zijn leven is, interesseren die hem niet meer. Ella is anders: zij laat zich niet inpakken door een gigantisch landhuis en geld. Voor haar gaat Reed door het vuur. Wanneer hij een domme fout maakt en Ella wegjaagt, stort zijn rijkeluisleventje in. Hij móet en zal haar vinden; alleen met haar kan Reed zijn leven vol geheimen en verraad achter zich laten.”

Ook deel 2 las ik weer binnen twee dagen uit. De Royals is een serie die als een soort soap erg verslavend werkt (Beverly Hills 90210 schoot meerdere keren door mijn hoofd tijdens het lezen). Door de rijke beschrijving van de personages en hun gevoelens en gedachten krijg je een band met ze. Eigenlijk net als bij een dagelijkse soap, je wilt weten hoe het verder gaat!
‘Verraad’ gaat exact verder waar deel 1 was geëindigd. De zoektocht naar Ella wordt extra beladen door het lezen vanuit het perspectief van Reed. Het boek wisselt tussen de perspectieven van Ella en Reed, als lezer krijg je dus heel veel mee van beide personages. Ik vond dat zelf erg prettig omdat je op deze manier de gedachten van beide mee krijgt.

De Royals serie is in mijn ogen een New Adult serie aangezien het wel een aantal gedetailleerde seksscènes bevat. Persoonlijk ben ik daar niet zo’n hele grote fan van, maar op de één of andere manier klopte het wel met het verhaal. Ik heb mij er minder aan gestoord dan in sommige andere boeken. Waarschijnlijk ook omdat het precies in het verhaal past en geloofwaardig overkwam.
Reed en Ella blijven in het begin van het boek nog erg om elkaar heen draaien. Ella trekt aan en stoot af. Dit las je ook veel vanuit haar perspectief, en dat begon mij op een gegeven moment licht te irriteren. Ik ben zelf absoluut geen draaikont en kon mij daarom ook niet inleven in haar ‘welles/nietes’ spelletje. Dit was eigenlijk het enige wat ik minder vond aan het hele boek.
Verraad bevat de nodige plottwist waardoor het steeds een boeiend verhaal blijft. De Royals is een serie die qua verhaal niet uniek of bijzonder is, maar door de sfeer, de rijkdom, (verboden) liefdes is het toch een hele boeiende serie. Een serie die je gewoon wil lezen en écht verslavend is. Tel daar de extreme cliffhangers bij op en je hebt een top serie!
Wat ik aan Verraad erg fijn vond is dat je de familie Royal nóg beter leert kennen. De broers die in deel 1 nogal nors en arrogant waren lijken voor de ogen van de lezer te ontdooien. Je leest over hun verleden, hun verdriet, hun (foute) keuzes. Stuk voor stuk worden de broers personages voor wie ik een zwak heb gekregen.

Deel 2 is in mijn ogen dan ook beter dan deel 1. Veel meer diepgang en meer onverwachte wendingen. Dat belooft wat voor deel 3! Zeker na de enorme cliffhanger in deel 2 ben ik ontzettend benieuwd naar het vervolg.
“De Royals hebben mijn hart gestolen. Een familie met de nodige issues en bagage, maar nog altijd genoeg liefde en trots hebben om hun familie bij elkaar te houden.”