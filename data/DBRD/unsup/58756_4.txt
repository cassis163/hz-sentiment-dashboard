Op een koude januaridag wordt onder het ijs het lichaam van een jonge vrouw gevonden. Het blijkt te gaan om Andrea Douglas-Brown, de dochter van een rijke en invloedrijke man en verloofde van een succesvol zakenman. Niet gek dus dat de media meteen bovenop de zaak springt. Aan Erika Foster de taak op zoek te gaan naar de moordenaar. Erika is een tijdje uit de running geweest na een fatale zaak waarbij ze haar collega, tevens haar man, is verloren. De zaak Andrea Douglas-Brown is de eerste waar ze sinds haar terugkeer weer aan werkt en ze is vastbesloten om de waarheid boventafel te krijgen. Ook als ze daarbij wordt tegengewerkt door collega’s, de vader van het slachtoffer en de moordenaar.

Gelijk vanaf de proloog zat ik al helemaal in het boek. Het begint met Andrea die alleen door een donkere straat in Zuid-Londen loopt en merkt dat ze gevolgd wordt. Vervolgens lees je hoe ze de auto ingesleept wordt en wordt vastgebonden. Je zit dus gelijk midden in het verhaal. Vanaf het eerste hoofdstuk was ik meteen benieuwd naar de afloop. Hoewel ik gedurende het boek vaak een idee had over de mogelijke dader, was de uiteindelijke afloop echt een verrassing voor mij. Uiteindelijk bleek iemand die ik geen seconde had verdacht de moordenaar te zijn. Dat is toch zeker wel wat een thriller voor mij een goede thriller maakt.

Verder is de schrijfstijl van Robert Bryndza heel beeldend. Ik zag alle gebeurtenissen en personages zo voor me. Vooral het personage Erika Foster is goed uitgewerkt. Een hele sterke vrouw, die moeite heeft met het verlies van haar man, maar daar maar moeilijk over kan praten. Deze gevoelens beïnvloeden haar ook in haar werk en in de omgang met andere mensen. Ik ging naarmate het boek vorderde steeds meer meeleven met Erika en werd ook heel benieuwd naar hoe haar verhaal precies in elkaar steekt.

Het meisje in het ijs is een thriller die totaal niet voorspelbaar is. De schrijfstijl leest ontzettend makkelijk weg en daardoor en door de vele plottwists is het boek maar moeilijk weg te lezen. Erika Foster is een personage waar je makkelijk mee mee gaat leven en daardoor was ik heel blij dat er nog meer boeken zijn verschenen rond inspecteur Foster.