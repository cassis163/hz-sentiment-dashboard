Alles behalve oké vertelt het verhaal van de achttienjarige wees Izzy die in haar laatste jaar van de middelbare school zit en moet kiezen voor een vervolgopleiding. Izzy woont bij haar oma en heeft geen geld voor een goede opleiding aan de universiteit. Haar toneeldocente Crannon haalt haar over om mee te doen met een prijsvraag om de beste script te schrijven, zodat ze een beurs kan krijgen. Izzy wordt slachtoffer van cyberpesten en slutshaming nadat er beelden op internet worden geplaatst van de avond dat ze seks heeft met twee jongens Vaughan en Carso. Slutshaming is het bestempelen van een meisje of vrouw als slet of hoer omwille van haar seksueel gedrag. Izzy´s leven verandert drastisch, vooral als blijkt wie erachter zit.
Laura Steven heeft een fijne schrijfstijl. Ze maakt gebruik van veel humor, waardoor beladen onderwerpen met een bepaalde luchtigheid wordt overgebracht naar de lezer. Het is aan de lezer om de scherpe kritiek uit de humor te halen, waardoor je als lezer aan het denken wordt gezet.
Izzy wordt als personage neergezet als iemand die haar humor gebruikt als overlevingsmechanisme, maar hierdoor komt ze soms ook in de problemen en kwetst ze de gevoelens van de mensen die haar dierbaar zijn. De humor en sarcasme van Izzy laten zien dat ze een muur om zich heeft heen gebouwd en ze laat weinig mensen haar echte gevoelens zien. Op sommige momenten in het verhaal lijkt het alsof het pesten en de slutshaming haar niks doet, maar langzamerhand kan ze niet meer doen alsof ze geen hulp nodig heeft van haar dierbaren. Het moment dat Izzy toegeeft dat ze hulp nodig heeft, laat Laura Steven heel mooi de karakterontwikkeling van Izzy zien.
Laura Steven laat met Allesbehalve oké zien wat de effecten van social media zijn en wat slutshaming doet met een persoon. Ze laat zien hoe Izzy omgaat met slutshaming en wat het doet met haar omgeving. Daarnaast laat Steven zien dat de verhoudingen tussen mannen en vrouwen nog steeds ongelijk zijn, want mannen krijgen niet of nauwelijks te maken met slutshaming. Bovendien was het voor mij nieuw om te lezen vanuit een soort blogpost/dagboek. Hierdoor komt de commentaar en kritiek van Izzy nog sterker naar voren. Ook vind ik de cover geweldig ontworpen. De kleuren vallen op en de titel springt eruit. De cover bevat allerlei elementen die iets te maken hebben met het verhaal van Izzy.
Al met al is Allesbehalve oké een grappig verhaal met een serieus onderwerp. Steven laat je gegarandeerd hardop lachen, maar laat je ook nadenken over de gevolgen van cyberpesten en slutshaming. Dit boek kan je niet wegleggen! Allesbehalve oké moet je lezen als je dol bent op humor, sarcasme en serieuze onderwerpen.