Dit verhaal speelt zich af in een land waar heilige Pyramides de levens raken van mensen, draken, elfen, tovenaars, geest en Godenwachters, kortom een fantasyverhaal om van te smullen. De cover ziet er erg mooi uit met die Pyramide ende gemaskerde man erop.
Er zijn meerdere verhaallijnen, de eerste is van de zeven jarige Airyck, die door zijn volk de Gezegende wordt genoemd. Hij draagt de Gaven van God. Deze mag hij echter niet zelf houden maar horen toe aan de Hogepriester van het Unaqk volk, die deels Godenbloed door zijn aderen heeft stromen.
De tweede verhaallijn gaat over de kroonprins van het Alysh volk, Darekh. Hij is gezonden om het Gezegende kind te stelen.
De derde verhaallijn gaat over Yricia, een krijgervrouw van de Orde der Huïnen, en de rechterhand van de Hogepriester. Zij kan niet weten dat het bloed dat zij bij de terechtstelling van de rebel Irrick heeft laten vloeien een ander lot in werking heeft gezet dan voorzien.
Er is ook nog een verhaallijn met de elfen Tayes en Kyan, dat loopt als een soort rode draad door het verhaal heen.
Het verhaal leest lekker, hoewel de hoofdstukken aan de lange kant zijn. In elk hoofdstuk komen de verschillende verhaallijnen aanbod, waardoor je niet het idee hebt dat het allemaal verschillende verhalen zijn. Alle verhaallijnen hebben met elkaar te maken, daar kom je tijdens het lezen achter.
De karakters van de hoofdpersonen komen goed naar voren en je kan je in elk van hen inleven. Mijn favoriet is Airyck, zo’n dapper jongetje dat zijn lot gewoon ondergaat. Tayes, het elfenmeisje is ook favoriet omdat ze zo grappig is.
De schrijfster heeft de omgeving/wereld waarin de verhalen zich afspeelt erg duidelijk beschreven. Het komt erg realistisch over.
De opbouw van het verhaal naar het plot is goed, alleen vind ik het persoonlijk jammer dat het een open eind is. Dit komt omdat het een eerste deel van een serie is.
Een boek dat zeker in de smaak zal vallen bij liefhebbers van onder andere de Lord of the rings.
4 sterren.