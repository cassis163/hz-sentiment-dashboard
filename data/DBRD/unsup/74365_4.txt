Ian Rankin is de auteur die met zijn personage van John Rebus grote bekendheid verwierf in de wereld van het spannende boek. In 2007 vond hij het na 18 misdaadromans welletjes en stuurde hij Rebus met pensioen. Daarna volgden twee boeken over inspecteur Malcolm Fox die tot taak heeft foute en corrupte collega's te ontmaskeren, een bezigheid die hem niet bepaald geliefd maakt. Waarschijnlijk kruipt het bloed waar het niet gaan kan want ineens is John Rebus weer terug. Niet als inspecteur maar als een Schotse staatsburger die op tijdelijke basis wordt ingehuurd als adviseur bij de afdeling Onopgeloste Zaken of Herevaluatie-eenheid Zware Misdrijven.

In de misdaadroman Cold Case ontmoet Rebus Nina Hazlitt. Haar dochter Sally is al meer dan 10 jaar verdwenen zonder een spoor achter te laten. Daarna hebben zich nog een aantal verdwijningen voorgedaan en Nina denkt dat er een onderling verband bestaat. Rebus laat zich overhalen om de zaak te onderzoeken en komt hierdoor weer in contact met zijn voormalige assistente Siobhan Clarke, die inmiddels tot inspecteur is bevorderd. Rebus ontdekt een verband in het feit dat alle verdwijningen plaatsvonden langs of in de nabijheid van de A9, een autosnelweg die het midden en noorden van Schotland met elkaar verbindt en langs plaatsen loopt met schilderachtige namen als Auchterarder, Pitlochry en Strathpeffer.

Hoewel Rebus geen politieambtenaar meer is en in zijn bevoegdheden behoorlijk beperkt, vormt dat voor hem geen enkel beletsel om eigengereid en met weinig oog voor de geldende regels, het onderzoek ter hand te nemen. Ook inspecteur Malcolm Fox van de Afdeling Normen Beroepsuitoefening heeft dat in de gaten en hoopt eindelijk Rebus te kunnen betrappen op een "dodelijke" fout. Voor Fox is het immers onbestaanbaar dat Rebus altijd weg kon komen met zijn eigenzinnig gedrag.

Cold Case is een uitstekende misdaadroman. Het is een genot om Rebus weer aan het werk te zien en ook het weerzien met een paar oude bekenden (o.a. de gangster Big Ger Cafferty) past prima in het verhaal. Het is met boek niet anders dan met de eerdere boeken over Rebus als inspecteur: het verhaal gaat een kant op die je als lezer totaal niet verwacht. Hoewel Rebus de regels weer ruim aan zijn laars lapt en de liefde voor whisky nog niet heeft verloren, lost hij de zaak heel deskundig op. Zodanig dat ook Malcolm Fox er aan het einde maar het zwijgen toe doet. Ik weet niet of Cold Case het begin is van een nieuwe serie over Rebus (hij zinspeelt in het verhaal op een terugkeer naar het korps) maar als dat zo is ben ik er blij mee.

Een persoonlijke noot: Het boek is opgedragen aan een persoonlijke vriend van Ian Rankin, de singer/songwriter Jackie Leven, die in 2011 aan kanker overleed. De Engelse titel van het boek is een woordspeling op een van de liedjes van Jackie Leven, Standing in Another Man's Rain en op diverse plaatsen in het boek worden fragmenten uit de tekst aangehaald. Daarnaast komen er twee fragmenten in het boek voor waarin standing in a another man's grave heel erg letterlijk genomen wordt. Ik vind het dan ook onbegrijpelijk en onvergefelijk dat uitgeverij Luitingh-Sijthoff voor dit eerbetoon aan Jackie Leven geen respect heeft getoond door een nietszeggende titel aan de Nederlandse editie te geven. De zeer deskundige vertaler Gertjan Cobelens zou er zeker in geslaagd zijn een mooie Nederlandse vertaling van de titel te vinden.