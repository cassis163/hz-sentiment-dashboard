Thomas, Joost, Maurits en de tweeling Emma en Lisa verhuizen naar een afgelegen dorp. Ze weten niet of ze het wel zo leuk vinden daar. Vooral Thomas mist zijn vrienden en de band waar hij in zat. Hij wil het liefste terug naar hun oude leven.
Alles is een klap anders als Joost thuiskomt met wilde verhalen over ridders en ruiters. Niemand gelooft hem, maar als ze zelf de mysterieuze poort doorgaan zien ze het met eigen ogen. Op de poort zitten raven, deze vogels gaan met ze mee door de poort. Daar veranderen ze in paarden en de kinderen in ridders. Ze komen terecht in een andere tijd, of een parallelle wereld. Ze zien in ieder geval ook hun eigen huis en de bakker in de wereld van Raveleijn. In Raveleijn moeten ze de bewoners helpen om uit de greep van Graaf Olaf te komen. De Graaf heeft vreemde wezens in zijn macht die het volk teisteren. Er verdwijnen ook steeds jonge jongens. Wat is er hier aan de hand?

Dit verhaal is erg spannend en vlot geschreven. Je vliegt er doorheen!
De illustraties zijn echt beeldschoon en je kunt er minuten lang naar kijken. Ze hebben veel details.

De vormgeving is sowieso al prachtig. Elk hoofdstuk begint met een grote titel en hoofdstuknummer. En vaak eindigt een hoofdstuk ook met een illustratie geheel in een kleur. Maar de illustratie heeft altijd met het verhaal op dat moment te maken. De binnenkant heeft de uitgever ook prachtig gedaan! Als je het boek openslaat zie je meteen vliegende raven. En als je nog niet in de Efteling bent geweest bij de show van Raveleijn wordt je wel enorm nieuwsgierig!

Paul heb ik onlangs ontmoet en hij heeft mijn boek dan ook gesigneerd met de woorden:
*Raveleijn, Waar Raven Ruijters zullen Zeijn*

En dat is ook helemaal waar. Wat een sierlijk handschrift heeft hij. Als volwassene kun je altijd nog steeds van zijn verhalen genieten. Een van mijn jeugdhelden! Genieten geblazen voor jong en oud! Hij weet je nog altijd in zijn verhalen te zuigen. Ik hoop nog vele mooie verhalen van hem te mogen lezen!

Ik geef het boek 4,5 sterren (Cijfer: 9).