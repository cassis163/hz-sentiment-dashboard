De Eldurea Deceptie is de titel van het tweede dikke boek van Robert Bijman. Eerder las ik van hem De Anumoria Initiatie. Dit tweede boek begint met de slechterik uit boek één, Falco. Hij denkt echt het ultieme wapen te hebben gevonden en gebruikt klonen om zijn plannen door te kunnen zetten. Voor Tom en Shantea ziet het er vreselijk uit. Een dierbaar familielid van hen komt te overlijden en hun diepzeestad wordt overheerst door een wrede heerser. Tom en Shantea worden zelfs beschuldigd als moordenaars en kunnen ternauwernood onder dat vonnis uit komen. Op hun zoektochten naar de dingen die hun onschuld zouden bewijzen, volgen er veel spannende en vreselijke gebeurtenissen. Wat ook speelt is dat hun hele voortbestaan en het voortbestaan van de mensheid in gevaar is. De mensen op aarde zijn zichzelf niet meer. Tom en Shantea moeten een manier vinden om te overleven, maar kunnen ze elkaar eigenlijk nog wel vertrouwen? Op hun zoektocht vol gevaar krijgen ze hulp van Tandje, Grimpa, Johan en Han. Jennyfer, een klasgenoot uit hun tijd in Amsterdam komt ook te hulp met een zekere Akuakai, een inktvisman die aan geheugenverlies schijnt te lijden.
In dit boek gebeurt werkelijk van alles. Van een leven onder water tot ruimtereizen met parallelle werelden, gevaarlijke tempelwachters, goedwillende en kwaadwillende klonen, katmensen en van alles meer. Robert Bijman kende ik uit het vorige verhaal al als iemand met enorm veel fantasie en in dit boek lijkt hij zichzelf nog meer te overtreffen. Hij maakt combinaties die zowel vervreemdend als bekend overkomen en verwerkt het allemaal in het spannende, intrigerende verhaal dat De Eldurea Deceptie is. Ook in dit boek zijn de familiebanden heel belangrijk en wat er in gebeurt heeft dan ook alles te maken met de familie van Tom en Shantea. Gaat hun wereld echt verloren? Is dit een grote afknapper, een domper, een flop, een deceptie? Lees het boek zelf maar om daar achter te komen. Het is een aanrader voor science fiction en fantasy liefhebbers.