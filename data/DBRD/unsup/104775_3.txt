Fairytale Phoenix is het tweede deel uit de fantasy trilogie van Marina Theunissen. Het verhaal heeft een heel korte samenvatting van deel 1 voor het van start gaat en in de loop van het verhaal zijn er nog korte stukjes die terug verwijzen naar het eerste deel maar het is niet zelfstandig te lezen. Zonder het lezen van het eerste deel “Fairytale Lacrima”mis je gewoon weg teveel informatie om het verhaal goed te kunnen volgen.

Inhoud: Meghan, prinses Akiko, lijkt zich maar moeilijk aan te kunnen passen in Alwaysever met zijn regels en tradities. De Koningin-Moeder ziet er op toe dat alle regels van het hof worden gerespecteerd en nageleefd worden. Prinses Akiko heeft totaal geen vrijheid en moet zich verloven met Ghysbert, een man van adel maar een enorme griezel. Ze wordt gescheiden van Percy en moet wederom een opdracht voltooien. Percy wordt verbannen naar Oblivion, de wereld der Vergetelheid waar zijn nieuwe vriend Grashopper hem zoveel mogelijke helpt met aanpassen in deze wereld. Meghan tracht te vluchten uit Alwaysever, op zoek naar Percy om samen met hem de strijd aan te gaan met het watermonster Yokappa, Sharpyknive, een demonenhandlanger en op zoek te gaan naar de Feniks om haar opdracht te kunnen voltooien.

De stijl is hetzelfde als het eerste deel, wederom hoofdstukken met passende titels en een ander lettertype als het perspectief verspringt van Meghan naar Percy en andersom. De karakters groeien naarmate het boek vordert en er zit ook meer diepgang en spanningsopbouw in dan bij het eerste verhaal. Het is prettig leesbaar en leest dus ook heel vlot. Hoewel de spanning goed is gedoseerd had er van mij wat meer Magie in mogen zitten maar de wonderlijke omgeving en figuren die mee spelen maken dat wel weer goed.

Naast het spannende avontuur wat de personages beleven is er ook tijd voor de liefdesrelatie tussen Meghan en Percy, niet dat dat er bovenop ligt maar ze gaan onvoorwaardelijk voor elkaar en daar kan zelfs de Koningin-Moeder niets aan doen. In het tweede deel komt de ware aard van Meghans’moeder pas echt goed naar boven en merken we in hoeverre het belang van haar rijk boven die van haar kind staat.

Zowel de cover als de inhoud toont wat meer volwassen dan het eerste deel. Het sluit goed aan op het eerste deel . Het eerste deel had echter een wat meer afgerond einde , ook al was het een open einde. Het tweede deel echter heeft een heel open einde, een enorme cliffhanger, middenin een spannende scene… Hieruit blijkt des te meer dat de trilogie niet los te lezen is wat ook eigenlijk de bedoeling is van zo’n serie. Ik had de luxe het eerste en tweede deel meteen achter elkaar te lezen en hopelijk hoeven we niet te lang te wachten op het derde deel en de afronding van het avontuur.