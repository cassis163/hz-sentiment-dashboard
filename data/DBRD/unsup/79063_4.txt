Het is vier jaar geleden dat haar vader vertrok en niets meer heeft laten horen. Als Julia een briefje vindt dat haar vader ooit schreef aan Mi Mi, besluit ze op zoek te gaan naar deze mysterieuze vrouw in Birma. Bij haar aankomst in het bergdorpje Kalaw wordt ze verwacht. In het theehuis wordt ze met haar naam aangesproken door U Ba, en hij begint te vertellen. En Julia kan alleen nog maar luisteren.

Een sprookje, met een zweempje van geloof en bijgeloof zonder dat het een zweverig verhaal is. Het verhaal van Tin Win en Mi Mi is een liefdesgeschiedenis die mooi is en puur en dat komt in het boek goed tot uiting. De verweving van verhalen en bijgeloof, vermengd met de realiteit is mooi gedaan. Als lezer zit je aan tafel bij U Ba en Julia en word je net als Julia betoverd door de liefde die alles overwint.