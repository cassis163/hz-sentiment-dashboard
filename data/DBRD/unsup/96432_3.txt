Op een ochtend staat Robbie op, kust zijn slapende vrouw Emily en legt een brief op haar nachtkastje. Wanneer Emily enkele uren later wakker wordt, is Robbie weg en zal hij nooit meer terugkomen. Ze is in de war: waarom doet haar man dit, na hun lange en gelukkige huwelijk?

Dan springt het verhaal van het heden terug naar 1962; het jaar waarin het stel elkaar leert kennen. Als lezer kom je er stukje bij beetje achter dat Robbie en Emily een groot geheim met zich meedragen. Alhoewel het boek even tijd nodig heeft om op gang te komen, leest hun liefdesgeschiedenis heerlijk weg en zie je de gebeurtenissen zo voor je. De schrijver zorgt ervoor dat je steeds door wilt lezen, omdat je al lezer heel veel vragen hebt. Deze vragen worden pas tegen het einde van het boek beantwoord.

Ik werd echt in het verhaal meegesleept en zag de ontknoping niet aankomen! Het einde was onverwacht en heftig, ik heb een traantje moeten wegpinken.