De achttienjarige Su is als baby geadopteerd uit Korea door Ruth en Bernie Oliphant-Botheridge. Ruth is een succesvolle rechter en Bernie is muziekleraar. Al snel na de adoptie blijkt Ruth zwanger te zijn en zo krijgt Su een zusje; Leah. Ruth en Bernie zijn liefhebbende ouders, maar er zijn ook wel wat problemen binnen het gezin.
De twee dochters schelen maar een half jaar in leeftijd en zijn elkaars tegenpolen. Su is rustig, bedeesd, een goede leerling en zal niet snel uit de band springen, Leah daarentegen is een populaire meid, een feestbeest en heeft al diverse vriendjes gehad en ook met meerdere het bed gedeeld.
Na hun eindexamen gaan Su en Leah samen met twee vriendinnen van Leah op vakantie naar Magaluf op Mallorca. En wat daar gebeurt zal hun beider levens, maar vooral dat van Su, enorm veranderen. Onder druk van haar zus en vriendinnen waagt de brave Su zich aan (teveel) alcohol en drugs en verricht zij in een nachtclub seksuele handelingen bij 12 jongens. Het hele gebeuren is gefilmd en online gezet door een onbekende persoon. Dit filmpje is ‘viral’ gegaan en is binnen de kortste keren bekeken door iedereen die Su kent. Su schaamt zich en voelt zich verslagen, zij weigert terug naar huis te keren en probeert te vluchten voor alles en iedereen. Haar vlucht brengt haar zelfs naar Korea, op zoek naar haar biologische moeder.
Ondertussen haalt moeder Ruth thuis alles uit de kast om te achterhalen wie de onbekende filmer is en zij zint op wraak…

Het boek begint meteen heftig met de zin “Ik heb 12 jongens gepijpt in Magaluf.” Met deze zin zit je meteen midden in het verhaal en in het hoofd van Su. Gaandeweg het boek wordt duidelijk hoe de brave Su tot deze daad heeft kunnen komen. Het verhaal wordt afwisselend verteld vanuit het perspectief van Su en vanuit het perspectief van haar moeder Ruth.
Naast dat duidelijk wordt gemaakt wat de gevolgen kunnen zijn van het online plaatsen van een sextape, wordt er ook aandacht besteed aan familiebanden, de vragen waar een geadopteerd kind mee (kan) zit(ten) en aan hoe je jezelf kunt verliezen onder invloed van sociale druk.
Dit boek is niet wat je verwacht van een ‘literaire thriller’, maar is toch wel beangstigend. Het verhaal van Su zou namelijk zomaar echt gebeurd kunnen zijn en dat is een eng idee. Dit boek geeft goed weer wat de negatieve kanten van social media kunnen zijn en wat de gevolgen daarvan zijn.