Tehlor Kay Mejia wilde met dit boek een krachtige boodschap neerzetten, minderheden en niet traditionele relaties laten zien en paralellen met onze wereld weergeven.
Jammer genoeg doet ze dat maar matig. Het verhaal kabbelt, maar een beetje en het wordt nergens echt boeiend.

Medio is een dystopische wereld, een eiland dat bestaat een binnencirkel (waar de rijke mensen wonen) en de buitencirkel (waar de verstotelingen wonen). De rijke mannen in de binnencirkel van Medio zijn allemaal getrouwd met 2 vrouwen. De primera, die wijs en analytisch is, en de segunda, die emotioneel, liefdevol en mooi is. De primera ondersteunt haar man bij de taken die te maken hebben met het leiden van het land en andere werkzaamheden en de segunda is er om zijn bed te verwarmen en zijn kinderen te krijgen.
Daniela Vargas is als top van de klas afgestudeerd als Primera en zij mag trouwen met de zoon van een belangrijk politicus. Maar dat kan alleen als niemand haar geheim ontdekt; haar ouders hebben alles opgegeven om haar valse papieren te geven waarmee ze boven haar stand kon uitstijgen. Tijdens haar huwelijk wordt Dani gerekruteerd door de rebellen, die dreigen alles openbaar te maken als zij niet met hen mee wil werken. Dani moet een moeilijke keuze maken.

Dit doet ze noodgedwongen. Ze reageert als een bang meisje, wat het liefst op de achtergrond wil blijven, maar laat zich toch dwingen met de rebellen mee te doen. Ze doet dus “het goede”, maar voor de verkeerde redenen. Voor een analytische primera, denkt ze maar bar weinig na en laat ze zich om de haverklap overdonderen door wat er om haar heen gebeurt.

Dit boek is het eerste deel van een tweeluik. Voor mij blijft dit het enige deel wat ik ga lezen. Het nodigt me totaal niet uit om het volgende boek ook te lezen.

De uitstraling van het boek is wel echt prachtig. De kleuren die zijn gebruikt. De mooie hardcover, met losse dustjacket. Dat ziet er prachtig uit. Ook de omschrijving van het boek is veel belovend en de mythe waarmee het boek begint is uiterst interessant, maar jammer genoeg blijft het daarbij. Het had een mooi boek kunnen zijn, met een krachtige boodschap, maar dat is het helaas net niet!