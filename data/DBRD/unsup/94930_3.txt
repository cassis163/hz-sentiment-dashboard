Bij een overval op een kruidenierszaak in Baltimore worden de echtgenoot en het zoontje van rechercheur Stevie Mazetti vermoord. Ze kan de gebeurtenissen amper verwerken, maar moet verder omwille van haar ongeboren kind.
Koste wat het kost wil ze de moordenaar vinden maar bovenop deze zoektocht krijgt Stevie af te rekenen met een collega die van het rechte pad is afgeweken. Als ze dan ook nog eens het pad kruist van een psychopaat die haar op de verjaardag van de dood van haar echtgenoot en kind een kogel in haar rug schiet, krijgt ze hulp van Clay Maynard, een ex-marinier die al jaren op haar verliefd is. Maar kan hij Stevie en haar dochter beschermen?

Als korte inhoud kan over dit verhaal weinig meer worden gezegd. Stevie Mazetti wordt meerdere keren beschoten en Clay is de redder in nood. Fans van de boeken van Karen Rose weten wat te verwachten: romantiek en spanning. Maar in Over de schreef  is de verhouding een beetje zoek. De romantiek overheerst, het spel van aantrekken en afstoten is de rode draad van het verhaal. Het boek, dat meer dan 600 pagina’s telt, had het makkelijk met 200 minder kunnen doen als niet telkens dezelfde situatie tussen Stevie en Clay zou worden herhaald: aantrekken, afstoten om dan uiteindelijk in elkaars armen te belanden. De verhouding tussen de twee hoofdrolspelers wordt tot in den treure herhaald. Maar tussen de vele romantische passages door, is er ook wel wat spanning. Stevie loopt rond met een spreekwoordelijke schietschijf op haar rug. Het gevaar loert van alle kanten maar ze kan telkens op het nippertje ontsnappen aan de dood.

Hoewel Rose’s schrijfstijl best aangenaam is, slaagt ze er niet in de angst van Stevie volledig tot zijn recht te laten komen. De reden hiervoor is enerzijds het overheersen van de gevoelens tussen haar en Clay en anderzijds de cursief gedrukte zinnetjes (innerlijke monologen) die te pas en te onpas opduiken. Beide zaken halen de vaart uit het verhaal. Het lijkt alsof Karen Rose een roman wilde schrijven en toch een vleugje spanning heeft toegevoegt om ook de thrillerlezers tegemoet te komen. Over de schreef  is melodramatisch, weinig boeiend en voorspelbaar.

De oorspronkelijke titel van het boek Watch your back  is logisch, de vertaling Over de schreef  is dat minder. 

Over de schreef  is het vierde boek in de Baltimore-serie met Stevie Mazetti. De verhalen zijn apart te lezen, maar het is aan te raden dit in volgorde te doen. Het eerste in de reeks is Van mij alleen. Dan volgen In vertrouwen, Heb je me gemist en Over de schreef.

‘Ik plande de vier boeken in deze serie al in 2009. Het verhaal van Stevie en Clay zou het laatste zijn,’ zegt Karen Rose in een interview. ‘Ik dropte hen gewoon in het verhaal en liet hen hun gang gaan.’

De Amerikaanse Karen Rose debuteerde in 2003 met Don’t tell  (niet vertaald in het Nederlands). Daarna schreef ze nog 15 novelles waarvan de meeste in meerdere talen werden uitgebracht. Een bestsellerauteur is Rose zeker. Haar boeken zijn zonder meer aan te raden voor de lezer die eerder van een goede dosis romantiek houdt dan van een spannend verhaal.