Vrij – Wij? van Tom Lanoye was het Poëziegeschenk van 2019 met het thema van vrijheid. In deze bundel bekijkt hij vrijheid op een zeer persoonlijk vlak, maar ook op een maatschappelijk vlak. Hij vraagt zichzelf (en de lezer) wat vrijheid nu eigenlijk inhoudt in de maatschappij waarin we leven en op welke manier we vrij (of niet vrij zijn) in on ons eigen leven.

De gedichten in deze bundel zijn zeer interessant vormgegeven. Lanoye gebruikt inspringen, isoleert woorden en kerngedachten, legt linken aan de hand van kolommen enzoverder. Dit doet hij niet tot het extreem experimentele toe, maar het zorgt toch voor een speciale manier van lezen. Zo staat er in deze bundel een gedicht dat bestaat uit kolommen geïsoleerde woorden, waarbij hij je de keuze geeft ze te lezen zoals hij ze zelf op papier gezet heeft of zelf potlood en papier bij de hand te nemen en er je eigen betekenis aan te geven.

Op vlak van inhoud schetst Lanoye situaties en scènes waarbij de lezer zich kan afvragen hoeveel vrijheid men tegenwoordig nog heeft en hij vertelt ook een persoonlijk verhaal waarin hij zelf een stukje vrijheid verloor nog voordat hij geboren werd. Hij doet dit op een zeer serieuze toon, maar soms ontlokt hij aan de lezer ook een lach door zijn soms wat cynische blik op de wereld en het leven.

In deze bundel staan er zeven gedichten, maar deze smaken zeker naar meer. Lanoye weet zich goed een weg te banen in het thema vrijheid en weet de lezer op een poëtische manier aan het denken te zetten. Zijn gedichten zijn zeer relevant in dit tijdperk en het is dan ook niet moeilijk om je de situatie die geschetst wordt in te beelden.

Ik gaf deze bundel 4 sterren, omdat ik er erg van onder de indruk was. Poëzie is over het algemeen een stukje literatuur dat ik weinig op mezelf verken, maar dit heeft me een duwtje in de rug gegeven om toch wat meer aandacht te besteden aan dit specifieke deeltje van onze cultuur.