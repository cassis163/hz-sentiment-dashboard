Hayley Barker - Showstopper

Het circusleven trekt ons allemaal aan. Maar in dit circus is alles anders. De zuivere mensen gaan er graag heen, en dan willen ze dat er doden vallen tijdens de optredens. De artiesten zijn Droesems en een droesem is niks waard. Het zijn mensen die te zwakke genen hebben. Ze zijn er voor het vermaak van de zuiveren. Als kleine kinderen worden ze uit de sloppenwijken geplukt. Het leven in het circus is net zoiets als de gevangenis. Je weet nooit of je de volgende dag nog leeft. Wat heeft de spreekstalmeester Silvio voor je bedacht? De artiesten hebben veel pijn, maar voor de buitenwereld is daar niets van te zien.

Je volgt twee verhaallijnen. De eerste is van Hoshiko (de Kat), de koorddanseres van het circus. Ze is een publiekstrekker. Ze is een sterke jonge dame en heeft zich bij haar lot neergelegd… Ze zal sterven, niemand komt levend uit het circus! Op een dag lijkt haar laatste uur geslagen. Maar dan verschijnt er een zuivere jongen ten tonele. Ben is de zoon van de minister van droesemhandhaving. Zijn moeder heeft het hem met de paplepel ingegoten : droesems zijn slecht, tuig en niets waard. Doordat zij de minister is, komt hij in aanraking met het circus. Hij doet iets afschuwelijks in de ogen van zijn moeder en alle Zuiveren. Hierdoor gaat hij de wereld door ándere ogen zien en dan staat zijn hele wereld op zijn kop.

Dit circus verbergt vele geheimen. Sommige zijn gruwelijk en het blijft achter gesloten deuren. De buitenwereld mag er niks van weten….of het kan ze niks schelen.

Vlot geschreven. Super spannend en origineel. Er zitten stukjes in die bij horrorliefhebbers zeker in de smaak gaan vallen. Hartverscheurende momenten…. Maar vooral voel je als lezer dat de tijd dringt. Komen ze ooit nog levend uit dit horrorcircus?

De weergave is prachtig. De cover is mooi. De titel perfect. Elk hoofdstuk zie je door de ogen van Hoshiko of Ben. Ben zijn hoofdstukken herken je aan de tekening van de jongen op de berg. Hoshiko is een meisje op een koord.

Het einde is redelijk open, dus ik hoop dat deel twee snel komt!

Het is heel spannend, soms bloederig, maar vooral de doodsangst van de personages die in de lucht blijft hangen, zorgt voor kippenvel momenten. Ik geef het boek 5******.