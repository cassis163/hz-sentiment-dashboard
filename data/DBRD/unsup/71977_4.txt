De twee vrienden Tijger en Aap wonen in het oerwoud samen met Raaf, Krokodil en een vogelvriendje die je als herhalend kleurig detail telkens tegenkomt.
Blij ontvangt Tijger een uitnodiging voor de verjaardag van Aap. En bij een feestje horen cadeautjes. Hij gaat verzamelen en op weg naar Aap. Onderweg gebeurt er van alles, Tijger wordt verdrietig en dan weer boos. Hij durft bijna niet meer bij Aap in huis te klimmen, want kun je zonder cadeautje bij je beste vriend op bezoek gaan?

Duidelijke en herkenbare illustraties die nergens te eng worden, rust in kleurgebruik en oog voor details. De tekst heeft korte duidelijke zinnen met af en toe een vraag waardoor er interactie ontstaat tijdens het gezellige voorlezen.

Een warm verhaal over vriendschap voor oudere peuters en kleuters. En een leuke tip voor wie een cadeautje zoekt met een mooi thema.