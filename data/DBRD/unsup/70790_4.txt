Het Vastendieetkookboek is geschreven voor mensen die willen deelnemen aan het Vastendieet van Mimi Spencer en Michael Mosley. Daarnaast is het ook geschikt voor iedereen die van gezond en vers eten houdt. Je kan het kookboek prima gebruiken, ook als je niet het Vastendieet volgt. Het begint met een korte uitleg over vasten en dit dieet. Vasten houdt in dat je maar een kwart van de benodigde calorieën tot je neemt. Het idee is dat je twee dagen per week vast en de overige dagen gewoon eet. Hiervan val je af en vermindert vooral het buikvet (het gevaarlijke vet voor je gezondheid). Volgens de schrijvers is het boek wetenschappelijk bewezen en verantwoord. Dat is discutabel aangezien dat in elk dieetboek wordt gezegd en de dieetboeken elkaar geregeld tegenspreken.
Dit boek noemt zich geen dieetboek, al suggereert de titel van wel, maar een concept dat enorm veel voordelen voor de gezondheid heeft te bieden. Het is verschenen omdat mensen die het vastendieet volgen niet goed wisten wat ze op een vastendag konden, mochten en wilden eten.
“Dit boek biedt dan ook gezonde, uitgebalanceerde, voedzame, aantrekkelijke en mooie gerechten die eenvoudig te bereiden zijn.” En daarin moet ik de schrijvers helemaal gelijk geven. Ook al trekt het concept van vasten mij voor geen meter, het kookboek is een zeer welkome aanvulling in mijn keuken.
Pittige babyaubergine met granaatappel, yoghurt en walnootrijst
Voor twee personen:
1 middelgrote ui, gehakt
1 el olijfolie
1 teen knoflook, gepeld en geperst
1 el verse gemberwortel, geraspt
1 el harissapasta
2 tl komijnzaad
2 tl gemalen koriander
4 babyaubergines, gehalveerd
400 gr gepelde tomaten (uit blik)
1 el tomatenpuree
kneepje citroensap
½ tl suiker
200 gr kikkererwten (uit blik), uitgelekt
verse koriander, in stukjes gescheurd
1 el magere yoghurt
handvol granaatappelpitjes

Fruit ui in olijfolie, laat zacht worden en voeg knoflook, harissa, komijnzaad en koriander toe. Laat 3 minuten bakken, voeg dan de aubergines, gepelde tomaten in blokjes, tomatenpuree, citroen, suiker, zout en peper toe. Laat 30 minuten sudderen en boeg de kikkererwten toe, plus 1 el water als de saus te dik is. Verhit goed door en dien op met verse gescheurde koriander en besprenkeld met wat magere yoghurt en een handvol granaatappelpitjes. Serveer een wilde rijstsalade als bijgerecht.
Wilde rijstsalade met walnoot
50 gr wilde bruine rijst, gaar gekookt, uitgelekt en afgekoeld
20 gr walnoten, gehakt
1 bosui, fijngehakt
2 tl geraspte sinaasappelschil
1 el sinaasappelsap
½ tl chilivlokken
korianderblad, in stukjes gescheurd
zout en peper

Roer de ingrediënten door elkaar en serveer met verse koriander.

Het aubergine gerecht is echt heerlijk, heel veel smaken, een echt genot om te eten.
Ik heb alleen nog nooit een babyaubergine gezien. Een gewone aubergine heb ik dan ook in gehalveerde plakjes gesneden en veel minder lang mee gestoofd.
De tomatensaus heb ik wel een half uur laten prutten.

Van dit gerecht konden we met zijn drieën eten, nadat ik het rijstgerecht vermenigvuldigd had met vier. Weer niet gevast, maar wel erg gezond en heerlijk gegeten.

Recepten maken uit dit boek vereist een aantal bezoekjes aan de toko, de plaatselijke Marokkaanse supermarkt en dergelijke. Denk bijvoorbeeld aan: nigella zaad, edamames en bonenkiemen. Heb je echter vaker gekookt uit de kookboekn van Ottolenghi dan heb je deze ingrediënten ongetwijfeld in je kast staan.

Wellicht zijn de ingrediënten dan niet alledaags qua tijd past het wel uitstekend op een doordeweekse dag. De schrijvers gaan er namelijk vanuit dat je geen zin hebt om uren in de keuken te staan op een dag dat eten bijna taboe is; je vastendag.

Ik vind het dan ook een zeer aantrekkelijk boek. Daarnaast ook door zijn overzichtelijkheid, eenvoud, mooie foto’s, verse producten en de gezondheid die van de bladzijden afspat.