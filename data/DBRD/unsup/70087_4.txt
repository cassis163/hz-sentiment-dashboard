Fans van Discovery Channel zullen ongetwijfeld ook Bear Grylls kennen als presentator van survivalshows. Hij is avonturier, overlever en outdoorexpert. Doodsvlucht, het eerste deel in de Will Jaeger-trilogie, is het eerste boek van deze auteur. Maar: is hij wel de auteur van Doodsvlucht? In het dankwoord verwijst Grylls duidelijk naar Damien Lewis…. Toch even citeren: “Maar mijn grootste dank gaat natuurlijk uit naar jou, Damien Lewis, voor de manier waarop je me hebt geholpen een verhaal te maken van wat we samen ontdekten in mijn grootvaders oorlogskoffer, voorzien van het opschrift TOP SECRET. Het is simpelweg geniaal hoe je die documenten tot leven hebt weten te brengen.” Heeft Grylls dit boek samen met Lewis geschreven, of heeft Damien Lewis het hele verhaal als ghostwriter voor zijn rekening genomen? Na een zoektocht niet tot een pasklaar antwoord gekomen…
Deze spannende avonturen- en overleversroman speelt zich voor een groot gedeelte af in het Amazonegebied en is grotendeels gebaseerd op geheime oorlogsbelevenissen van Grylls’ grootvader. Het verhaal bevat een rijke bagage uit het Nazi-verleden. Will Jaeger is een avonturier pur sang, hij wordt geconfronteerd met een oud complot van de Nazi’s. Irina Narov, een duistere schone, kruist zijn pad.
Protagonist Will Jaeger is een complex iemand, waarbij de dualiteit tussen “alles is oke met mij” enerzijds, en de twijfels waarmee hij zit opgezadeld anderzijds, krachtig wordt neergezet. Will is een man die werd getekend door zijn verleden. Irina Narov daarentegen is een erg mysterieuze dame, die zorgt voor de nodige vonken met Will.. Positief ook dat het aantal karakters overzichtelijk blijft.

Als je vooraf weet dat Doodsvlucht een eerste deel is van een serie, dan is het logisch dat je na het lezen met een onvoldaan gevoel zou blijven zitten. Die kanjer van een cliffhanger op het einde… ja, dit doet je zin krijgen om snel deel twee te gaan lezen.
Verder een erg stevig plot. Een verhaal met een lekker tempo, vlot geschreven (door wie dan ook).
Je legt al snel de link met de boeken van Clive Cussler. Het nazisme dat in Doodsvlucht aan bod komt, de hints voor “overlevers” die in het verhaal voorkomen; dit alles is leerrijk en interessant.

Een verhaal vol actie, avontuur en pure survival, zeer fraai uitgeschreven. Een onderhoudend boek, waarin je de opgejaagde held met veel plezier volgt. Een protagonist die veel weg heeft van “Superman”, maar toch nog geloofwaardig overkomt. Geen echte thriller, maar eerder een roman waarin avontuur, actie en overleving een mooi geheel vormen.