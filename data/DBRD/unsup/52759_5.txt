Hoe twee totaal verschillende werelden elkaar uiteindelijk raken, twee totaal verschillende achtergronden en opvoedingen. Twee unieke vrouwen die zo ver van elkaars werelden afstaan, maar anderzijds zoveel gemeen hebben. Want waar draait het leven überhaupt om? En willen we dat niet allemaal?

Het verhaal speelt zich af in de negentiende eeuw – 1837 ...
Ida groeit op in Raben Steinfeld, Mecklenburg – Duitsland. Ze leeft daar met haar vader, twee broertjes en een zus. Hun moeder is gestorven tijdens haar laatste bevalling. Het gezin komt maar nauwelijks rond en Ida moet de zorg van het gezin overnemen. Ze gaat nog wel naar school, maar net als de 13-jarige Karl (haar klasgenootje) zal ze snel de school vaarwel moeten zeggen. Hard werken moeten beide kinderen en daarbij leven ze in een heel erg strenggelovige plaats waar het oude Lutheranisme nog steeds op de letter wordt gevolgd. Ida heeft een boekje gekregen over de reizen van Kapitein Cook.
Haar vader en de overige leden van de gemeente waaronder ook de familie Brandmann komen in contact met een man die hun voor een bepaald bedrag naar Nieuw-Zeeland te brengen waar land in overvloed blijkt te zijn, waar ze als kolonisten een heel nieuw leven kunnen opbouwen. Rijkdom wordt hun voorgeschoteld. Na veel overleg besluiten behoorlijk veel mensen uit Raben Steinfeld de gok te wagen en te gaan emigreren. Ida is als het ware al uitgehuwelijkt aan de luie Ottfried Brandmann, ze zullen trouwen als ze eenmaal in het beloofde land zijn. Ida heeft daar zo haar eigen gedachten bij, maar godvrezend als ze zijn wordt er natuurlijk geluisterd naar de ouders. Meisjes hebben sowieso al geen inspraak.
Karl wil ook graag mee, maar het benodigde geld ontbreekt. Toch weet hij een manier te vinden om ook in te schepen …

Aan de andere kant van de wereld, Piraki Bay, Nieuw-Zeeland (Zuidereiland),
groeit Kitten op als de dochter van Suzanne, een hoertje dat werkt in het bordeel van Barker. Suzanne is dan wel haar moeder maar zich om Kitten te bekommeren is wat veel gevraagd voor de alcoholiste. Gelukkig vangen de andere dames van plezier haar wel op, geven haar te eten en zorgen dat ze toch een beetje liefde krijgt. Het bordeel ligt in een plaats waar walvissen worden gevangen, waar de rijke George Hempelmann en zijn vrouw Linda ook wonen. Linda is ernstig ziek en Kitten gaat vaak naar haar toe. Ondanks Kitten's achtergrond heeft Linda een zwak voor het meisje. Het dorp is vergeven van de arbeiders die buiten veel drinken en hard werken niet veel vertier hebben. Ook de rondreizende handelaren en missionarissen zijn er nogal eens te vinden.
Als bordeelhouder Barker het 'briljante' idee krijgt om Kitten's maagdelijkheid aan de hoogste bieder te verkopen op de dag dat ze dertien wordt bedenkt Kitten een plan … zal ze kunnen ontsnappen en waar moet ze naartoe zonder geld? Is er een plek in Nieuw-Zeeland waar ze veilig zal zijn voor de opdringerige mannen?

Fictie en non-fictie zijn op een heel bijzondere manier door elkaar geweven in dit prachtige eerste deel. Een vleug geschiedenis over kolonisten, geloof en de oorspronkelijke bewoners – de Maori-stammen. Een adembenemende beschrijving van Nieuw-Zeeland en zijn bewoners die op wat voor manier dan ook hun hoofd boven water proberen te houden
Een liefdesgeschiedenis met hoop, maar ook vooral angst omdat de vrouw nu eenmaal in bepaalde culturen of geloven niet echt meetelde. Het zal je verbazen waarmee de vrouwen in die tijd te maken kregen.

'De tijd van de vuurbloemen' is een zalige dikke pil waarin je je een paar uurtjes kunt verliezen, onderdompelen in een stukje geschiedenis van het tot de verbeelding sprekende Nieuw-Zeeland.
Op de een of andere manier kreeg ik er een heel warm gevoel bij, alsof je “Het kleine huis op de prairie” aan het kijken was, zo beeldend krachtig beschreven. (Weet er nog wel iemand wat “Het kleine huis” was of word ik oud ;-)).

Kortom;
Ik kan niet wachten op deel 2!
Wat een heerlijk leesvoer weet Sarah Lark altijd uit haar mouw te toveren, chapeau!!
https://josesprakeloos.blogspot.nl/2018/04/sarah-lark-de-tijd-van-de-vuurbloemen.html