Liam, de twintigjarige zoon van de beroemde Zweeds-Nederlandse fotograaf McDonald Hope – alias Mac – trekt zich terug in de familiejachthut in de bossen in Hedeviken.
Hij wil daar in alle rust zijn debuutroman schrijven, nl. het leven van zijn vader. Daarvoor heeft hij dozen vol aantekeningen, brieven, foto’s en zijn laptop meegenomen uit Stockholm.
Aan de hand van eigen notities, het bekijken van foto’s genomen door zijn vader, anekdotes die hij zich herinnert, gesprekken die hij heeft gehad met familie, vrienden en kennissen beschrijft hij het flamboyante leven van zijn vader.

Tot zijn achttiende woonde Mac in Amsterdam en in Blaricum, waarna hij afreisde naar Stockholm en sedertdien heeft verbleven.
Mac verblijft in Zweden eerst in een jeugdherberg en verdient zijn kost in bar Tennstopet. Nadien verblijft hij bij de familie Sjöberg, waar Jacob een selfmade fotograaf hem de liefde voor de fotografie bijbrengt en hem gaandeweg de knepen van het vak leert.
Naast fotografie heeft Mac zijn eerste geslachtsgemeenschap met Cilla, de vrouw van Jacob.
Mac besluit zich, op aanraden van Cilla en tegen de zin van Jacob, in te schrijven aan de Kunstacademie in Stockholm.

Aan de kunstacademie leert hij zijn boezemvriend Hampus en zijn latere vrouw Freja – de moeder van Liam – kennen.
Met nog enkele studiegenoten richt hij de punkband Frejas Brost op, genoemd naar de borsten van Freja.
Mac verlaat de kunstacademie en legt zich volledig toe op de fotografie en groeit uit tot een wereldberoemd en alom geprezen en gevraagd fotograaf.
Tijdens één van zijn opdrachten maakt hij fotoshoots in een oude leegstaande en vervallen melkfabriek.
Mac koopt deze fabriek – doopt ze om tot de Melkerij – en verbouwt ze samen met zijn vrienden tot zijn woning, met werkruimtes en slaapkamers waar hij zich vestigt samen met Freja en zijn vrienden.
Gaandeweg leren we naast Freja de andere vrouwen in het leven van Mac kennen, zijnde Tilde – zijn assistente en de latere geliefde van zowel Freja als van Mac. Uit Mac’s relatie met Tilde wordt Ronja het halfzusje van Liam geboren.
De laatste vrouw in Mac’s leven is Nina een studente die onderdak krijgt in de Melkerij en ook zwanger geraakt. Het vaderschap wordt zowel opgeëist door Liam als door Mac.

Aan deze drie vrouwen ontleent het boek overduidelijk zijn titel.

Ronald Giphart heeft met dit boek een fantastisch werk geschreven. Hij schetst een mooi beeld van Zweden en van de Zweedse way of life en schrijft over de liefde, over vriendschap, over emoties, over seksbeleving en natuurlijk ook over fotografie.
Het boek leest vlot weg en verveelt nooit.

Dit boek kan ik bij iedereen aanbevelen.