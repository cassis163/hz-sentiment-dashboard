"Als niet het hele verhaal is verteld, dan gaat het een eigen weg en kunnen de gevolgen verschrikkelijk zijn." ~ p48.

Ik ben verliefd, op de boeken, op de auteur, op het verhaal, op de wereld, op ALLES!!! Wat was dit weer een geweldig boek, en het einde is precies goed: verhaal afgerond, maar genoeg prikkels voor het vervolg...

"Oorlog. Het is een raar klein woord voor zoiets groots." ~ p62.

Het Zilveren Labyrint is het tweede deel uit De boeken van Terra Fabula, die uiteindelijk uit 8 delen gaat bestaan en opgesplitst word in 4 tweeluiken, omdat (aldus de auteur) de verhalen te lang zijn om in 1 boek te stoppen. Het avontuur gaat vanaf de eerste bladzijde direct verder waar je gebleven was, William en Martha zijn intussen in Terra Fabula en gaan de strijd aan tegen Griselda. Maar voordat zij de confrontatie aan kunnen gaan gebeuren er uiteraard nog heel veel andere spannende dingen. Magie was nog nooit zo echt! En zelfs het boek zelf lijkt door magie te zijn bevangen, wat zich in geweldige vormgeving uit. Het is echt een boek dat je beleeft, met heel je wezen, en even voel je je echt in de wereld van Terra Fabula...

"De taak die ons meegegeven is, is een keuze die al is bepaald. Maar hoe je die taak volbrengt, dat is aan jou. Zo worden wonderlijke verhalen geboren." ~ p247.

Ik blijf het zeggen: Peter DeWillis is wat mij betreft echt de Jules Verne van deze eeuw! En ik hoop echt dat na de 8 boeken van Terra Fabula het volgende schrijf-project zich gelijk aandient, want zijn boeken wil ik mijn hele leven blijven lezen. Mensen echt: LEES DEZE BOEKEN!!!