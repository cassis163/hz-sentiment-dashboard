Een knaloranje boek met de kenmerkende foto van Ziggy Stardust op de cover. Dit is Bowie op z'n best. Het boek is een naslagwerk en geen biografie. De wereldtour die de tentoonstelling Bowie IS heeft gemaakt, is uiteindelijk in Groningen gestrand en heeft daar (voorlopig) de laatste stop. In verband met het overlijden van Bowie op 10 januari j.l. trekt de tentoonstelling meer bezoekers dan verwacht. Ook het boek, uitgebracht door Xander Uitgevers, doet het boven verwachting. Voor de fans en liefhebbers van de uitspattingen van Bowie in de afgelopen 4 decennia is het echt een must have. Het staat vol met prachtige foto's van zijn outfits, pagina groot foto's van een paar schoenen. Ach ja, het hoorde bij Bowie en dus hoort het in je collectie als je liefhebber bent. Maar als je echt iets over de man zelf wilt weten dan zijn er legio andere boeken die je meer kunnen vertellen over wie hij was i.p.v. wat hij droeg tijdens optredens. Het is leuk om te zien, prachtige illustraties maar qua verhaal is het niet meer dan een geschreven tentoonstelling. En dat is een perfecte vertaling van wat je in Groningen kunt zien. Een mooi en volledig naslagwerk, een aanrader!