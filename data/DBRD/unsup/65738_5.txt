Negen jaar zijn voorbij sinds de gebeurtenissen in Slapende reuzen. De wereld heeft kennisgemaakt met Themis en er staat de personages uit deel 1 een nieuwe uitdaging te wachten. Themis blijkt niet de enige buitenaardse robot te zijn. Er verschijnt namelijk uit het niets een tweede robot middenin Londen en niemand weet wat daar de bedoeling van is.

In Ontwakende goden wordt het verhaal opnieuw verteld door middel van vraaggesprekken, logboeken, audio-opnames, enz. Deze manier van vertellen zorgt ervoor dat je veel verschillende personages en hun kijk op de gebeurtenissen leert kennen. Ook is dit dé manier om als lezer op verschillende plekken te kunnen zijn en soms misschien net iets meer te weten dan de personages in het boek.

Wat ik fijn vond aan dit boek is dat je de personages nog beter leert kennen. Er is natuurlijk heel wat gebeurd sinds negen jaar geleden en ik merkte echt dat de personages veranderd zijn. Ook had ik het idee dat in Ontwakende goden meer ruimte was voor de achtergrond en de gevoelens van de personages, iets wat ik in Slapende reuzen soms wel een beetje miste.

Vooral de ‘naamloze vriend’ vond ik in het eerste deel heel interessant en daar wilde ik graag meer van weten. Juist omdat je zo weinig informatie over hem krijgt, wilde ik graag weten wie het nou precies is en wat hij doet. Hoewel het in het tweede deel ook nog een beetje vaag blijft wie het nou precies is, ontdek je wel veel meer over zijn achtergrond en zijn motieven.

Sylvain Neuvel laat het verhaal keer op keer een verrassende wending nemen. Telkens gebeuren er weer dingen die ik niet zag aankomen en waarvan ik ook niet wilde dat ze gebeurde. Het einde was, net als in Slapende reuzen, totaal onverwacht en een enorme cliffhanger waardoor ik niet kan wachten tot het derde boek verschijnt, want hoe gaat dit verder? Daar ben ik echt heel benieuwd naar.

Met Ontwakende goden laat Sylvain Neuvel zien dat hij in staat is om na een ijzersterk begin van de Themis Files een zo mogelijk nog beter vervolg te schrijven. In dit boek is meer ruimte voor de emoties van de personages en er gebeuren zoveel dingen die je als lezer niet ziet aankomen dat je het liefst maar door blijft lezen. Deze boeken zijn een perfecte mix tussen wetenschap, sci-fi en actie. Het einde is weer een enorme cliffhanger en ik ben dan ook zeer benieuwd of het derde deel van deze serie net zo geweldig gaat worden als zijn twee voorgangers.