De boodschap van het boek (Heer der planten) is het verkondigen van de boodschap dat we moeten opkomen voor de plantenwereld. De mens moet doordrongen worden van de betekenis van planten.

De auteur is opgegroeid in Spanje, in Asturië, waar vooral zijn moeder hem kennis laten maken met alles wat groeit en bloeit. Carlos Magdalena beschrijft de plantenwereld op zijn eigen manier. Hij leert ons dat de planten de basis van álles vormen. Planten leveren zuurstof, zij kleden ons, genezen en beschermen. Zonder planten zou de mens niet overleven.
Echter, de leefgebieden van de planten worden verwoest door kappen van bomen en door chemicaliën. Of door het introduceren van ‘verkeerde’ planten of dieren in een bepaald leefgebied, waardoor in een mum van tijd de bestaande vegetatie verdwijnt.

Carlos ‘jaagt’ op net niet uitgestorven planten; hij wil ze vermeerderen en behouden. In het boek beschrijft hij hoe en waar hij dit doet. Hij reist hiervoor naar de meest afgelegen gebieden ter wereld. Hij beschrijft zijn belevenissen boeiend en met enthousiasme, waardoor het boek een heerlijk en afwisselend verhaal wordt. Echter, de lezer moet zelf ook echt wel ‘iets’ met planten hebben, want anders kan ik me voorstellen dat men halverwege het boek afhaakt door de uitgebreide wijze waarop beschreven wordt hoe unieke bomen en planten door Carlos gered worden van de ondergang.

Feit is dat door het lezen van dit boek de mens anders naar de wonderen der natuur zal kijken. Dit boek eindigt met een epiloog: ‘Iedereen kan een messias (heer der planten) zijn”. Carlos heeft met dit bijzondere boek in ieder geval getracht de belangstelling en het nut van het plantenrijk aan de mensheid te verkondigen. Dit is hem met het schrijven van dit avontuurlijke boek zeker gelukt.