Het verhaal gaat over forensisch antropoloog Temperance “Bones” Brennan, die op het bureau geroepen wordt voor een speciale zaak. Er zijn twee kinderen vermoord door vermoedelijk dezelfde dader, de bekende Anique Pomerleau . Tempe heeft destijds meegewerkt aan een zaak met Pomerleau. Als er een derde meisje vermist wordt en weer aanwijzingen gevonden worden die leiden naar Pomerleau zijn ze vastbesloten haar te vinden. Intussen loopt het aantal moorden op. Temperance en haar collega’s willen deze psychopaat vinden voor er meer slachtoffers vallen.
Er volgt een zoektocht naar haar, waarbij ook Cold Cases uit het verleden opnieuw bekeken worden. Wat is haar motief? Waar is Pomerleau al die tijd geweest? Gaan ze haar vinden? Allemaal vragen waar je in de loop van het verhaal een antwoord op krijgt.
Temperance’s karakter wordt voldoende beschreven om je in haar in te kunnen leven. Haar levensstijl is inherent aan die van een vrouw met een drukke baan, ze eet veel fastfood is laat thuis en slaapt weinig. Ze heeft privéproblemen die ze intussen ook probeert op te lossen. Ze geeft niet op als ze eenmaal ergens aan begonnen is. Daar hou ik van.
De overige karakters worden iets minder duidelijk beschreven maar goed genoeg om je in hen te kunnen inleven. Bijvoorbeeld Andrew Ryan, haar ex en huidige partner in deze zaak. Je krijgt wel een idee wat voor persoon hij is.
Het boek is een psychologische thriller, die vlot leest, veel humor bevat en ongelofelijk spannend is. Het verhaal is realistisch. De forensische aspecten worden levensecht beschreven waardoor het lijkt alsof je het zelf doet.
De schrijfster bouwt de spanning naar het plot goed op .Iedere keer denk je te weten hoe het in elkaar zit, maar dan komt de schrijfster met een andere insteek waardoor je verbaasd bent en nog nieuwsgieriger wordt naar het eind. Het eind is zeer zeker niet voorspelbaar. Totaal anders dan ik van te voren bedacht. De schrijfster leidt je dus mooi om de tuin.
5 sterren