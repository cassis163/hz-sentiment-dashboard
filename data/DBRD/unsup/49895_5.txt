Dit boek is zo filmisch en vloeiend geschreven dat je het gevoel krijgt dat je onderuitgezakt en volledig ontspannen in de bank ligt en naar een tv-film kijkt met prachtige beelden van Spanje waarin zich een boeiend verhaal afspeelt. We bezoeken daarnaast ook nog Berlijn, Amsterdam en Antwerpen.

De Berlijnse ex-hoofdcommissaris Wolfgang is voor de vierde keer de hoofdpersoon in een boek van Ellen G. Zijn vriend Javier, het hoofd van de Guardia Civil, vraagt hem om hulp. Dit brengt hem naar het stadje Sanlúcar de Barrameda aan de Atlantische kust in het zuiden van Spanje.

Het stadje is vooral bekend om de sherry die er gemaakt wordt, Manzanilla. In Sanlúcar ligt de wijk El Paraíso, de residentie van de rijken. Javier vermoedt dat vanuit deze wijk een drugsnetwerk actief is. Hij zoekt een buitenstaander die undercover als toerist onderzoek kan doen omdat hij denkt dat het hoofd van de Policiá Nacional, Felipe Cordillo, er bij betrokken is. Wolfgang die goed Spaans spreekt is de aangewezen persoon.

Wolfgang mengt zich tussen de bewoners van El Paraíso en ten behoeve van zijn geloofwaardigheid koopt hij, met via Javier geleend geld, een villa. Hierbij geholpen door een plaatselijke makelaar van Duitse komaf. Aan iedereen hangt de geur van intriges en achterdocht. Dan verdwijnt tijdens de jaarlijkse sherryfeesten een kleuter die verwant is aan de eigenaar van de de grootste bodega in Sanlúar. De spanning in El Paraíso en in het boek stijgt langzaam.

Zoals in de eerdere boeken van Ellen G zien we ook hier weer de diepte in de karakters en het privé-leven van Wolfgang en zijn relatie met zijn vriendin Julia spelen een bijzondere rol in het verhaal.

Het boek leest prettig en ontspannen mede door de korte hoofdstukken. De plot is goed, en mooi uitgewerkt. De spanning wordt heel geleidelijk opgebouwd, maar door de verschillende verhaallijnen en karakters met veel intriges en emoties. De ontknoping is zonder meer verrassend te noemen. Ellen G zet je steeds weer op het verkeerde been.
De boeken van Ellen G zijn van een bijzonder mooie kwaliteit, dit is mede terug te vinden in het prachtige taalgebruik. Ellen mag zich een waar thrillerschrijfster noemen!

Kortom een boek dat zeer de moeite waard is en doet verlangen naar een volgend deel. Ik ben dan ook heel benieuwd naar een vervolg met de Berlijnse ex-hoofdcommissaris Wolfgang in de hoofdrol.

Ik waardeer deze thriller met 5/5 sterren *****