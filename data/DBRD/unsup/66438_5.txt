Afwisselend volgen we de Nederlandse familie Van Boetzelaer en de Duitse familie Von der Recken. In eerste instantie is nog niet duidelijk hoe deze verhalen met elkaar samenhangen. Later blijkt dat de auteur een afstammeling is van beide families. Oorlogsouders start ver voor de Tweede Wereldoorlog en geeft een prachtig beeld van het leven en welzijn van twee adellijke families en de normen en waarden binnen een dergelijke familie. In zekere zin liggen hier ook de wortels van de keuzes die ze maken in de Tweede Wereldoorlog. De auteur beschrijft haar familiegeschiedenis alsof ze er zelf bij geweest is en doet dit op een prachtige manier. Door ver voor de Tweede Wereldoorlog te starten wordt het niet een ééndimensionaal verhaal over foute Duitsers en foute Nederlanders, maar zijn het al mensen geworden van vlees en bloed die je kunt volgen in hun motieven en keuzes. Halverwege het boek komen we dichter bij de wortels van Isabel van Boetzelaer. Willem, de vader van de auteur, komt terecht bij de Waffen SS en uiteindelijk gaat hij werken bij de politie in Den Haag. Vooral deze laatste baan leidt tot dilemma’s. Het lijkt alsof Isabel van Boetzelaer daar bij haar vader toch niet echt de vinger achter heeft kunnen krijgen in hoeverre dit echte dilemma’s voor hem waren of dat hij toch overtuigd was van wat hem de goede zaak leek. Dit doet echter niks af aan het boek. Na de oorlog is hij vooral voor zijn rol bij de politie zwaar gestraft en heeft hij in de gevangenis gezeten en is tewerkgesteld in de mijn. Over de lange gevangenisstraffen van foute Nederlanders is weinig geschreven en ook dit maakt het een interessant boek om te lezen. Na het einde van de Tweede Wereldoorlog is de oorlog voor deze mensen in gevangenschap nog niet voorbij en ook daarna is het lastig om een bestaan op te bouwen. Ook het verhaal van de moeder van de auteur is aangrijpend. Zij wordt uiteindelijk paardentrainer voor het leger in de oorlog en na de oorlog ligt Duitsland natuurlijk volledig in puin. Zij moet met haar familie letterlijk zien te overleven. Nergens oordeelt Isabel van Boetzelaer, het is een warm portret van twee families met een lange rijke familiegeschiedenis. Dit samen met de historische foto’s die zijn opgenomen in dit boek, maakt het een uniek verhaal om te lezen.