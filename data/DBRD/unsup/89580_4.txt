Franck Thilliez (1973) brak internationaal door met Het Gruwelhuis. Het boek werd genomineerd voor vele prijzen waaronder de Prix des Lectrices, Prix du Solar SNCF 2006 (die hij ook won) en de Grand Prix ETL-Livre en eind 2006 verfilmd. Daarna verschenen o.a. Schaduw van de beul en De ring van Möbius. Naast schrijver is Franck Thilliez ook werkzaam in de Informatietechnologie. Hij woont met zijn gezin in Pas-de-Calais (Frankrijk).
Dagbehandeling is al weer het zesde boek in Nederlandse vertaling.
Alice Dehaene (25) is al geruime tijd in behandeling bij psychiater Luc Graham. Omdat zij periodes kent van geheugenverlies, probeert Luc door middel van onderzoeken er achter te komen wat het probleem van Alice is. Op een dag, tijdens een experiment met fotos, vlucht Alice en wordt pas dagen later weer teruggevonden. Zelf kan zij zich van die dagen niets meer herinneren. Claude Dehaene, de vader van Alice, wordt in de tussentijd in het ziekenhuis opgenomen met twee messteken in zijn borst. Hij zegt dat hij dit zelf heeft gedaan, maar daaraan wordt getwijfeld.
Julie Roqueval is als maatschappelijk werkster bij de Freyratkliniek van het regionale ziekenhuis in Lille werkzaam en werkt hier ook samen met Luc Graham. Op die manier hoort ook zij de verhalen van Alice en raakt geïnteresseerd in haar. Ook Alexandre Burleaux wordt in het ziekenhuis in Lille opgenomen. Hij werd door Julie gevonden in een bushokje. Naakt, vermagerd en verward. Langzaam maar zeker worden de vragen en de situaties waar Luc en Julie mee worden geconfronteerd steeds verwarrender en ongrijpbaarder. Kunnen zij het verhaal achter al deze personen en gebeurtenissen ontrafelen en oplossen?

In het begin heb je even tijd nodig om in het verhaal te komen. In nogal korte hoofdstukken worden alle personages gepresenteerd en dat resulteert in een wirwar aan namen en gebeurtenissen. Dagbehandeling is een boek waar je je aandacht continue bij moet houden om het verhaal te kunnen blijven volgen, ook omdat er hier en daar ook nog met verschillende tijdslijnen wordt gewerkt. Maar, het moet gezegd, als je eenmaal iets verder in het boek gevorderd bent en de puzzelstukjes langzaam maar zeker allemaal hun plaatsje gaan krijgen, dan begin je pas goed door te krijgen dat Dagbehandeling werkelijk een hoogstandje is. Psychologisch gezien is het een van de betere boeken die ik ooit gelezen heb. De diverse psychische afwijkingen van zowel Alice, haar vader Claude, haar moeder Blandine en de moeilijkheden waarin Alexandre en ook Luc Graham zich al bevonden en hun levens die nu, door allerlei gebeurtenissen, volledig op hun kop worden gezet, worden zo gedetailleerd en invoelbaar beschreven dat je er helemaal in mee wordt gezogen.
Ook qua spanningsopbouw is het boek briljant; pas stukje bij beetje wordt duidelijk dat alle verhaallijnen en personages uiteindelijk met elkaar te maken hebben en worden er geheimen ontmaskerd die je elke keer weer versteld doen staan. Ongelooflijk hoe goed Franck Thilliez erin geslaagd is om aan het einde van het boek geen enkel los eindje over te houden. Chapeau!