Geir Tangen is een populaire crimeblogger en -recensent in Noorwegen. Het Meesterwerk is zijn thrillerdebuut, dat hij begin 2016 in eigen beheer uitgaf. Maar na een maand kreeg hij een contract aangeboden door Gyldendal, een van Noorwegens meest prestigieuze uitgevers, en sindsdien maakt hij ook internationaal faam. Zijn boek zal in zo'n 20 landen verschijnen.

Het verhaal speelt zich af in het westen van Noorwegen, in Haugesund. Viljar Ravn Gudmundsson is journalist bij het Haugesund Nieuws. In het verleden was hij bijzonder succesvol, maar momenteel lijkt het allemaal niet zo goed met hem te gaan. Hij ontvangt een e-mail van iemand die aankondigt een vrouw te zullen vermoorden omdat zij een misdaad heeft begaan en daar niet voor gestraft is. Viljar gaat ervan uit dat het om een nepbericht gaat totdat de volgende dag blijkt dat er daadwerkelijk een vrouw vermoord is. Dan ontvangt hij de volgende e-mail van de anonieme scherprechter waarin een nieuw slachtoffer wordt aangekondigd. Inspecteur Lotte Skeivoll zet alles op alles om de moordenaar te stoppen.

Het verhaal speelt zich wisselend af in het heden, in 2014, en in 2010. Wat is er precies gebeurd met Jonas en zijn strenggelovige familie zo'n vier jaar geleden? En welke rol heeft Viljar hierbij gespeeld? Door het wisselen van tijd weet Tangen de spanning goed vast te houden. Als lezer blijf je je afvragen wat er in het verleden precies voorgevallen is.

De personages zijn goed uitgewerkt, met name die van Viljar. Ook van de moordenaar krijgen we een goede indruk doordat hij een gedeelte van het verhaal vertelt door middel van een ik-verteller. De dader ziet zijn werk als een meesterwerk, een muziekstuk:

"Het is prachtig om de verschillende instrumenten op het juiste moment te zien invallen."

Langzaam wordt duidelijk waarom dit boek een ode aan de Scandinavische thrillerauteurs is. Het plot lijkt in eerste instantie een beetje ver gezocht en de snelheid zakt halverwege even in om je vervolgens weer vast te pakken en door het verhaal te sleuren. Door onverwachtse plotwendingen loopt het verhaal net anders dan je had verwacht en zorgt Tangen dat de eerste violist voor een mooi slotakkoord zorgt.