Erika Foster krijgt dit keer te maken met de moord op een huisarts. De huisarts wordt op een compromitterende manier dood gevonden: Naakt in zijn bed vastgebonden en gestikt door een plastic zak om zijn hoofd. Men denkt al vrij snel dat men het in de richting van een gay-basher, een homofoob moet zoeken. Erika's instinct vertelt echter wat anders. Zij is ervan overtuigd dat er meer achter zit en kort daarna krijgt zij gelijk: een tweede man wordt op die manier dood gevonden, en dit keer is er geen sprake van homoseksualiteit bij het slachtoffer. Nu is er sprake van een seriemoordenaar. Maar wie en waarom?
Net als "Het meisje in het ijs" een erg spannend verhaal. Als lezer blijf je Erika volgen in haar verdriet om haar verloren echtgenoot, en ook de werkgerelateerde perikelen ontbreken niet.. Er zitten een paar leuke, zij het tamme, twists in het verhaal waardoor je graag wil weten hoe het zit. Na een derde van het boek gelezen te hebben wordt voor de lezer al duidelijk wie de dader is. Ondanks dat gegeven blijft het toch spannend op welke manier het team deze uiteindelijk al dan niet zal ontmaskeren. "Het meisje in het ijs" had bij mij een iets hogere wow-factor, daarom deze keer vier sterren. Ik kijk uit naar deel drie!