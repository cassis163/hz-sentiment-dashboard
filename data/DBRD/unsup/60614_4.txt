De scheidslijn tussen realiteit en fictie is op internet maar flintertje dun. Dat blijkt maar weer eens in de meeslepende thriller [Buzz] van Anders de la Motte.

Dit tweede deel in de trilogie gaat verder waar deel een [Game] geëindigd is. De hoofdpersoon in dit supersnelle en eigentijdse geschreven tweede deel is wederom Hendrik Petterson alias HP. Hij geniet volop van alle deugden des levens, maar mist de spanning van het spel wel erg. Zijn leven staat op het punt wederom een drastische wending te nemen.

Als hij na een wilde avond met een nog mysterieuze vrouw wakker wordt, zitten zijn kleren onder het bloed en blijkt de vrouw spoorloos verdwenen. Heeft het een met het ander te maken? Of speelt er iets anders? Is dit soms een onderdeel van de game? Hij wordt helemaal gek van de tweestrijd in zijn hoofd. Wie kan hij wel en wie niet vertrouwen? En erger nog, wie vertrouwt hem?

De tweede verhaallijn in dit boek is die van de zus van HP, Rebecca Normén. Zij is vanwege een burn-out tijdelijk op non-actief gesteld. Op een dag doet ze een vreselijke ontdekking als ze een kluisje opent dat ooit van haar vader is geweest. Wat ze daarin vindt doet haar huiveren. Wat zal ze over haar vader te weten komen?

En geweldig spannend verhaal ontpopt zich. Eerst worden alle personages en situaties goed in beeld gebracht en als dat eenmaal gebeurd is, slaat het verhaal als een mokerslag toe.

[Buzz] kan op zichzelf gelezen worden, maar ik adviseer eerst deel 1 [Game] te lezen. Niet alleen is dat ook een angstaanjagend goed boek, maar het zorgt er ook voor dat je de achtergronden weet van de handelingen die HP uitvoert. Met deze achterliggende kennis komt het tweede deel ook veel beter toch zijn recht.

Als je dit boek uit hebt zal je nooit meer hetzelfde denken over de werking van internet. De macht van het internet is groter dan we ons voor mogelijk houden, dat is een ding dat wel zeker is!