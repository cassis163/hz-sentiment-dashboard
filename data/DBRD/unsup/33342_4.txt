Huis van eb en vloed is het fictiedebuut van Sarah Maine en hopelijk niet het laatste fictieboek dat ze schrijft.

Het boek speelt zich af in 2010 en 1910. De overgangen in het boek zijn duidelijk aangegeven met een jaartal boven het hoofdstuk.

Bhalla House is al vele generaties in het bezit van de familie van Hetty als zij het erft. Het ligt op een eiland in de Hebriden en is afhankelijk van het tij wel of niet bereikbaar. Nu moet ze besluiten wat ze met het inmiddels vervallen huis gaat doen. Plannen zijn er om er een luxe hotel van te maken, maar de lokale bevolking is daar geen voorstander van. En hoe zit het met de menselijke botten die in het huis zijn gevonden?

Sarah Maine schrijft heel gedetailleerd over het natuurschoon op het eiland, waardoor je je een zeer goede voorstelling kan maken van het eiland en het huis waar het verhaal zich afspeelt. Ook de personages zijn goed uitgewerkt. De beide verhaallijnen lopen goed in elkaar over en uiteindelijk heeft de lezer een heel duidelijk beeld van de geschiedenis van het eiland.

In beide tijden is er een vrouwelijke hoofdpersoon. In 1910 is dat Beatrice, getrouwd met Theo, waar zij steeds minder contact mee heeft sinds ze op het eiland wonen. Steeds meer contact krijgt ze met de andere personen op het eiland, waaronder ook vele pachters. In 2010 erft Hetty het eiland, haar partner maakt grootse plannen voor Bhalla House, maar is dat eigenlijk wel wat zij zelf ook wil? Tijdens haar reis naar het eiland ontdekt ze veel over de geschiedenis van het eiland en haar eigen familie. Ze praat met de lokale bevolking en ontdekt oude brieven, de schilderijen van Theo en fotoâ€™s. Hierdoor ontdekt ze ook wat zij zelf graag zou willen doen met het eiland.

Huis van eb en vloed is een prachtige roman, met een goed uitgewerkte geschiedenis, een vleugje mysterie en een mooie natuur.