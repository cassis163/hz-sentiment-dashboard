‘Hé, waar ga jij eigenlijk heen met vakantie?’
De vraag maakte een eind aan zijn gedachten. Hij keek Roy aan en haalde zijn schouders op.
‘Wij gaan naar Suriname man, met de hele familie!’
‘Gaaf…’ bromde Karel jaloers, ‘vliegen zeker.’
‘Wat dacht je dan man, zwemmen soms? Gewoon mijn oma opzoeken en een beetje rondkijken waar m’n moeder gewoond heeft, een houten huis op palen weet je, met bananen ervoor.’ Hij grijnsde breeduit. ‘M’n broer heeft er leren voetballen, ik natuurlijk niet, ik ben hier pas geboren.’
Karel had zijn aandacht alweer verloren. Hij keek naar een meisje twee banken voor hem met lang bruin haar. Ze zat met haar buurvrouw te fluisteren maar hij kon niet verstaan wat ze zeiden.
‘Nog even opletten, voordat jullie denken dat je al van alles af bent. Dit jaar…’ zei de docente Nederlands, ‘hebben we besloten jullie een uitdagend project op te geven voor de zomer. Het heet Grensverleggend. Het is de bedoeling dat iedereen…’ er klonk gezucht uit de klas en geroezemoes. Karel die een van de grotere jongens was en achterin zat liet een luide boer.
‘Ja, jij ook De Groot,’ zei de docente. ‘Dat iedereen na de vakantie een verslag mee naar school brengt over wat je hebt gezien of meegemaakt in die tijd. Het hoeft niet persé een lopend verhaal te zijn. Het kan bijvoorbeeld een verslag zijn met een aardrijkskundig uitgangspunt, of een onderzoek naar een stuk geschiedenis over de plek waar je bent geweest, of geschreven zijn als een documentaire, met interviews of vraaggesprekken. Voor de vrijere geesten onder jullie mag het zelfs een verzonnen verhaal zijn, maar wel gebaseerd op je vakantie-ervaringen. Als het maar iets weergeeft van waar je geweest bent, iets wat grensverleggend was.’ (blz. 7)

Karel heeft een geweldig idee. Zijn vader gaat in de zomervakantie naar Australië, naar de Aboriginals, voor zijn werk. Hij hoopt zijn vader zover te krijgen dat hij mee mag. Dan kan hij een verslag maken over de Aboriginals voor zijn schoolopdracht. En het lukt! Karel mag met zijn vader mee naar Australië. Ze gaan naar het huis van tante Rianne, de zus van zijn vader. Die woont al jaren in Australië. Rianne is getrouwd met een veeboer en ze wonen in ergens in de middle of nowhere. Karel heeft al snel vriendschap gesloten met Jenny en Tim. Jenny is de stiefdochter van Rianne en Tim is een Aboriginal jongen die op de boerderij werkt. Karel voelt zich hier helemaal thuis. Maar er gebeuren vreemde dingen. Een adelaar heeft hem bijna aangevallen, zo leek het in ieder geval. Joe, een oude Aboriginal, vertelt Karel dat hij een band met de adelaars heeft. Daar begrijpt hij niets van.

Zal Karel er achter komen waarom de adelaar bij hem in de buurt komt? Leert Karel meer over de Aboriginals? Zal hij er een mooi werkstuk over maken?

Lees de rest van mijn recensie op Ikvindlezenleuk