Op het achterplat van dit boek een warme aanbeveling van Lee Child. En iedereen die een fan is van Child’s Jack Reacher zal inderdaad met groot genoegen de boeken van Barry Eisler over John Rain lezen.

In dit vijfde deel ontdekt John Rain dat zijn vroegere geliefde, Midori, een zoon van hem heeft en in New York woont. Rain zou graag vrede met haar sluiten, maar dat wordt bemoeilijkt doordat Rain vijanden heeft, die Midori in de gaten houden om te zien of Rain komt opdagen. Bovendien heeft Rain een warme relatie opgebouwd met Delilah, een Israëlisch geheim agente. Heen en weer geslingerd tussen zijn weerzin om zijn oude vak op te moeten pakken en zijn liefde voor beide vrouwen, moet John Rain met hulp van zijn vrienden Tatsu en Dox zijn eigen huid weten te redden… en die van zijn geliefden.

The Last Assassin  is een vakkundig neergezet spannend boek, met als centraal thema de strijd tussen de Japanse en Chinese onderwereld, die voor een groot deel in New York wordt uitgevochten. John Rain wordt hierin meegezogen, en voor hij het weet moet hij dingen doen die hij gezworen had niet meer te zullen doen… zoals mensen doden. Eisler weet haarscherp Rain’s twijfels en verlangens op papier te zetten. Zijn beste vrienden Tatsu en Dox zijn kleurrijke en levensechte figuren, en Delilah een vrouw die je beter zou willen leren kennen. Maar ook de gewetensstrijd die Midori voert, als John Rain ineens opduikt terwijl zij niet wilde dat hij ooit te weten kwam dat hij een zoon heeft, is met vaardige en gevoelvolle pen geschetst. De nodige actiescènes zorgen voor de vaart in het boek. John Rain is bij vlagen een ‘Reacher-type’ en, zoals gezegd, is de aanbeveling van Lee Child beslist een verdiende.

Dit vijfde deel is overigens uitstekend te lezen als je de overige vier delen nog niet kent. Zelf ga ik die beslist eens opzoeken, want The Last Assassin  smaakt naar meer. (Door: Jannelies Smit)