Dit jaar wordt K.Schippers (pseudoniem van Gerard Stigter) 78 jaar en nog steeds is hij een actief kunstenaar. De bundel Fijn dat u luistert is zijn nieuwste poëziewerk na de bundel Tellen en wegen uit 2011.

In het werk van Schippers speelt de verhouding tussen object en waarneming een belangrijke rol. Hij laat je de wereld steeds vanuit een ander perspectief zien, waardoor je blik op alledaagse dingen steeds verandert. Een prachtig voorbeeld hiervan is het gedicht Zwart:

Zie van deze letters,
die u hier leest,
heel even alleen maar  

het zwart of elke
betekenis is weggeglipt.

Staketsels en rondingen,
meer niet.  

Bekijk ze
als een vijfjarig kind
dat nog nooit
iets heeft gelezen  

Hij pakt in dit gedicht de lezer als het ware bij de hand om de andere kijk naar dingen beter te laten doordringen.  

De andere kijk op alledaagse zaken komt ook in andere gedichten volop aan bod, waarbij de dichter zijn karakteristieke poëzievormen gebruikt. Zo is het gedicht Het bericht een typisch voorbeeld van ‘gevonden poëzie’ (‘readymades’) waarbij de lezer wordt geconfronteerd met vijftien, drieregelige strofes waarin allerlei ‘berichten’ zijn opgenomen die een patiënt meekrijgt wanneer die zich meldt bij de spoedhulp.

Welkom op de spoedhulp, houdt u
rekening met een wachttijd. De mede
werkers helpen u zo spoedig mogelijk.  

Bedankt voor uw begrip. Wanneer u
de afgelopen drie maanden behandeld
en/of opgenomen bent geweest in een  
(…)  

Niet alleen is de tekst herkenbaar, maar gegoten in een gedicht ook bijzonder grappig. Bovendien zal de lezer bij een toekomstig bezoek aan de spoedhulp of gelijkwaardige dienst, onbewust aan dit gedicht worden herinnerd.

Niet alle gedichten zijn echter even toegankelijk en Schippers’ kijk op de werkelijkheid vergt bij het lezen wel de nodige aandacht van de lezer. De titel van de bundel, Fijn dat u luistert, lijkt dit ook aan te geven; de schrijver geeft aan het ‘fijn’ te vinden dat de lezer aandacht voor zijn werk heeft, maar verwacht wel dat de lezer goed ‘luistert’ en hem niet alleen maar simpel aanhoort. Al met al is de dichter er met deze bundel prima in geslaagd zijn credo uit te dragen:

Jij hebt de dingen niet nodig
om te kunnen zien  

De dingen hebben jou nodig
om gezien te kunnen worden  

En dat K.Schippers daarbij je persoonlijke gids is, is fijn.