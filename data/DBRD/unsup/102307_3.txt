Het is zaterdagavond en Roy is eindelijk eens vrij. Als politieagent draait hij onregelmatige diensten en wordt ook regelmatig opgeroepen. Zijn vrouw Monica geniet van deze avond en hoopt dat nu eens niet de telefoon gaat en Roy alsnog weg moet. Dan horen ze plots een kreet vanuit het huis van de buren. Roy gaat er meteen op af, terwijl Monica gauw 112 belt. En dan gebeurt datgene waar Monica altijd zo bang voor was. Roy wordt neergeschoten en overleeft het niet. Monica haar leven staat vanaf dat moment stil. Voor haar twee dochters moet ze door, maar haar leven zal nooit meer hetzelfde zijn. Ze heeft veel woede voor de dader in zich en als ze acht jaar later een bericht leest gaat deze woede over in haat. Ze zint op wraak, de moordenaar van haar man zal niet ongestraft blijven…

‘Waarom huil ik niet? Waarom voel ik geen verdriet? Waarom voel ik alleen die allesoverheersende haat…’

Het begin van 'Onbezonnen' is gebaseerd op een ware gebeurtenis. In juni 1997 is een politieman om het leven gekomen, toen hij een inbraak probeerde te verijdelen.

Het verhaal begint met een proloog die een situatie laat zien van een van de personages. Een heftige situatie waarbij je je afvraagt wat voor gevolgen dit gaat hebben. Daarna lezen we in de eerste hoofdstukken hoe het allemaal begonnen is. Wie verantwoordelijk is voor de dood van Roy en hoe het zover gekomen is. Dan maken we een sprong in de tijd en vanaf dat moment wordt de lezer meegevoerd met de wraakgevoelens van Monica.

'Onbezonnen' bestaat uit korte hoofdstukken, strakke, eenvoudige zinnen en opvallend is het grote lettertype. Door de eenvoud is het vlot leesbaar en toegankelijk voor een brede doelgroep. Afwisselend lezen we de belevenissen van de diverse personages, waarbij er een hoofdrol is toebedeelt aan Monica en Patrick. Alle bewijzen naar de moord op Roy wijzen naar Patrick en hij wordt verantwoordelijk gesteld. Zijn straf krijgt hij, maar voor Monica is het niet genoeg. Monica blijft hangen in haar gevoel van woede en haat. Maar Monica gaat heel ver in haar wraak, te ver. En juist hierin komt af en toe de geloofwaardigheid in het geding. De opening is sterk en heeft veel spanning in zich maar het wordt op een gegeven moment wat vlakker. Toch blijft de nieuwsgierigheid gewaarborgd door de vele ontwikkelingen en geeft de uitwerking naar de ontknoping weer meer spanning met zich mee.

Over de auteur Vera Lundi is tot nu toe weinig bekend. Naar het schijnt is het een pseudoniem, maar welke auteur er achter deze naam schuilt wordt goed geheim gehouden. De wijze waarop de gevoelens van de personages neergezet worden laat zien dat de auteur over een groot inlevingsvermogen beschikt. Sommige vinden een aantal beschrijvingen van situaties te gruwelijk en te schokkend, maar ik vind dat een thriller gruwelijk mag zijn. In dat opzicht is dit boek misschien niet voor iedereen geschikt. 'Onbezonnen' is een leuke, vlot leesbare thriller waarvan de puntjes nog op de i moeten worden gezet. Schrijftalent heeft de auteur zeker en mijn verwachting is dat dit in een volgend boek nog beter naar voren zal komen.

3,5*