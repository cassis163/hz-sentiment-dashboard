Na de thriller ‘Blond 15’ (2010), ‘Afrekening’ en ‘Onschendbaar’ (2013) is ‘Bijwerking’ het vierde deel in de serie over rechercheur Britt Franken van schrijfster Heleen van der Kemp. In elk boek komt een maatschappelijk thema aan bod en de boeken zijn ook los goed te lezen. ‘Bijwerking’ heeft een opvallende gele cover met daarop een mond met een pil ertussen.

Britt wordt opgeroepen nadat een jongen doodgeschoten is gevonden. Hij heeft een zakje partydrugs bij zich, waardoor hij al snel een drugsdode wordt genoemd. De drugs lijkt veel op de pillen waardoor verschillende toeristen in de stad ziek zijn geworden. Een week later is er een tweede dode jongen, om het leven gekomen doordat hij zomaar is doodgeschopt (ik blijf ‘kopschoppen’ een raar woord vinden) op straat. Britt en haar collega’s maken jacht op de moordenaars. Deze acties worden afgewisseld met dingen over Britt en haar dochter Bo, al was daar in dit boek maar weinig aandacht voor. Wel komt collega Karim en zijn familie aan bod. Karims zus wordt uitgehuwelijkt en dat geeft strubbelingen in het gezin. De relatie tussen Britt en Thomas, die eerst zo goed verliep, gaat ineens om onduidelijke redenen kapot. De omgeving van Britt wordt, bijna gelijkwaardig, afgewisseld door hoofdstukken over een vriendengroep die in de drugswereld werkt.

Het verhaal wordt vanuit meerdere perspectieven verteld en dat is af en toe flink verwarrend. Ook voerde de schrijfster veel personages op. Als echt fan van de drie voorgaande politiethrillers van Heleen waren mijn verwachtingen voor dit boek hoog gespannen. Hoewel de schrijfstijl van Heleen als altijd vlot is, kwam ik pas in de tweede helft van het boek een beetje in het verhaal. Dit terwijl ik haar eerdere boeken in één ruk heb uitgelezen. Ik vind het jammer dat er minder aandacht was voor het privéleven van Britt, ook vond ik het einde wat abrupt.

Het onderwerp is zeer actueel en Heleen heeft alles prima verweven tot één verhaal. Ik heb ervan genoten om het te lezen.