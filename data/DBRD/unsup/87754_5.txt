Een schitterend, ontroerend, indrukwekkend geschreven boek. Het verhaal begint met de gevoelens en twijfels van de schrijver zelf over het wel of niet gaan schrijven ervan. Een boek waarvan je stil wordt doordat de auteur op een bijzondere, soms intieme wijze de lezer deelgenoot maakt van het leven van zijn grootvader. De verschrikkingen van de loopgravenoorlog heeft hij zo goed en beeldend beschreven, dat mij dit niet onberoerd liet. Maar het boek is meer dan een relaas over WO I. Het is een tijdsbeeld, waarin het wel en wee van de arbeider onverschrokken en gedetailleerd verteld wordt.