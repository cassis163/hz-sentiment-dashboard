Laat ik maar meteen met de deur in huis vallen. Onderkoeld is geen boek dat bol staat van de spanning. Spectaculaire acties komen evenmin in het boek voor. Is het boek daarom vervelend. Nee, dat ook weer niet.

In Onderkoeld onderzoekt Erendur op zijn eigen eigenwijze manier de zelfmoord van Maria. Dit doet hij op eigen houtje. Tussendoor houdt hij zich ook nog bezig met een verdwijningszaak van ongeveer dertig jaar eerder. Maar zijn hoofddoel is om er achter te komen waarom Maria die zelfmoord gepleegd heeft.

Dat doet hij op een geraffineerde manier en stukje bij beetje lost hij de puzzel op tot hij weet wat er gebeurd is en waarom Maria tot haar wanhoopsdaad gekomen is.

De opbouw van het boek is goed. Nergens verliest Indridason het verhaal uit het oog. Toch vind ik dat er wel wat meer vaart in had kunnen zitten. Ondanks de korte hoofdstukken. Onderkoeld is voor mij geen boek dat boven de middelmaat uitsteekt. Daarvoor miste ik toch de spanning die ik in een thriller juist zo kan waarderen.