Literair agent Peter Katz ontvangt een geweldig fragment van een manuscript: het verslag door Robert Flynn van de gebeurtenissen die vooraf gingen aan de moord op een Princeton-professor. De professor deed in het geheim onderzoek naar stoornissen van het geheugen na trauma. Flynn beweert dat hij onlangs toevallig heeft ontdekt wat er gebeurd is, maar helaas, hier eindigt het fragment dat Katz ontvangt. De rest van het manuscript is onvindbaar. Achtereenvolgens gaan twee heel tegengestelde mannen in opdracht van Katz op onderzoek uit naar de ware toedracht van de moord. Over deze spannende zoektocht gaan deel 2 en 3 van het boek. Gaandeweg wordt duidelijk dat degenen die bij de gebeurtenissen betrokken waren heel verschillende herinneringen bewaren aan wat er in de nacht van de moord gebeurde. Wordt de moord opgelost? Komt de rest van het manuscript nog boven water? Wat is de rol geweest van onderzoeksassistente Laura? En als de moord wordt opgelost, wat kan de literair agent dan nog met het manuscript?
De Roemeense schrijver Chirovici brak internationaal door met deze knap gestructureerde pageturner waarin het verslag van de zoektocht minstens zo boeiend is als de vraag wie de moord gepleegd heeft en waarom. Het gegeven dat we niet alleen dingen uit het verleden kunnen vergeten maar ook zelf herinneringen kunnen scheppen, wordt in dit boek mooi uitgewerkt. Ook wordt gespeeld met het gegeven dat ieder vanuit zijn eigen perspectief een verschillend beeld heeft van personen en gebeurtenissen. Je denkt dat je door een venster kijkt, maar uiteindelijk zie je vooral je eigen spiegelbeeld. Het boek is in een nuchtere stijl geschreven. Als lezer blijf je na lezing nog aan het denken en puzzelen. Een intrigerende thriller waar meer inzit dan je op het eerste gezicht denkt.