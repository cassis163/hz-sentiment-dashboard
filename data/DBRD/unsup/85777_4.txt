In dit eerste deel van de Cazelet-kronieken worden de leden van de familie geïntroduceerd: de grootouders, hun drie getrouwde zonen met hun gezin en hun enige dochter.

In de zomer van 1937 en 1938 komen de gezinnen hun vakantie vieren op Homeplace, het grote huis van de grootouders in Sussex. De Tweede Wereldoorlog werpt zijn schaduw vooruit. Op de achtergrond wordt de dreiging van Hitler geschetst en de wens van Engeland om, na de Eerste Wereldoorlog, niet opnieuw in een oorlog betrokken te raken. De familieleden voelen de dreiging in verschillende mate en gaan er ieder op zijn eigen manier mee om. Ook verschillen de politieke opvattingen van de leden van de familie.

Ondertussen wordt de lezer geïntroduceerd in de leefomstandigheden en sociale omstandigheden van het Engeland in 1937. De onderlinge verhoudingen worden tijdens de zomervakantie waarin de hele familie bij elkaar is - vanuit verschillende perspectieven - geschetst. De karakters komen zo mooi uit de verf. Een andere manier om de hoofdpersonen te beschrijven, zijn de boeken die ze aan het lezen zijn en hun motief om deze te lezen.

De beschrijving van het dagelijks leven en de weerspiegeling van de tijdsgeest en bijbehorende fatsoensnormen en het scherp neerzetten van de karakters en hun onderlinge verhoudingen zijn de sterke punten van deze roman. Het eerste deel totdat de familie bij elkaar is op Home Place, is wat traag geschreven. Het loont zeker de moeite door te lezen, en zo van dit begin van de familiekroniek, die vrij gebaseerd is op het leven van de schrijfster zelf en in de eerste vier delen de jaren 1937 tot 1947 bestrijkt, te genieten. Je krijgt als bonus vanuit een ander, Engels, perspectief zicht op de Tweede Wereldoorlog.

Elizabeth Jane Howard (1923 – 2014) schreef de eerste vier boeken in de periode 1990 tot 1995. Het vijfde boek, dat ze in 1956 situeerde was een nakomertje, het kwam pas in 2013 uit. Wanneer je je verdiept in haar eigen (veelbewogen) geschiedenis, zie je de parallellen met een aantal personages in het boek. Zo bracht ook zij de zomers in Home Place door met haar familie, zijn haar vader en moeder als personages opgenomen in haar boek en heeft zij haar eigen geschiedenis – naar eigen zeggen – verdeeld over drie vrouwelijke personages.