Jeanne behoort tot het Paranormal Investigation Society. Voor de buitenwereld is dit een groep gosthunters die via videoverslagen op YouTube bericht over paranormale verschijnselen op diverse locaties. Wat hun kijkers niet weten, is dat ze geregeld tegen betaling zogenoemde geestverschijnselen in sc√®ne zet of er een schepje bovenop doet. Dit levert niet alleen boeiend materiaal op, maar vergroot ook de populariteit van de plek in kwestie.
De crew vormt een hechte familie, maar toch mist Jeanne haar moeder. Als ze op een bizarre zaak stuit in Nederland, besluit ze om in haar eentje af te reizen naar het geboorteland van haar moeder. Ze komt terecht bij de zachtaardige gastheer Wietze, die algauw betrokken wordt in haar onderzoek. Samen stuiten ze op heel wat onverklaarbare zaken waardoor Jeannes sceptisme over het bovennatuurlijke niet langer standhoudt. Wat is er echt en wat niet? De grens tussen beide lijkt dunner dan ooit.
Auteur Joany de Vries deelt sinds 2010 haar liefde voor boeken en schrijven via haar blog Craving Pages. Een jaar geleden nam ze zelf de schrijverspen op en won ze de YA-wedstrijd van uitgeverij Volt. Twee jaar later kunnen Nederland en Vlaanderen kennismaken met haar debuut Verschijning.
De zwierige, humoristische schrijfstijl van De Vries valt meteen op. Het perspectief van Jeanne zorgt voor heel wat onverwachte taalwendingen. Zo vraagt ze zich af, bij het zien van een putje vol haar, of er toevallig een bizon zich daar heeft gewassen. Het zijn verrassende gedachtekronkels die Jeanne een sterke eigenheid geven en het lezen zelf tot een avontuur maken.
Jeanne is een nerd in hart en nieren, te merken aan haar talrijke verwijzingen naar geeky dingen. Soms wordt dit een beetje veel en zelfs een tikkeltje karikaturaal, maar dat bederft de pret niet. Jeanne is een heldin, op haar eigen bizarre en onhandige manier. Haar sterke band met de andere, fijne personages is duidelijk voelbaar. Verschijning vormt dan ook een mooi evenwicht tussen gegriezel en de band tussen vrienden en familie.
Het bovennatuurlijk gaat steeds een grotere rol spelen. De Nederlandse setting en mysteries geven een waardevolle extra dimensie aan het verhaal. Er zijn veel leuke vondsten, maar die blijven soms oppervlakkig. Daardoor moet je als lezer bepaalde zaken gewoon aannemen en krijgen niet alle vragen een antwoord. Hierdoor komt het verhaal minder sterk uit de verf.
Verschijning is een overtuigend Nederlands debuut met een verrassende schrijfstijl, leuke personages en een mooie afwisseling tussen griezelen, lachen en ontroering.