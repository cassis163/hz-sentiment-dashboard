Livingstone manor, een groot landhuis in Engeland is het decor voor ‘de Geheimzinnige tuin’ van Sarah Jio.

In de proloog wordt al duidelijk dat er een zeldzame Camelia in een tuin staat, zo zeldzaam, dat er veel geld mee is te verdienen.
In 1940 gaat Flora vanuit Amerika naar Livingston manor om er als kindermeisje te werken. Maar er is veel geheimzinnigheid. Waarom praat niemand over de dood van de moeder, Lady Anne. En wat is er toch met de Camelia tuin?

2000: Addison vertrekt vanuit Amerika met haar man Rex naar Livingston manor. Zij vlucht weg voor haar verleden dat ze zo goed verborgen had weten te houden. Maar is Engeland ver genoeg weg? En wat voor geheimen zijn er op Livingstone manor, een oude plantenkas, en kamer die nog in complete staat is gehouden na de dood van Lady Anne, en de Camelia tuin.
Addison verdiept zich in de historie van het huis en stuit op een aantal oude verdwijningen in de omgeving.

Twee verhaallijnen die afwisselend van elkaar worden verteld en elkaar aanvullen. Beide verhalen hebben dezelfde basis en komen aan het einde heel mooi samen.

In een prettige schrijfstijl weet Sarah Jio de lezer vanaf de eerste bladzijde te boeien met het mysterie van de Camelia en Livingstone manor. Het heeft een fijne mix van romantiek, spanning en drama, met hoofdpersonen met wie je meeleeft. Tot aan de laatste hoofdstukken blijft het een vraag of de laatste Camelia “Middlebury pink” ooit nog zal bloeien.