Senator Charles F.Bonham stapt het podium op om 1.500 mensen toe te spreken wanneer hij in elkaar klapt. Paniek breekt uit. John Sykes, admiraal der marine, is de beste vriend van Bonham en ziet het drama voor zijn ogen voltrekken. John en Charles hebben zij aan zij gevochten tegen de Amazones toen deze de VS vloot in het Midden Oosten als doel hadden. De groep tegenstanders die de Amazones toen op hun pad vond was minstens verrassend te noemen, qua samenstelling, maar de middelen waren effectief. De voorvechters van gelijke rechten voor vrouwen kregen een gevoelige tik uitgedeeld en zinnen sindsdien op wraak.
De leidster van de Amazones, Angela Davenport, komt na lange afwezigheid op een bizarre manier weer onder de aandacht van justitie. Ook de locatie waar dat plaatsvindt is minstens merkwaardig te noemen. Tom Boolan is de inspecteur die het onderzoek in zijn schoot krijgt geworpen. Al snel zet hij zijn vraagtekens bij de gebeurtenissen en merkt hij met zijn vragen op veel tegenstand en autoriteit te stoten. Iets waar hij een bloedhekel aan heeft. De toon is gezet.

Laura Sieberg is een van de doelen van de Amazones. Zij is in staat gebleken de Amazones tot, tijdelijke, stilstand te brengen door hun cashflow stil te leggen. Ze had daarbij hulp van onder andere haar broer en belangrijke militairen. Daarmee verklaarde ze zich wel tot doelwit van deze groep. Als voormalig politieagente weet ze zich wel staande te houden maar tegen de Amazones moet je wel heel sterk in je schoenen staan en daarbij een lange adem hebben. Laura rouwt nog steeds om het verlies van haar grote liefde. In de strijd tegen de Amazones heeft zij veel verloren en nog steeds gaat zij gebukt onder het verdriet en de dreiging vanuit de Amazones. Zo erg zelfs dat zij zich genoodzaakt heeft gezien te verdwijnen. Net als haar medestrijders is het voor haar niet veilig en staat zij op de hitlist. Maar wanneer er een aantal gebeurtenissen plaatsvinden, staat ze ineens weer in het middelpunt van de belangstelling. Ook nu wordt ze ongewild betrokken in deze strijd maar ditmaal is het haar hoofd waar de prijs op staat. De vraag is nu of ze uit de handen van deze strijdende vrouwen kan blijven.

‘Wanneer ben je een terrorist en wanneer een vrijheidsstrijder?’

Het is top drukte op het hoofdkwartier van de VN in New York. De jaarlijkse Algemene Vergadering garandeert de aanwezigheid van alle wereldleiders en belangrijke politici. De ultieme gelegenheid voor de Amazones om een statement te maken en versneld hun zin te krijgen. Ze weten zich dusdanig te positioneren dat de wereld wel moet luisteren. Hun eisen zijn even simpel als onmogelijk, althans voor bepaalde wereldleiders dan toch. Militair ingrijpen lijkt vooralsnog gedoemd te mislukken, de Amazones lijken wel ongrijpbaar. Net als bij hun vorige grote opstand blijkt dat deze groepering goed georganiseerd en gefinancierd is, het is een zware tegenstander.

De Amazones zijn nietsontziend als het aankomt op gelijke rechten voor de vrouw. Hun manier van aanpak is discutabel, snoeihard is het wel. Op hoog niveau spelen de vrouwen hun troeven uit. Hoe dan ook zullen zij hun strijd voortzetten. Tactisch ontzettend slim en sterk lijken ze telkens een stapje verder te zijn. Het is een geoliede machine waarin toewijding en het dienen van een hoger doel centraal staat. De Amazones zijn heer en meester op dit moment en het moet wel heel raar gaan willen ze deze slag niet gaan winnen. Maar hun tegenstander heeft te maken met onderling gekonkel, concurrentie en wantrouwen. Zijn zij hierdoor niet al op achterstand?

Ze zijn er weer!!! Lang verwacht en gewacht maar dat was het meer dan waard. Wát een verhaal zeg. Ad van de Lisdonk is wederom meer dan succesvol geslaagd in het neerzetten van een filmisch geschreven verhaal. In navolg op Het Amazoneverbond is dit boek een meer dan waardig vervolg. Het is misschien zelfs nog wel beter! Wie is er te vertrouwen?

Buiten de grandioze schrijfstijl, prachtig woordgebruik en een tempo waar je ‘u’ tegen zegt is het verhaal bijzonder origineel. De feiten waar Van de Lisdonk mee werkt zijn werkelijk uniek te noemen. Het boek is snel, spannend, staat boordevol actie, realistische dialogen en leest heerlijk weg.
Het is een intelligent geschreven thriller, d.w.z. dat het een boek is geworden dat écht ergens over gaat. Niet zomaar dood en verderf, nee het gaat over een wezenlijke, actuele politieke discussie. Het verhaal is aan alle kanten kloppend, alle cirkels zijn rond. Je blijft lezen, wegleggen is nagenoeg onmogelijk. Op de flaptekst staat dat je het Amazoneoffensief en Amazoneverbond los van elkaar kunt lezen, de vraag is of je dat moet willen? Waarom zou je jezelf dat ontzeggen?

De afsluiting is werkelijk geweldig! De plot is verrassend, een toelichting aan het einde van het boek zelfs uiterst leerzaam. Het laat zien dat Van de Lisdonk op alle fronten goed doordacht te werk gaat en dat smaakt naar meer! De aanzet tot het vervolg, 'Het Amazoneconflict', is gegeven en doet het hart sneller kloppen. Reikhalzend wordt daar vanaf nu naar uitgekeken. Iedereen die deze twee boeken nog niet gelezen heeft die boft, die hebben nog veel moois in het vooruitzicht. Ons rest niets anders dan wachten……
Dit tweede deel waarin de Amazones wederom een hoofdrol spelen is in woord te omschrijven als: grandioos! Vijf knallende sterren zijn dan ook meer dan verdiend!