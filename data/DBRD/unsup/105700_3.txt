Waanbeeld is het derde boek van G.H. Ephron, het pseudoniem van schrijfster Hallie Ephron en forensisch neuropsycholoog Donald A. Davidoff. Het is overigens voor mij het eerste Ephron-boek dat ik lees. Waanbeeld is een erg knap geschreven boek over paranoia. Na de moord op zijn vrouw wordt Nick Babikian direct als hoofdverdachte ingerekend. De enige vriend die hij heeft, zijn advocaat Chip, roept de hulp in van forensisch psycholoog Peter Zack en dat is dan weer de hoofdpersoon van het verhaal. Zack heeft na de brute moord op zijn vrouw, enkele jaren terug, zijn leven weer opgepakt. Een man onderzoeken die naar alle waarschijnlijkheid zijn vrouw heeft vermoord, staat niet echt hoog op zijn wensenlijst, maar toch neemt Zack de zaak aan. Maar dit heeft meer gevolgen voor Zack dan hem lief is. Hij neemt zelfs de paranoide trekjes van zijn client over...

Zoals ik al zei is het een kanp geschreven boek en inhoudelijk interessant. De auteurs creeren een duidelijk beeld van de menselijke psyche, van paranoide wanen tot dementie en de invloed van psychologisch onderzoek in de rechtsgang. Ze hebben er duidelijk voor gekozen om te investeren in de diepte. Hierdoor blijven sommige karakters een beetje schimmig. Het einde is iets afgeraffeld maar toch is Waanbeeld een prettig boek om te lezen, doorspekt met de nodige spanning. De prachtig vormgegeven cover maakt dit boek compleet en boekenkastwaardig.