Een boek om voor te lezen aan grote kleuters of om lekker zelf te lezen vanaf een jaar of zeven. De rode draad is heel herkenbaar voor deze leeftijdsgroepen, want wie is er nou niet op zwemles geweest?

Eigenlijk gaat het boek over de vriendschap tussen Tijn en Elton. Ze willen helden worden en iemand redden. Daarvoor moeten ze eerst op zwemles. Dat blijkt Elton beter te kunnen dan Tijn. Eigelijk kan Elton veel dingen beter en dat steekt hij niet onder stoelen of banken. Toch is Tijn daar niet bijzonder van onder de indruk, blijft hij bij zichzelf en wat hij zelf kan of wil leren. De vriendschap met Elton verwaterd en Tijn ontmoet Kiki, zij heeft een sterke fantasie. Een sterke moraal doorspekt dit leesboek. De (vele) kleine pentekeningen van Gitte Spee geven de sfeer van het betreffende hoofdstuk mooi weer. Uiteindelijk komt alles goed maar over het daadwerkelijk behalen van het zwemdiploma wordt niet gerept. Daar mogen de lezertjes zelf over dromen.

‘Waterkoorts’ van Mary Heylema met tekeningen van Gitte Spee, Em. Querido’s kinderboeken Uitgeverij, mei 2015.

/Lmcmr