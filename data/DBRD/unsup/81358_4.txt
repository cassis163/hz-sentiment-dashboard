CytoSerum is een toonaangevend bedrijf dat door een aantal concurrenten graag zou worden overgenomen. Gordon Harris, de eigenaar, is het echter helemaal niet van plan. Hij is met zijn team iets groots op het spoor, iets wat een grote bevolkingsgroep kan helpen, een medicijn dat zijn weerga niet zal kennen. Omdat er inmiddels sprake is van vijandige pogingen tot overname is het bedrijf inmiddels overgegaan tot uiterste geheimhouding en zijn er tal van zeer zorgvuldige veiligheidsmaatregelen getroffen. Beschermde auto’s, uiterst waakzame en tot op het bot getrainde bodyguards/chauffeurs die hun leven zouden geven voor hun baas en zijn team. Deze groep onderzoekers bestaat onder andere uit dochter Sara en haar verloofde Ambrose, Jeffrey en nog wat lab personeel. Sara is de spil in het onderzoek en blijkt de laatste duw te hebben gegeven op een dood punt in het onderzoek waardoor de oplossing nu wel heel dichtbij komt. Ze staan op het punt van de grote doorbraak wanneer ineens de wereld op z’n kop komt te staan. Ambrose en Harris worden het doel van een goed geoliede aanslag, de staat van beveiliging gaat daarmee naar het hoogste niveau. Maar het is te laat, Sara wordt op klaarlichte dag ontvoerd en valt in de handen van twee vreselijke criminelen. Zij hebben de opdracht om op Sara ‘te passen’ en de tijd met haar te doden…….Ze belandt in een spreekwoordelijke hel en zal alles doen om te overleven. Maar de druk en het gehijg in haar nek is wel heel veel van het goede, is ze hiertegen opgewassen en houd ze dit vol totdat men weet waar ze haar moeten zoeken, laten ze haar überhaupt in leven om dat af te wachten? Wie zit achter deze plannen, welke van de concurrenten gaat zover dat er mogelijk doden zullen vallen?

‘Macht, lust, geld, spionage, hightech, moord, snelheid, seks, intriges, verraad, verleiding, pijn, angst.’

Een prachtige donkere vrouw. Verleidelijk maar vooral erg dodelijk, doet intussen ‘haar ding’. In opdracht struint zij als een kameleon door Londen en laat een spoor van raadselachtige sterfgevallen achter zich. Ze leeft en opereert onder de radar en falen is geen optie. Koelbloedig en zeer doeltreffend gaat zij te werk, in opdracht van Duke, ook wel bekend als Hertog Hemmingway. Aartsrivaal nummer een van CytoSerum en vastbesloten dit bedrijf in handen te krijgen en Harris op de knieën te dwingen. Hij gaat daarvoor letterlijk over lijken en niets uit de weg. Dat blijkt wel.

Het tweede deel van het boek legt zich voornamelijk toe op Benissa, de mysterieuze vrouw in dit verhaal. Een prachtige verhaallijn, een onverwacht gevoelig deel van het boek ontplooit zich. Dat lag niet in de lijn der verwachting gezien het eerste deel. De uitdieping van dit personage is er eentje die blijft boeien. Gevoelens van intens verdriet, schaamte, drama, dood en verderf in het zwaar getroffen Sierra Leone staan haaks op het geweld -van een totaal andere orde- in het eerste deel. Een prachtige balans in een apart en bijzonder boek. Een verhaallijn die begrip kweekt voor de acties en overdenkingen van deze merkwaardige doch trieste vrouw.

Snel, keihard, angstaanjagend en spannend. Een goed doordacht verhaal met veel aandacht voor details en uitleg –soms een beetje teveel- en duidelijk merkbare achtergrondkennis. Of het nu Londen, veiligheid, snufjes op IT, of farmaceutica betreft, Le Bon weet duidelijk waar hij het over heeft en dat uit zich in een bijzonder hoog gehalte geloofwaardigheid. Toch zijn er een aantal dingen die net wat té zijn, te doordravend en daardoor op zijn minst twijfelachtig. Om geen spoilers weg te geven kan ik daar niet heel gedetailleerd op in gaan. Als je het boek leest dan weet je wat hiermee wordt bedoeld. Is dat storend? Welnee, het had alleen wat minder, iets meer geremd mogen zijn. Maar ach, als je goed oplet, lekker in het verhaal zit en je goed vermaakt dat kan het zelfs wel een komische noot zijn. Het schrijfplezier en enthousiasme druipen immers van het boek en dat leest gewoon lekker. De subtiele verwijzingen naar bekende namen zoals John Grisham, Hemmingway, Hannibal, Boris Becker en nog een aantal deden geregeld een glimlach en/of een frons tevoorschijn toveren. Hoe origineel en onderscheidend kun je zijn? Tijdens het lezen van dit verhaal moest ik wel constateren dat beter opletten bij de exacte vakken op school wellicht een betere keuze zou zijn geweest. De natuurkundige uitleg, bepaalde woorden, heb ik eerlijk gezegd moeten opzoeken. Dit zou een struikelblok kunnen zijn maar laat het je alsjeblieft niet weerhouden dit boek te lezen. Hoera voor internet en het geeft het verhaal een apart cachet.
Naarmate de pagina’s naar het einde toe minder werden bekroop daar het gevoel dat er met een waanzinnige cliffhanger zou worden geëindigd, en ja dus, dat is ook het geval. Balen want de snelheid en fascinatie was hoog op dat moment. Reikhalzend uitkijken naar het tweede deel dus maar. De titel ‘Benissa’ belooft wat! Er staan ons lezers nog drie delen te wachten in deze serie ‘De mooie moorden’. Over een vette knipoog gesproken zeg…..
Zoals Le Bon zegt; ‘wordt vervolgd’.