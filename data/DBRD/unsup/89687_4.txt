Iedereen kent het gevoel dat je krijgt net nadat je een nachtmerrie hebt gehad. Na de angst volgt opluchting omdat het allemaal niet echt gebeurd is en je nog veilig in je warme bed ligt. Wat moet je echter doen als je voorspellende dromen hebt? Dromen over terroristische aanslagen en over vliegtuigongelukken waarvan je denkt dat ze echt gaan uitkomen.

Simone van der Vlugt schrijft in haar boek In mijn dromen over Rosalie, die zulke voorspellende dromen heeft. Het in 2011 verschenen boek is al de zevende thriller van Simone van der Vlugt. Als succesvolle thrillerschrijfster heeft ze al veel prijzen gewonnen. Enkele voorbeelden hiervan zijn de  Zilveren Vingerafdruk voor Blauw water, die ze won in 2009 en de NS Publieksprijs voor Op klaarlichte dag, die ze in 2010 kreeg. De kans is groot dat ook deze thriller in de prijzen zal vallen. Deze schrijfster kent dus duidelijk haar vak, maar toch vond ze In mijn dromen het moeilijkste boek dat ze tot nu toe heeft geschreven. Dat kwam vooral omdat het verhaal over een aantal gevoelige zaken gaat zoals: onze multiculturele samenleving met haar mooie en haar minder mooie kanten, de radicalisering van sommige moslimjongeren, terrorisme, opvattingen van de Koran en nog veel meer.
In mijn dromen vertelt het verhaal van Rosalie, een kapster uit het Amsterdamse Pijp. Ze is getrouwd met de zakelijke Jeroen. De twee besluiten naar Marrakech te gaan om hun huwelijksproblemen op te lossen. Als het einde van de reis nadert, droomt Rosalie dat hun vliegtuig tijdens de terugvlucht zal neerstorten. Ze besluit daarom haar ticket om te boeken. Haar man Jeroen hecht maar weinig belang aan haar droom en doet dit niet. Rosalie had echter gelijk, want het vliegtuig met Jeroen aan boord stort neer. Wanneer Rosalie terug in Nederland is, droomt ze over een terroristische aanslag in de metro. Ze besluit om haar verhaal aan de politie te vertellen, maar ze geloven haar niet. Rosalie is radeloos, want ze wilt iedereen waarschuwen, maar ze staat helemaal alleen. Zal iemand haar voorspellende droom geloven en zal dit op tijd gebeuren?
Het boek is geschreven in de ik-verteller. Rosalie Wesselink vertelt het hele verhaal en je weet dan ook precies wat zij denkt en voelt. Roos, zoals Rosalie door velen wordt genoemd, is een jonge vrouw die een kapsalon uitbaat. Onder andere door haar Marokkaanse vriend Rafik heeft ze een zekere interesse voor de islam gekregen. Zij heeft bijvoorbeeld de Nederlandse vertaling van de Koran gelezen. Rosalie is erg geliefd bij heel wat mensen die bij haar in de buurt wonen, na de dood van haar man wordt ze door iedereen getroost.
Al in het begin van het boek sterft Jeroen, de echtgenoot van Rosalie in een vliegtuigongeluk. Rosalie vindt dit natuurlijk erg, maar ik vind toch dat de schrijfster te weinig aandacht besteedt aan het rouwproces van Rosalie. Naar mijn mening is ze haar man al relatief snel vergeten. Rafik is een van de beste vrienden van Rosalie. Hij is de eigenaar van het Marokkaanse restaurant Casablanca en hij is moslim. Rafik is erg belangrijk voor Rosalie, maar ook voor de lezer. Door hem kom je veel interessante zaken te weten over de islam, extreme moslims, de Koran enzovoort. In enkele fragmenten uit zijn jeugd, lees je hoe jongeren het Westen leren haten en het daarom willen vernietigen. Gelukkig ziet Rafik tijdig in, dat hij geen geweld wil gebruiken tegen het Westen. Aan haar collegas, maar toch vooral aan Elvan, vertelt Rosalie veel over dingen die haar bezighouden. Met haar ouders heeft ze niet zon goede band. Ze zijn erg gelovig en ze zijn er niet mee opgezet dat hun dochter denkt dat ze paranormaal begaafd is. Volgens haar ouders bepaalt alleen God wat er zal gebeuren, daar heeft Hij hun dochter niet voor nodig. Roos ouders blijven trouw aan hun geloof en dat ten koste van hun dochter. Het is erg om te lezen hoe weinig begrip en steun ze van hen krijgt. Haar zus Sofie steunt haar wel. Ze wil Rosalie helpen met haar droomprobleem door voor haar een boek te kopen. Haar broer Wouter is een nuchter iemand, die ook niet veel voelt voor de voorspellende dromen van Rosalie.
In mijn dromen is een thriller die erg vlot leest en voor iedereen begrijpbaar is. Het is niet de spannendste thriller die ik ooit heb gelezen, maar dat stoorde me niet. Simone van der Vlugt gaat actuele onderwerpen zoals extreem gelovigen, terrorisme, onze multiculturele samenleving, cultuurverschillen, de verschillende interpretaties van de Koran, niet uit de weg. Het zijn geen gemakkelijke onderwerpen, maar de schrijfster had de moed om ze allemaal aan te kaarten. Ik vind dit boek goed omdat de schrijfster er een boodschap wil mee overbrengen aan de lezers. Volgens mij wil Simone van der Vlugt met dit boek aantonen dat we iemand nooit kunnen en mogen beoordelen op zijn afkomst. Er zijn bijvoorbeeld wel Marokkanen die foute dingen doen, maar hierdoor mag je geen andere Marokkanen veroordelen. Ik heb ook geleerd dat de Koran geen boek is dat mensen aanspoort om aanslagen te plegen in naam van Allah of vrouwen te discrimineren. Sommige stukken uit dit boek kunnen wel dubbelzinnig opgevat worden, maar je moet alle stukken lezen in de context waarin ze thuishoren. Een aantal moslims interpreteren sommige passages al dan niet moedwillig verkeerd, maar dat wil nog niet zeggen dat elke moslim dat doet. De schrijfster probeert in In mijn dromen ook uit te leggen waarom sommige jongeren zich laten meeslepen door een extreme godsdienst. Vaak zijn deze jongeren eenzaam en zoeken ze zekerheid en verbondenheid. Naar zulke mensen zijn terroristen op zoek, ze geven steun en vertrouwen aan de jongeren, maar misbruiken hun vertrouwen. Ze leren de jonge mensen dat het Westen slecht is en als ze de jongeren in hun macht hebben, vragen ze hun om bommen te gaan plaatsen. Helemaal gehersenspoeld doen de jongeren dat, vaak zonder te beseffen dat de bom die ze vervoeren sneller zal afgaan dan ze denken en niet alleen anderen zal doden, maar ook hun eigen leven zal kosten. Het verbaasde mij trouwens dat de jongeren vaak niet eens zelf weten dat ze ook zichzelf gaan opblazen, ik dacht altijd dat ze goed wisten waar ze mee bezig waren. Doordat alle themas zo actueel zijn, vond ik het nog interessanter om dit boek te lezen. De schrijfster vertelt ook eens de andere kant van het verhaal, vanuit het standpunt van de jonge moslims.

Ik kan In mijn dromen aan iedereen aanbevelen. Het is niet de meest spannendste thriller, maar het boek heeft meer dan genoeg andere kwaliteiten. Alle actuele themas die de schrijfster bespreekt, zijn zo interessant dat het boek echt de moeite waard is. Dit is zoveel meer dan gewoon een verhaal, want je leert als lezer veel bij over een heel andere cultuur. Is het echt enkel hun fout of zijn we zelf misschien ook een beetje schuldig? Na het lezen van dit boek sta je misschien wel even stil bij deze en andere vragen.

VAN DER VLUGT, S., In mijn dromen, 1e druk, Anthos, Amsterdam, 2011.