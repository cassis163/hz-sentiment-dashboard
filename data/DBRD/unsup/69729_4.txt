Al twee jaar lang wordt het Australische plattelandsstadje Kiewarra geteisterd door extreme droogte. Het land droogt uit, het vee sterft en de mensen zijn de wanhoop nabij.
De spanning wordt nog ondraaglijker wanneer drie leden van een gezin dood worden aangetroffen. Aangenomen wordt dat Luke Hadlers zijn vrouw en zesjarige zoontje van het leven beroofde en vervolgens de hand aan zichzelf sloeg.

Aaron Falk wordt gesommeerd terug te keren naar het stadje waar hij opgroeide om de begrafenis van zijn vroegere beste vriend bij te wonen. Hij raakt daar tegen wil en dank betrokken bij het onderzoek naar deze dramatische zaak. Als de vragen zich beginnen op te stapelen en het wantrouwen groeit, wordt Falk gedwongen de gemeenschap onder ogen te komen die hem twintig jaar geleden heeft verstoten. Wat heeft het verleden van Aaron met de moordzaak van nu te maken?

Zelden begint een boek zo sterk. Het heeft een onderhuidse spanning die naarmate het verhaal vordert niet afneemt. De beschrijvingen van de omgeving, de personages en gebeurtenissen zijn erg goed gedaan. Je ziet en voelt het verhaal en het is dan ook geen verrassing dat de filmrechten reeds aangekocht zijn. De vele personages zijn allemaal goed gekarakteriseerd.
Het zou kunnen zijn dat voor sommige lezers het een en ander ver voor het einde al duidelijk is maar dat je het dan zo boeiend weet te houden dat je toch door blijft lezen is zeer knap. Zeker als je weet dat dit boek het debuut is van de schrijfster Jane Harper. Het verhaal is doorspekt met flashbacks maar nergens is dat storend. Als bij het einde de flashbacks dan ook nog eens in het heden voor de oplossing zorgen weet je dat je een goede thriller gelezen hebt.
Een zeer noemenswaardig verhaal die waarschijnlijk tot hoog in de top 10 van de meest verkochten boeken gaat komen, simpelweg omdat het goed geschreven is en voor iedereen leesbaar.