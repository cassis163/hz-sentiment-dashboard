Twee jaar geleden won Mieke de Loof de Hercule Poirot-prijs voor de beste Vlaamse misdaadroman. Duivels offer was het eerste boek in een reeks rond Ignatz Ksaveri, een jezu?et die voor zijn orde de gevoelige en gevaarlijke klusjes mag opknappen. Labyrint van de waan is het tweede deel, opnieuw genomineerd voor de Hercule Poirot-prijs. De setting is dezelfde gebleven: Wenen, begin vorige eeuw.
Ignatz wordt door zijn overste ingeschakeld om documenten te ontfutselen van Adolphe Jonckx, de leider van de Belgische afdeling van Sodalitium Pianum, een geheim genootschap binnen de katholieke kerk. Het voornaamste doel van het genootschap is de strijd tegen het modernisme binnen de Kerk in al haar vormen: tegen de opkomst van de vakbonden, tegen de scheiding van kerk en staat. Daarmee komen deze integralisten in botsing met de jezu?eten, zeker als blijkt dat Sodalitium Pianum aan invloed wint in het Vaticaan. De papieren die Ignatz moet zien te pakken te krijgen, kunnen de hele genootschap compromitteren en voor een groot stuk onschadelijk maken. Ignatz laat zich (niet zonder slag of stoot) interneren in Steinhof, een sanatorium voor de rijken in Wenen, waar ook Jonckx tijdelijk verblijft. De speurtocht kan beginnen. Maar er zijn nog kapers op de kust...
Ook ten tijde van Duivels offer werd De Loof al geprezen voor de historische enscenering. De Loof heeft haar tijd de afgelopen twee jaar goed gebruikt. De strijd tussen modernisme en integralisme, een strijd die ook vandaag nog voortwoedt, is uitgebreid gedocumenteerd. Daarnaast is ook wat toen voor geneeskunde doorging, uitstekend beschreven. Ignatz ondergaat zowaar een elektroshocktherapie en in Steinhof waart een dokter rond die maar al te graag zijn pati?nten als proefkonijn gebruikt. Dat alles biedt de geknipte achtergrond voor allerhande intriges en hachelijke situaties. De Loof heeft bovendien haar verhaallijn al heel wat beter in de hand dan in Duivels offer, dat leed onder het ontbreken van een duidelijke lijn. Kortom, De Loof bevestigt niet alleen haar kunnen, ze doet er ook nog een schepje bovenop.