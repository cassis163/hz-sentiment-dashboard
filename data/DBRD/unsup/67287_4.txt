In Londen worden jonge jongens ontvoerd die een paar dagen later dood langs de oevers van de Theems worden teruggevonden. Ze zijn allemaal doodgebloed en de manier waarop ze zijn neergelegd wijst erop dat de moordenaar een soort tableau wil achterlaten. Hoofdrechercheur Dana Tulloch leidt het onderzoek waarbij ze hulp krijgt van Mark Joesbury van de afdeling Bijzondere Misdaden.

De moorden leiden tot grote onrust bij de bevolking en hebben ook grote invloed op de twaalfjarige Barney Roberts die dingen ontdekt die hem in een uiterst lastige situatie brengen. Zijn buurvrouw is rechercheur Lacey Flint, een collega van Mark Joesbury. Zij heeft in een eerder onderzoek een traumatische ervaring meegemaakt, is nog steeds met ziekteverlof en wil vooral niet bij het politiewerk betrokken worden maar door haar contacten met Barney lopen zaken anders dan zij zou willen. Heel anders.

Blijf waar je bent is het derde deel dat Sharon Bolton over haar hoofdpersoon Lavey Flint schreef. De eerste twee delen, Zielsgeheim en Nachtmerries werden goed ontvangen en ontvingen positieve kritieken. Blijf waar je bent is een intrigerende thriller die door de vele korte hoofdstukken veel vaart heeft en heel erg plezierig leest. De sfeer die Sharon Bolton over Londen oproept is duister, een beeld van de stad dat voor velen onbekend is. Een stad waarin het mogelijk is om vreselijke moorden te plegen en daarvan aan de oevers van de rivier een voorstelling die maken zonder dat iemand er erg in heeft.

De personages zijn goed uitgewerkt. De onmogelijke aantrekkingskracht tussen Lacey en Mark wordt overtuigend uitgewerkt. Ook de belevingswereld en het taalgebruik van twaalfjarige kinderen zijn geloofwaardig op papier gezet. Je zou verwachten dat er voor een rechercheur die met ziekteverlof is geen hoofdrol kan zijn weggelegd maar dat is bedrieglijk. Lacey Flint speelt een belangrijke rol en haar karakter is in vergelijking met eerdere boeken gegroeid.

Spanning is in het hele verhaal aanwezig en er zijn veel verrassende plotwendingen. De ontknoping is uiterst enerverend en de afloop onvoorspelbaar. Allemaal elementen die van Blijf waar je bent een intrigerende en geloofwaardige thriller maken.