Virginia woont samen met haar man Frederick Quintin en haar 7-jarig dochtertje Kim op een landgoed in Norfolk. Rustig gelegen, ver weg van alle drukte, probeert zij hier de demonen uit haar verleden achter zich te laten. Tijdens een vakantie in Schotland wordt haar rust echter wreed verstoord door het Duitse echtpaar Nathan en Livia Moor dat haar om hulp vraagt. Tijdens hun wereldreis per zeilboot hebben zij schipbreuk geleden bij Skye en nu hebben zij niets meer. Virginia Quintin, die de voormalige bazin was van Livia, voelt zich, in tegenstelling tot haar man, Frederic geroepen om de twee te helpen. Als de Quintins teruggaan naar hun woonplaats in Norfolk, laat Virginia het onfortuinlijke echtpaar in hun vakantiehuis logeren, zodat ze de tijd hebben om uit te zoeken waar ze heen moeten. Dan volgt Nathan de eenzame bankiersvrouw Virginia naar haar woning op het landgoed Ferndale House. Intussen is de omgeving van Kings Lynn in rep en roer. Er zijn al twee kleine meisjes verdwenen die later verkracht en vermoord zijn terug gevonden. Hoewel Virginia haar handenvol heeft aan Nathan, die haar een gevoel geeft dat ze al heel lang niet meer voelde, maakt ze zich toch zorgen om de kinderlokker. En dan verdwijnt Virginia's zevenjarige dochter Kim en moet ze er alles aan doen om haar dochter terug te vinden.
Dat Charlotte Link weet hoe je een goede thriller kan schrijven, laat ze zien met De echo van de schuld. Met alleen misdaad kom je er niet en dat weet Link maar al te goed. Want hoewel het thema misdaad sterk aanwezig is, bestaat de roman uit meer lagen. Virginia's psyche, angsten en verleden komen langzaam maar zeker bloot te liggen. Elk hoofdstuk geeft een deel van dat verleden prijs, maar niet te veel zodat je als lezer nieuwsgierig blijft. Wat is er met haar gebeurd?
Ook begrijpt Link heel goed hoe je spanning opbouwt. Door de verschillende verhaallijnen in het boek creëert ze een spanning die de situatie van meerdere kanten belicht. Ook de rol van Nathan wordt bijzonder mooi uitgebuit. Hij draagt zowel bij aan de spanning, als aan het blootleggen van Virginias ziel en aan de verdwijning van Kim.
De grote kracht van het verhaal is dat Link op intelligente wijze en met diep psychologisch inzicht, meerdere lagen laat samenkomen. De verschillende elementen van de ingenieuze plot, zorgen voor een constant aanwezige spanning en komen samen in een totaal onverwacht slot. Link laat bijna niets los over de ontknoping tot op het moment van de ontknoping zelf. Dan vallen alle kleine stukjes op hun plaats. Kortom een regelrechte aanrader, die zelfs voor de kachel je haren rechtovereind doet staan.