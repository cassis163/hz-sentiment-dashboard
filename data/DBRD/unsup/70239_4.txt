Vijf jaar geleden stortte de wereld van Rachel Wiltshire (23) in toen bij een ongeluk haar beste vriend Jimmy overleed, terwijl hij haar probeerde te redden. Zelf raakte ze toen gewond aan haar gezicht en haar hoofd. Rachel verbrak haar verkering met Matt en verhuisde naar Londen. Omdat haar beste vriendin Sarah gaat trouwen, komt de vriendengroep van weleer weer bij elkaar tijdens een etentje in Great Bischopford. Als Rachel ’s avonds het graf van Jimmy bezoekt, krijgt ze zo’n hoofdpijnaanval dat ze buiten bewustzijn raakt. Als ze bijkomt in het ziekenhuis, is haar leven compleet anders dan ze zich herinnert. Het ongeluk van vijf jaar geleden is niet gebeurd, Matt en zij zijn verloofd en Jimmy leeft nog…

Deze debuutroman van de Britse Dani Atkins heeft een saaie omslag maar een zeer bijzonder verhaal. In dertien hoofdstukken schrijft zij, met een vlotte pen, het levensverhaal van ik-persoon Rachel op. De schrijfstijl is chicklitachtig. Nadat Rachel voor de tweede keer een hoofdtrauma oploopt, wil je als lezer alleen maar weten wat er precies aan de hand is. Haar verbijstering over het leven dat zij nu lijdt volg je op de voet. De auteur beschrijft alles zo levensecht en hartverscheurend, dat je je als lezer mede blijft verbazen over alles. Omdat alles wel erg precies wordt beschreven gaat het verhaal soms wat traag, maar de emotionele plot maakt het verhaal af.

Versplinterd is een boek met een uniek thema en een emotionele ontknoping