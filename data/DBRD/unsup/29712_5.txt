Wow! Wat een debuut! Heel veel gemengde gevoelens maar ook hartkloppingen, weemoed en heel veel overpeinzingen.
Het verhaal gaat over Yann die zich mateloos ergert aan de massale opkomst van haatpredikers in Frankrijk. Overal waar hij komt rijzen ze als paddestoelen uit de grond. Tijdens één van die opkomsten krijgt hij een uitnodiging van een meisje, Marine, om naar een ander soort bijeenkomst te komen. Alleen.
Totaal verbouwereerd wordt dit de ommekeer in zijn leven maar ook de levens van heel veel mensen.

De titel klonk me heel raar in de oren maar blijkbaar is het een spreekwoord. Bij nader opzoekwerk kreeg ik de betekenis mee: kiezen tussen twee kwaden. En kort samengevat gaat de rode draad in het verhaal hier wel echt over. Is geweld bestrijden met geweld het antwoord? Zal er ooit een remedie zijn tegen alle geweld? Of zal er ooit een dag komen dat er nergens geen oorlog meer is of meningsverschil?

Van Scylla in Charybdis is zeker geen alledaagse roman, verre van. Het verhaal is zéér aktueel, bijna op het profetische af. Het speelt zich af in de nabije toekomst (2022) maar zou perfect op vandaag kunnen slaan.
Van Scylla in Charybdis gaat niet alleen over politiek en religies, maar bevat ook een verhaal vol spanning, kameraadschap, liefde en verdriet.

"Het is triest om integratie achteruit te zien gaan waar ze eigenlijk vooruit zou moeten gaan. Islam en de westerse wereld zijn misschien geen evidente combinatie maar ik heb altijd geloofd dat het met een beetje goede wil van beide kanten had kunnen werken. Daarvoor moet niet elke moslim in Europa zijn waarden en tradities overboord gooien of zijn geloof verloochenen. Ze moeten zich gewoon een beetje aanpassen aan de realiteit, iets wat cultuur en religie al sinds mensenheugenis hebben moeten doen."

Tim Boon, de auteur, heeft met het schrijven van dit boek in mijn ogen bijna een pamflet voor vrije meningsuiting tegen haatpredikers van allerhande allooi neergepend. Niet zomaar met wat klakkeloos gelal maar literair bespraakt.
Ik weet niet bij hoeveel uitgeverijen hij met zijn werk bot gevangen heeft, maar ze weten niet wat ze aan zich hebben laten voorbijgaan.
Een boek dat ik uitermate aanraad, alleen als je geen extreem rechtse of linkse aanhanger bent die niet vatbaar is voor andere meningen dan die van jezelf.