De Droogte is de debuut thriller van de in Engeland geboren Jane Harper. In haar tienerjaren verhuisde zij naar Australië, het land waar ook deze thriller zich afspeelt. Harper neemt ons mee naar een klein stadje in Australië waar iedereen elkaar kent. Zelfs zonder ooit een woord met je gesproken te hebben weten ze precies waar je vandaan komt, uit welke familie je komt en wat je allemaal op je kerfstok hebt.

Het kleine plattelandsstadje Kiewarra gaat al twee jaar gebukt onder extreme droogte. Het is de ergste in honderd jaar tijd. De spanning stijgt wanneer drie leden van een gezin dood aangetroffen worden. Allen zijn ze vermoord. Alleen baby Charlotte overleeft de gebeurtenissen. In het dorp wordt al snel de conclusie getrokken dat Luke zijn vrouw Karen en hun zesjarige zoontje Billy vermoord moet hebben en vervolgend de hand aan zichzelf sloeg. Dat blijkt wel uit de herdenking die alleen voor Karen en haar zoontje gehouden wordt. Maar klopt dat eigenlijk wel?

Aaron Falk keert terug naar het stadje waar hij opgroeide om de begrafenis van zijn vroegere beste vriend (en diens familie) bij te wonen. Hierdoor raakt hij betrokken bij het onderzoek naar de dood van het gezin. Onder de bewoners van Kiewarra kan hij echter op weinig begrip en vertrouwen rekenen. Zij zijn nog niet vergeten wat er twintig jaar geleden gebeurde. Een gebeurtenis die er toe leidde dat hij uiteindelijk het dorp heeft moeten verlaten.

Twintig jaar geleden raakte een meisje uit hun vriendgroep vermist en werd kort daarna dood teruggevonden. Was ze vermoord? Pleegde ze zelfmoord? Niemand heeft het antwoord, maar de bewoners weten vrij zeker dat het Aaron Falk was die haar de dood in joeg. Hebben deze twee zaken iets met elkaar te maken?

Uiteindelijk krijgt de lezer op elke vraag netjes een antwoord, maar moet er wel geduldig voor zijn. De verhaallijn is vrij langzaam, maar echt storend is het niet. Het past bij de manier waarop de mensen in Kiewarra leven. Het past bij de droogte die het stadje teistert. De Droogte is geen hoogstaande thriller, maar weet wel genoeg te boeien om je door te laten lezen en je in spanning te houden. Een uitstekend thrillerdebuut dus!