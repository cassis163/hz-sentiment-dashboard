Het boek Vuurdoop vormt het eerste deel van een reeks van vier boeken. Christien Boomsma heeft al eerder spannende jeugdboeken in dit genre geschreven en is dus zeker niet meer nieuw binnen het vakgebied. Hopelijk kan ze ons weer bekoren met haar nieuwste boek.

We maken kennis met de 14-jarige Mare. Wanneer we haar voor het eerst leren kennen, lijkt ze een doorsnee meisje met een ietwat gekke familie. Haar moeder is helemaal in de ban van stenen met magische krachten en allerhande andere magische snufjes. Dit in tegenstelling tot haar vader, wat zorgt voor de nodige ruzies tussen haar ouders. Wanneer Mare’s ouders op een dag echter gezamenlijk besluiten om samen met Mare naar de zonsverduistering te gaan kijken, verandert haar leven voorgoed. Het is namelijk het begin van de ontdekking van haar eigen magische krachten.

Oorspronkelijk denkt Mare dat het allemaal een grap is en wil ze het liefst van al gewoon terug naar haar normale leventje. Wanneer ze de man die haar deze boodschap komt meedelen echter vuur ziet maken met zijn handen is haar interesse gewekt. Samen met haar goede vriend Nick gaat ze aan de slag om haar magische krachten te leren gebruiken en ontwikkelen, maar dit blijkt niet zo vanzelfsprekend te zijn als gedacht. Als Mare echt magische krachten heeft, waarom kan ze deze dan niet gebruiken? En wie is de mysterieuze man die haar heeft bezocht? Het wordt een spannend verhaal waarin Mare en Nick te maken krijgen met diverse obstakels, maar gelukkig vinden ze ook medestanders op hun pad. Om het volledige eerste deel van Vuurdoop te ontdekken zal je het boek natuurlijk zelf moeten lezen!

Het verhaal is ondanks de magische elementen die erin voorkomen erg herkenbaar. Mare is een gewone tiener die eveneens te maken krijgt met alledaagse problemen van tieners. Net als Boomsma’s andere verhalen is ook dit boek op maat geschreven voor jonge tieners. Het taalgebruik is zeer eenvoudig en het verhaal is gemakkelijk te volgen en te begrijpen. In het begin is het verhaal niet zo spannend en het komt een beetje traag op gang, maar meer naar het einde toe komen er een aantal spannende stukken die ervoor zorgen dat je als jonge lezer benieuwd bent om het vervolg te lezen.

Het is een verhaal dat elementen van het hedendaagse leven combineert met bovennatuurlijke elementen, zoals magische krachten, en eveneens elementen uit meer vroegere tijden zoals bepaalde rituelen. Het boek is vooral geschikt voor lezers tussen 12 en 15 jaar, voor jongeren ouder dan 15 is het verhaal iets te simplistisch geschreven. Net als vele andere auteurs heeft Boomsma een zeer herkenbare manier van vertellen en schrijven die zeer geschikt is voor het jongere publiek waar zij zich op richt. Het boek is opgedeeld in korte hoofdstukken wat er enerzijds voor zorgt dat het vlot leest, maar anderzijds ook steeds zorgt voor een korte onderbreking wanneer je als lezer net goed in het verhaal zit.

Vuurdoop is een leuk verhaal, dat jonge lezers zeker en vast zal kunnen bekoren!