Wat een verrassend mooi boek was dit! Het boek is niet echt een roman te noemen maar bestaat meer uit 8 vertellingen over een klein, afgelegen dorp op IJsland. Ieder verhaal heeft een andere bewoner als hoofdrolspeler, terwijl een aantal bewoners ook weer in meerdere verhalen voorkomen zodat je langzamerhand de gemeenschap leert kennen.
De verhalen beschrijven het leven in de kleine gemeenschap en de moeilijkheden en uitdagingen waar de bewoners voor komen te staan waarbij de schrijfstijl van Stefánsson ervoor zorgt dat het net lijkt of je zelf deel uitmaakt van de gemeenschap en niet alleen vanaf de zijlijn toekijkt. De bewoners, met al hun tekortkomingen, eigenaardigheden en talenten, worden uitgebreid en in detail uitgewerkt en verder wordt de mooie maar ook meedogenloze natuur, de seizoenen, de duisternis, de eenzaamheid, de hardheid van het leven, het menselijk verlangen en noodlot door Stefánsson in prachtig taalgebruik beschreven.
Ik heb genoten van dit boek en ben erg benieuwd naar andere boeken van deze schrijver.