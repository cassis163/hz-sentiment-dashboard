Het boek leest vlot en is vanaf het eerste moment spannend. Wie is Corinne en wat is haar doel? Waarom heeft ze nu juist met Johnny en Susan contact opgenomen? Buiten dat Corinne instructies doorgeeft, stuurt ze ook regelmatig bestanden door met verhalen. Het zijn gruwelijke verhalen waar met regelmaat iemand vermoord wordt. De verhalen van Corinne zijn in een ander lettertype dan de rest van het boek, wat aangenaam leest. Deze bizarre verhalen zijn boeiend om te lezen, je vraagt je steeds af of deze verhalen op waarheid berusten en waarom Corinne ze met Johnny en Susan deelt. De verhalen houden de spanning en vaart in het verhaal.
De schrijver is er goed in geslaagd het gevoel van Johnny en Susan weer te geven. Je voelt hun angst, hun onrust en hun twijfels of ze er wel goed aan doen om de opdrachten van Corinne zonder meer te volgen. De combinatie van Johnny en Susan die rondreizen om opdrachten uit te voeren met daarnaast de onzichtbare Corinne die via PrivateApp opdrachten en verhalen naar Johnny en Susan stuurt, is goed gevonden. Langzamerhand krijg je steeds meer stukjes informatie. Corinne is een eng personage, ze manipuleert duidelijk met veel plezier. Vanaf het moment dat privédetective Joop Hamelink de opdracht aanneemt, splitst het verhaal zich in twee afzonderlijke verhaallijnen: die van Johnny en Susan in de VS en die van de detective in Nederland. Beide verhaallijnen zijn goed geschreven en af en toe bloedstollend. Johnny en Susan volgen de route die Corinne voor hen uitgestippeld heeft en komen daar regelmatig in gevaar. Ze hebben elkaars steun nodig om te overleven. Privédetective Hamelink daarentegen loopt tijdens zijn zoektocht naar Corinne tegen hele andere gevaren aan: hij wordt bedreigd en tegengewerkt.

Het verhaal laat je niet los, het is moeilijk om een juist moment te vinden om het boek aan de kant te leggen. Elk nieuwe hoofdstuk is spannend en dwingt je bijna door te lezen. Hoe meer je als lezer kunt te weten, des te geheimzinniger wordt het verhaal. Langzamerhand vallen puzzelstukjes samen, maar de schrijver weet ze zo te doseren dat je tegen het einde van het boek zelf nog steeds je afvraagt hoe het verhaal zal gaan eindigen. Tegen het einde van het boek, als je bijna bij de ontknoping bent, loopt de spanning hoog op. De schrijver weet je te boeien met zijn schrijfstijl en je moet gewoon doorlezen om te weten te komen hoe het verhaal af gaat lopen. Het is razend spannend als Joop uiteindelijk de verdachten op het spoor is.

Wat ik prettig vond tijdens het lezen is dat Wim Hendrikse niet alleen de hoofdpersonages zeer goed uitwerkt en verdieping geeft waardoor je een band met ze opbouwt, ook de personages die maar af en toe voorbijkomen, zijn goed (kort maar krachtig) omschreven. Zij hebben elk een eigen geschiedenis/bagage. Dit geeft het verhaal net dat extra, waardoor het een sterke thriller is, het verhaal voelt krachtiger door de aandacht aan deze medespelers.
Tot vlak voor het einde dacht ik aan 4,5 sterren voor het boek, de twee verhaallijnen zijn goed uitgewerkt en zeer spannend. Des te teleurstellender was het uiteindelijke slot. Ik verwachtte een uitgebreid beschreven ontknoping. Er volgt weliswaar een ontknoping waar je grotendeels alles komt te weten, maar het voelt nu niet af. Ik mis bijvoorbeeld een verhaallijn met de personages Johnny en Susan en wat hun lot is. Dit wordt nu alleen aangeduid, maar niet daadwerkelijk omschreven met de personages zelf in een afsluitende scène. Het verhaal eindigt te snel naar mijn mening, de schrijver had wat meer duidelijkheid kunnen verschaffen over een aantal zaken. Alleen wat de verhaallijn van Corinne zelf betreft, deze heeft een goed beschreven einde. De andere verhaallijnen eindigen onbevredigend en komen terloops ter sprake. Er blijven een aantal vragen over die niet beantwoord worden. Ik hoop dat er een vervolg komt waarin een en ander duidelijk wordt gemaakt, het uiteindelijke slot leent zich er goed voor. Het is mij echter niet bekend of er nog een vervolg komt. Jammer dat dit spannende boek zo eindigt.
Ik geef FAMILIEGEHEIMEN, ondanks dat het erg spannend en goed geschreven is, vanwege het einde krap 4 sterren.