Kate Mosse is weer een nieuwe naam aan het thrillerfront. In Engeland, Duitsland en Italie is haar boek Het verloren labyrinth een enorme bestseller. Gelukkig mag ook Nederland nu kennis maken met deze fantastische auteur. Na het lezen van vele ‘Da Vinci klonen’ was Het verloren labyrinth werkelijk een verademing!

Als de rebelse Alice een vriendin assisteert bij archeologische opgravingen, stuit ze op twee skeletten. Deze menselijke resten bevinden zich in een geheimzinnige grot. Hoewel Alice weet dat ze nauwkeurig met de vindplaats om moet gaan, kan ze haar nieuwsgierigheid niet bedwingen en onderzoekt ze de grot verder. Op de muur vindt ze een getekend labyrint en bij een van de skeletten ligt een ring met dezelfde afbeelding. Zonder duidelijke verklaring raakt Alice plotseling in paniek en wil ze niets liever dan de grot onmiddellijk verlaten. Het is net alsof ze een geheim uit een ver verleden heeft ontdekt dat beter verborgen had kunnen blijven. Uiteindelijk wint haar nieuwsgierigheid het van de angst en stelt ze alles in het werk om het mysterie van het labyrint te achterhalen…

Kate Mosse heeft met Het verloren labyrint echt een kunstwerkje afgeleverd. Het verhaal zit knap in elkaar en bestaat uit twee plotlijnen die elkaar in de ontknoping uitstekend vinden. De ene lijn speelt zich af in 1209 in het Franse plaatsje Carcassonne en de tweede in het huidige Zuid-West Frankrijk. Dat Mosse grondig research heeft gedaan, blijkt uit alles. Met oog voor detail weet zij een geloofwaardig verhaal neer te zetten dat doorspekt is met historie, romantiek, religie en spanning. Haar gevoel voor taal en mooie zinnen maakt het geheel helemaal af. Ook de karakters zijn stuk voor stuk aansprekende personages die Mosse respectvol tot leven brengt.

Hoewel ook in Het verloren labyrint de heilige graal een hoofdrol speelt, is dit boek op geen enkele wijze te vergelijken met dat van Dan Brown. Mosse heeft een op zichzelf staand boek afgeleverd dat een totaal nieuwe kijk op de graal geeft. In vergelijking met De acht van Neville staat dit boek een treetje hoger. Dit zit hem in de geloofwaardigheid, de rijke historie en de bijzondere sfeer die Mosse op de lezer weet over te brengen. Liefhebbers van De acht zou ik Het verloren labyrint dan ook zeker aanraden. Ook mensen die niet zo van thrillers houden zullen dit boek met plezier lezen. Dit boek is meer dan gewoon een spannend boek. Het is een prachtig verhaal met inhoud dat het genre overstijgt.