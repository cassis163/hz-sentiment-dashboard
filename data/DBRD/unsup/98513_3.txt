Tot ziens liefje, vaarwel werd door uitgeverij Wereldbibliotheek op de markt gebracht als roman. Maar vergis u niet: de misdaden vliegen je wel degelijk om de oren.
Het boek begint al met een executie: Giorgio Pellegrini moet zijn maat afknallen ergens in de  Zuid-Amerikaanse jungle. Beiden zijn samen gevlucht uit Italië wanneer hen daar een  proces boven het hoofd hangt. Als extreem-linkse terroristen dachten ze bij de guerilla een aangenaam onderkomen te vinden. Maar Giorgio vindt er niets aan, en hij besluit terug  te keren naar Italië. Daar slaagt hij erin een ander voor zijn misdaad te laten  opdraaien, en ontaardt hij in een ordinaire gangster. Drugs, prostitutie, afpersingen en  vergeldingen: Giorgio mengt zich in alle vuile zaakjes, met een gewelddadige overval als  hoogtepunt.

Massimo Carlotto is een rasechte Italiaan. In al zijn boeken, ook die rond  privédetective de Alligator, zijn corrupte politici en machtsbeluste politieagenten  nooit veraf. Smeris Anedda is daarvan wel het ergste voorbeeld  at je je kan voorstellen. Door en door rot, en altijd te vinden voor een deal - in ruil voor cash, uiteraard. Maar  ook Giorgio zelf is geen engeltje. Hij schrikt niet terug voor een nekschot hier en een  verbrijzelde neus daar. Giorgio is door Carlotto raak geschetst als een egoïst, een  opportunist die alles naar zijn hand zet en daarvoor letterlijk over lijken gaat.

Tot  ziens liefje, vaarwel is het verhaal van een doorgewinterde gangster, neergepend alsof  hij een dagboek schreef. Zonder scrupules en zonder een greintje spijt. Misschien een  tikkeltje te gevoelloos, maar net daarom des te schokkender.