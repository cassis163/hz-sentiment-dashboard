Een boek over de hersenen die tot op heden nog steeds onvervangbaar zijn. De vraag is of dit in de toekomst nog steeds zo is naarmate men steeds meer te weten komt over de werking van de hersenen. Mocht het lukken, hoe zit het dan met de persoonlijkheid? Is de eigen persoonlijkheid verdwenen? Komt er een andere persoonlijkheid voor in de plaats? Is het ethisch wel verantwoord?

Op deze vragen kun je na het lezen van het boek zelf de antwoorden geven. In heldere en verklaarbare taal wordt de evolutie en de werking van de hersenen beschreven. In het boek staan veel praktijkvoorbeelden en eigen ervaringen van schrijfster Kaja Nordengen. De Noorse Kaja Nordengen (1987) is trouwens niet de eerste de beste. Ze was een razendsnelle scholier, een natuurtalent, en bovendien uiterst bezield en promoveerde voor haar dertigste voor de studie neurologie en werkt tegenwoordig aan de universiteit van Akershus. Ze heeft niet alleen passie voor de wetenschap, maar wil deze kennis graag delen met een groot publiek. Zelf zie ik haar als een soort Roos Vonk. Psychologe Roos Vonk is een ster in het toegankelijk maken van wetenschappelijke kennis. De columns in de Intermediair waren mijn favoriet. Waar Roos Vonk meer op het psychologische vlak zit, zit Kaja meer aan de fysieke kant van de hersenen. Ze verklaart de verschijnselen uit het leven door middel van de werking van de hersenen. Zo kom je te weten hoe verslavingen (eten, drugs en alcohol) ontstaan. Depressies, de ziekte van Alzheimer en vasculaire dementie worden op dezelfde manier verklaard. Dit levert soms zelf boeiende literatuur op maar het geeft vooral inzicht in hoe de hersenen werken in het dagelijks leven.

Ik moet zeggen dat ik niet alle kwabben en andere onderdelen meer paraat heb, maar doordat er gebruik is gemaakt van simpele afbeeldingen is het makkelijk weer terug te vinden en te begrijpen. Zoals in het boek verklaart wordt, moet je bepaalde dingen herhalen want anders vergeet je ze weer. Eigenlijk moet je het boek regelmatig doorbladeren en de plaatjes bekijken zodat de terminologie blijft hangen in je hersenen.

Het boek is makkelijk te lezen dus wat mij betreft is Nordengen erin geslaagd om de materie toegankelijk te maken voor het grote publiek. Verder zijn de verhalen over bepaalde patiënten en gebeurtenissen boeiend om te lezen. Vooral de verhalen over spoorwegarbeider Phineas Gage en Henry Molaison (HM) zijn mij bijgebleven. De verklaring van multitasken heb ik direct in de praktijk uitgebracht. Dit deed ik vaak, maar het is bewezen dat het niet efficiënt is omdat de hersenen maar een ding tegelijk kunnen. Zodra je gaat multitasken gaat dit ten koste van de efficiency. Het is namelijk veel sneller om de taken achter elkaar te doen dan tegelijkertijd. Een eyeopener voor mij.

Ik ben zeer positief over het boek en ben benieuwd of er nog meer boeken zullen volgen van de veelbelovende Kaja Nordengen.