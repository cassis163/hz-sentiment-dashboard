Ik ben zo ongeveer drie meter hoog de lucht in gesprongen toen ik ontdekte dat Blossom Books een reeks klassiekers, in een prachtig jasje, uit ging brengen in een Nederlandse hertaling. Ik moet eerlijk zeggen dat dat enthousiasme ietwat verstomde toen werd aangekondigd dat de eerste titel Romeo & Julia was, maar vooruit. Het enthousiasme wakkerde toch wel weer aan toen ik dit plaatje voor het eerst in mijn handen hield gisteren bij boekhandel Roojboek in Venray.

En ondanks de issues die ik met het verhaal heb, met name als het gaat om de insta-love die echt helemaal nergens op gebaseerd is en de grote hoeveelheid domme acties omwille van de drama, heb ik toch wel erg van deze hertaling kunnen genieten. Sommige stukken heb ik met een grote glimlach op mijn gezicht zitten lezen en met volle teugen heb ik genoten van de prachtige teksten, die in deze hertaling heel goed werken.

In de hertaling zijn een aantal vrijheden genomen, maar deze worden in het nawoord goed uitgelegd en verklaard. Ik denk persoonlijk ook dat dat de kracht van hertalingen is, zeker van beroemde, maar oude werken, zoals dit. Als je dit letterlijk zou vertalen, is het nog steeds niet lekker te lezen. Dat probleem is in deze versie helemaal opgelost. Het leest als een trein en heeft, voor zover ik kan beoordelen, nog wel echt de originele feel.

Ook de hertaling, zoals het oorspronkelijke stuk, balanceert op het randje van een komedie en een drama. Er zit een bepaalde lugubere vorm van humor in de drama en er zit een bepaalde fluisterende vorm van drama in de humor. Het is een knap staaltje schrijfwerk, hoe meer je erover nadenkt, en het is wellicht een nog knapper staaltje hertaalwerk.

Romeo & Julia is een sterk begin van deze nieuwe serie en ik ben heel benieuwd naar de volgende delen!