Het is geen geheim dat ik fan ben van Marianne en Theo Hoogstraaten. Ik hou van hun boeken en dan met name van de laatsten die historie met heden aan elkaar linken. Deel 1 uit deze reeks, Bloedlink, las ik eerder dit jaar en daar was ik al erg enthousiast over en ik kon dan ook niet wachten op dit tweede deel. Zeker na de boekpresentatie die ik ervan bijwoonde, waar Marianne en Theo gepassioneerd vertelden over dit boek en over hun research ervoor.

Nou, ze hebben me niet teleurgesteld! Ook dit verhaal is weer retespannend en zeer realistisch. Ik zat meteen weer helemaal in het verhaal. Het verhaal van Emilia die we al uit het vorige boek kennen, die een bezoek gaat brengen aan Luigi, ook uit deel 1, in Rome om uit te vinden of de prille gevoelens die ze voor elkaar hebben kunnen leiden tot meer. Daar raakt ze onverhoopt betrokken bij de zaak rond uit het Geheime Archief van het Vaticaan verdwenen brieven van Michelangelo die de geschiedenis op hun kop kunnen zetten, waar Luigi aan werkt.

En ook bij het verhaal in het verleden, over Mira(bella) en haar dochtertje Angelina die door het lot worden samengebracht met kunstenaar Michelangelo. Zij is op de vlucht voor de wet en hij heeft het niet zo op de Paus, “Zijne Schijnheiligheid”, dus neemt haar onder zijn hoede. Toch moet hij zijn opdracht, het beschilderen van de Sixtijnse Kapel, afmaken, al zet hij de schildering en de betekenis ervan naar zijn eigen hand.

Beide verhaallijnen, die perfect samenkomen op het einde (wel met ruimte voor een vervolg), zijn zeer realistisch en brengen de personages echt tot leven. Knap, want niet alleen Emilia en Luigi zie je voor je en wekken gevoelens bij je op, maar ook Michelangelo, niet zomaar iemand uit de geschiedenis. Ik vind het zo knap hoe deze auteurs het verleden zo mooi en beeldend tot leven weten te brengen, zonder dat het ergens te ingewikkeld of zwaar wordt, alsof het niets is… Het is duidelijk dat het vol passie en toewijding geschreven is.

Ik heb zo ontzettend genoten van dit zeer geloofwaardige verhaal vol spanning, actie, romantiek en historie en ik kan niet wachten tot het volgende deel verschijnt!