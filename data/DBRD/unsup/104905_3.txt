Eric Van Lustbader groeide op in Greenwich village, NY. Hij is auteur van meer dan 25 bestsellers die in meer dan 20 talen zijn vertaald. Voor hij zich fulltime op het schrijven richtte, studeerde Van Lustbader sociologie en was hij recensent voor het Amerikaanse muziektijdschrift Cash Box. In 2004 werd hij door de nazaten van de in 2001 overleden Robert Ludlum aangeduid om de onafgewerkte manuscripten van Ludlum in boekvorm om te zetten. Het testament is hiervan het laatste resultaat.
Braverman Shaw, student middeleeuwse godsdienst heeft altijd al geweten dat zijn vader geheimen had. Wanneer zijn vader, Dexter Shaw, bij een aanslag om het leven komt, ontdekt hij dat zijn vader lid was van de Haute Cour, de hoge raad van de Orde gnostische observanten en beschermers van het testament van Jezus van Nazareth. In de loop van de eeuwen hebben veel pausen er hun levenswerk van gemaakt om het testament uit handen te krijgen van de Orde. Koningen zijn vermoord, regimes omvergeworpen, talloze mensen om het leven gebracht. Het moment van slagen is nabij. Als het testament in handen valt van het Vaticaan beschikken ze meteen over ze er de middelen om sleutelfiguren binnen regeringen, en zelfs terroristische organisaties tot gehoorzaamheid te dwingen. Wie wil niet de quinta essentia in zijn bezit hebben? Het Vaticaan wordt geholpen door de ridders van het oeroude genootschap Sint  Clemens, die ooit voor, tijdens en na de kruistochten actief waren bij de verspreiding van het pauselijke woord Gods in het Heilige Land,. Zij waren diens vuist, zowel tegen de islamitische ongelovigen als tegen godsdienstige sekten. Ook heden ten dagen zijn de ridders nog steeds actief, en ontzien niets of niemand. Het is de taak van Braverman om het levenswerk van zijn vader voort te zetten. Hij wordt hierbij geholpen door Jenny Logan, doodsvijand van het genootschap en ook lid van de Orde. Braverman ontdekt algauw dat hij niemand kan vertrouwen. Zelfs Jenny niet
Als men ervan uitgaat dat het manuscript van dit boek door de in 2001 overleden Robert Ludlum is geschreven; dan is dit boek eigenlijk de blauwdruk van De Da Vinci code. Met andere woorden, Ludlum had al in gedachten om een historische thriller te schrijven op een moment voordat de grote hype van dit genre uitbrak.
Wie denkt dat Het testament te vergelijken is met Dan Browns topthriller komt mijn inziens toch bedrogen uit. Van Lustbader heeft met Het testament een verdienstelijk boek geschreven maar het is geen pageturner. Ik heb het gevoel dat de auteur teveel historische randinformatie aan zijn lezer wil verschaffen, hetgeen het boek uiteindelijk niet ten goede komt. Paginalange uiteenzettingen over kerken en kloosters geven het verhaal weinig vaart. Steeds wanneer er een beetje spanning wordt opgebouwd, verdwijnt die, door de overdaad aan details en beschrijvingen. als sneeuw voor de zon. Dat is jammer.
Lustbader slaagt er overigens wel in om de typische stijl van Ludlum te behouden. Complottheorieën, en de eenling die hiertegen bewust of onbewust in opstand komt. Ik vraag me af in hoeverre de auteur hiervoor gekozen heeft. De voorspelbaarheid van Ludlum steekt onherroepelijk. Dwang van Ludlums erfgenamen of gewoon een gemiste kans? Een gemiste kans om van het boek een klassieker te maken.