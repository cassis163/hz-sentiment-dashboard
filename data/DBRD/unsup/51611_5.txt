‘Gek eigenlijk dat in vijftien minuten je leven kan veranderen’.

Sasha en Rose zijn hartsvriendinnen, samen met Jodie en Nell vormen ze een bandje. Zingen doen ze vooral op de slaapkamer en hun zangkunsten filmen doen ze alleen voor zichzelf. Tot de telefoon van Sasha wordt gestolen en de hele wereld kennis maakt met de Manic Pixie Dreamgirls!
Doordat een van hun filmpjes online wordt gezet zijn ze plots in de race voor een auditie voor de talentenshow Killer act. De vier vriendinnen worden uitgenodigd voor een auditie en dan gaat alles mis…

De vier meiden gaan vol enthousiasme hun auditie in en dan zet de jury ze voor de keuze: dump Rose of allemaal naar huis. Het lijkt een makkelijke beslissing, Rose gaat als enige niet door gaat naar de volgende ronde van Killer Act. Sasha en Rose worden vanaf dat moment trending topic en hun vriendschap komt onder enorme druk te staan. Dit boek gaat over de mooie en lelijke kanten van tv, social media, de muziekindustrie, vriendschap en de prijs van roem.

Je begint in dit boek met een redelijk cliché beeld hoe het verhaal gaat lopen en vooral dat je denkt te weten hoe het afloopt. Maar niets is minder waar. Het verhaal bevat vele onverwachte wendingen en een verassend eind!

Het verhaal is herkenbaar door al het moderne media gebruik dat ook voor de huidige generatie pubers zo kenmerkend is. De verborgen boodschap die de schrijver hierin volgens mij mee wil geven is dat online iets zeggen makkelijker gaat maar mensen net zo hard kwetst.
De personages zijn duidelijk beschreven en iedereen herkent zich wel in een van de meiden omdat ze zo verschillend zijn.

The voice is een boek dat luchtig is geschreven en makkelijk weg leest maar met veel verborgen en diepzinnige boodschappen dat ervoor zorg dat het boek ook inhoud krijgt. Zeker een aanrader en een boek om in één adem uit te lezen!