Eerst en vooral ga ik het even hebben over de cover en de layout van deze jeugdthriller.
Zoals de titel al laat uitschijnen is de cover ook duister en mysterieus. Een griezelig huis omringd door een moeras, wat takken en rondvliegende kraaien, zijn reeds de voorbode waar het verhaal rond draait.
De layout van dit boek is prachtig vormgegeven door Rene Folsom. Ik kon geen enkele opmerking vinden over eventuele weduwen of wezen (mensen in het uitgeverswereldje weten nu perfect waar ik het over heb). Ieder hoofdstuk is netjes begonnen op een rechtse bladzijde, wat het lezen veraangenaamd. En ieder beginnend hoofdstuk werd voorzien van een mooie gedegradeerde tekening op de achtergrond.
Genoeg vakjargon voor nu!
Na een grote storm staat er plots in het midden van het dorp een met water omringd huis in een maïsveld. Niemand weet waar dit gebouw ineens over één nacht vandaan komt.
Quinten die aan slaapwandelen en nachtmerries lijdt is dan ook onmiddellijk gealarmeerd. Samen met zijn vrienden gaat hij hierop naar school maar blijkt dat er niemand van de leerkrachten is komen opduiken. En de directrice kan geen van allen bereiken. Een dagje vakantie dus.
Quinten en zijn vrienden besluiten dan maar eens een kijkje te gaan nemen bij het rare huis en wat blijkt… Waar het ’s morgens nog een huis was, bleek het nu uitgegroeid te zijn tot bijna een kasteel…
Waar geen enkele volwassene een deur of een venster open krijgt, valt Quinten bij wijze van spreken bijna met de deur in huis en maken ze kennis met Colette en Bertus Zwart. Bij de verwelkoming verandert de ganse omgeving van duister naar een wonderlijk paradijs en wordt iedereen uitgenodigd een kijkje te nemen in de nieuwe school van Kraaidorp.
’s Avonds worden alle kinderen verwacht in het internaat van de school. Maar dat is zonder Quinten gerekend die er niets voor voelt in dit onheilspellende gebouw te verblijven…
Snel blijkt dat Quinten de enige in het dorp is die niet onder invloed staat van mevrouw Zwart, de directrice van de duistere school. Maar om zijn vrienden en dorpsgenoten te redden zal hij vrijwillig naar de school moeten om hen te helpen…
Hierbij wordt het een gevecht op leven en dood, een gevecht tussen goed en kwaad, om iedereen van de ondergang te redden…
Zoals ik eerder aangaf is De duistere school een zeer mooi afgewerkt boek. Het verhaal moet er niet voor onder doen, hoewel ik de indruk krijg dat er misschien ruimte is gelaten voor een vervolg. Of misschien suggereert de auteur alleen de gedachte hierom.
Het verhaal is zeer vlot geschreven en is heel geschikt voor jeugdige lezers die een superspannend verhaal willen lezen. Ik hoop alleen dat ze hun slaap hier niet voor gaan laten.
De duistere school is zeer spannend en waar ik dikwijls dacht dat er geen ontsnappen mogelijk was, komt de auteur met een opmerkelijke twist af.
Eenmaal je op deze school zit, geraak je er nooit meer weg… staat er op de cover vermeldt. Ik noteer hierbij “Eenmaal je aan het verhaal begint, geraak je er niet meer uit tot de laatste bladzijde”!
De duistere school gaat gegarandeerd zeer gegeerd worden onder de jeugdige lezers. En ik kijk reeds uit naar een volgend verhaal van Sandra J. Paul.