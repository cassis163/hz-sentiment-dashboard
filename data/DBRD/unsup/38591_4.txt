Julia is een succesvol en getalenteerd violiste en maakt internationaal furore. Na een concert in Rome struint ze op haar laatste dag nog wat winkeltjes af voor souvenirs. In een straatje ergens achteraf stuit ze op een antiekwinkeltje. Daar gaat ze naar binnen en vindt een boek. Zo te zien is het erg oud. Er valt vervolgens een blad uit met daarop duidelijk herkenbaar een compositie van een wals met de titel L’Incendio. Julia is meteen geïntrigeert en koopt het boek bij de oude winkeleigenaar mét het losse muziekblad.
Eenmaal weer thuis bij haar man en hun driejarig dochtertje Lily wil ze het stuk spelen op haar viool. Na een heerlijke dag met haar kind is daar dan eindelijk even de gelegenheid. Meteen is duidelijk dat het een intensief stuk is en Julia verliest zich volledig in de muziek. Maar wat er dan gebeurt, had ze nooit kunnen voorzien. Haar kleine meid vertoont ineens een akelig trekje dat Julia maar niet kan bevatten. Haar mooie ogen veranderen in kille blauwe poelen………

Sinds Julia terug is uit Rome gebeuren er de meest rare dingen en zij is ervan overtuigd dat het met de wals te maken heeft. Iedereen denkt er het zijne van en twijfelt aan het beoordelingsvermogen van Julia. Toch zet ze door om haar gelijk te halen. Ze doet iets wat totaal niet van haar wordt verwacht: ze gaat zelf proberen te achterhalen waarom die dingen gebeuren en wat het mysterie achter L’Incendio is. Wat Julia echter niet had kunnen weten is dat er meer zit achter dit stuk muziek dan de mineur die duidelijk hoorbaar is. Al snel ondervindt ze in Venetië, waar haar zoektocht haar brengt, behoorlijk wat tegenwerking. Het is duidelijk dat Julia niet de enige is die belangstelling heeft voor dit stuk. Alleen zijn haar bedoelingen oprecht.

‘Speel met vuur’ is een titel die op meerdere manieren valt uit te leggen. Letterlijk en figuurlijk. Goed gekozen. Het boek is samengesteld vanuit twee perspectieven. Dat van Julia is grotendeels exact hetzelfde als in ‘Incendio’, het boekengeschenk uit 2014 t.g.v. de maand van het spannende boek. Wat dit boek zo bijzonder maakt is het aanvullende verhaal van de componist van de mysterieuze wals. Dit gaat terug naar 1938, net voor de tweede wereldoorlog.

Het verhaal is zeer indringend en lijkt in eerste instantie flinterdun te zijn, vooral als je 'Incendio' al gelezen hebt. Maar gaandeweg merk je dat er zoveel meer is. Het gaat niet alleen om Julia en haar gezin die zwaar gebukt gaan onder de gebeurtenissen, nee juist ook het verhaal hoe de compositie is ontstaan is erg mooi en indrukwekkend, totaal onverwacht ook. Het verhaal krijgt daarmee een wending die je niet ziet aankomen, de impact is dan ook des te groter en verrassend. Tess Gerritsen heeft met dit verhaal iets totaal anders geschreven dan dat haar lezers van haar gewend zijn. En het mag er zijn! De schrijfstijl is zoals altijd vloeiend, de personages zijn realistisch en het verhaal kruipt onder je huid. Je hoeft niet eens van klassieke muziek te houden om te voelen wat er aan emoties achter deze compositie schuilgaat.


4 dikke sterren