Op een ochtend wordt Jelka later dan normaal wakker. Wanneer ze zich naar de slaapkamer van haar zoontje haast, komt ze tot een vreselijke ontdekking wanneer zijn wiegje leeg is. Dan staat de politie aan de deur. Haar man, Oscar, heeft zich bij het politiebureau gemeld. Met een maxi-cosi, met daarin het levenloze lichaam van Cody. Over de toedracht kan de politie nog niks melden, maar Oscar wordt vastgehouden op het bureau. Hoe langer dit duurt, hoe wanhopiger Jelka wacht op antwoorden. Ze gaat zich steeds meer afvragen of haar man wel te vertrouwen is.

Toen ik de flaptekst van dit boek las, werd mijn interesse meteen gewekt. Dit klinkt als een thriller die wel eens heel goed zou kunnen zijn. Aan de andere kant was ik ook een beetje huiverig, want het zou ook allemaal wel eens heel voorspelbaar kunnen worden en als ik ergens een hekel aan heb bij een thriller is het dat wel.

Het verhaal leest enorm snel, maar toch bekroop mij steeds meer het gevoel dat het inderdaad heel voorspelbaar zou worden. Het boek las verder wel fijn en door de verschillende perspectieven krijg je steeds meer inzichten in het verhaal. Vooral met Jelka leefde in enorm mee, want haar verdriet komt echt heel duidelijk naar voren. Maar een origineel en verrassend verhaal? Nee dat was het voor mij lange tijd niet.

Toch bleef ik hopen, want in recensie die ik gelezen had, had iedereen het over een geweldige plottwist. En eindelijk werd mijn wachten beloont, want die verrassende wending kwam inderdaad en ik moet zeggen dat ik de richting die het verhaal opging totaal niet had zien aankomen.

Lange tijd leek Cody enorm voorspelbaar te worden. Bernice Berkleef heeft mij echter enorm weten te verrassen en ik kan dan ook niet anders dan zeggen dat dit een prima debuut is, dat smaakt naar meer. De schrijfstijl is fijn, personages zijn goed uitgewerkt en een enorme plottwist, dit is een thriller die je wilt lezen.