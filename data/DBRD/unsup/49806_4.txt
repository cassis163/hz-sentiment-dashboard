Een grijsgroene cover met een half wankelende titel en een huiveringwekkend huis op de achtergrond, zet mooi de toon van deze nieuwe thriller van Karin Hazendonk.
Waanidee gaat over Victor Bronckhorst die na het overlijden van zijn ouders door zijn grootvader op een eigenzinnige manier opgevoed wordt. Hun band is idolaat en Victor denkt maar aan één ding bij alles wat hij doet, hoe trots zijn opa op hem zou zijn.
Het boek begint met de voorstelling van 4 personen die een geheim pact aangaan dat in het begin van het boek vraagtekens bij mij teweegbracht maar hoe verder ik in het verhaal ging, hoe gruwelijker de waarheid wordt. Gestoord! En spijtig genoeg zou het ook nog eens waarheid kunnen worden!
Met Waanidee heeft Karin Hazendonk een ware techno-thriller op papier gezet die me steeds wist te boeien. Net zoals met een vorig boek van haar, Blun, had ik met momenten een afkeer van het hoofdpersonage omdat Karin de twisted mind van haar karakters op een treffende manier naar voor kan brengen. Eigenlijk kruipen deze onder je vel waardoor je je zelf een beetje vies voelt. Dus als een auteur je als lezer dit gevoel kan geven, is haar missie geslaagd.