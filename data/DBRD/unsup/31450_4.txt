Heerlijk boek, vooral vanwege de sfeer. Amerikaans platteland, benauwde zomers, wachten op het onweer (zie oorspronkelijke titel) dat moet zorgen voor de broodnodige verfrissing, in alle opzichten. In het piepkleine stadje waar dit verhaal zich afspeelt kent iedereen elkaar. Dat heeft voor- en nadelen, het zorgt er o.a. voor dat alle mensen een bepaalde reputatie hebben waar ze nooit meer vanaf komen. Pickard maakt handig gebruik van deze vooroordelen.
Het verhaal begint in het heden, maar springt al snel naar het verleden en naar de verklaring voor de grote schrik uit het eerste hoofdstuk: de vermeende moordenaar van Jodys ouders komt vervroegd vrij.
De lezer ziet meteen dat nogal wat gebeurtenissen uit het verleden ook anders geïnterpreteerd kunnen worden; toch blijkt er nog een extra draai mogelijk te zijn.
Verrassend ja, maar vooral prachtig geschreven.