Wie de naam Tess Gerritsen uitspreekt, koppelt daar onmiddellijk ook Jane Rizzoli en Maura Isles aan vast. Een ijzersterk trio, gevormd door een voormalige interniste die auteur is geworden en twee boezemvriendinnen, maar toch elkaars tegenpolen: Jane Rizzoli en Maura Isles. Deze twee zijn dan ook sinds geruime tijd de heldinnen in de verhalen van deze schrijfster.

In Sterf twee keer  vind je twee verhaallijnen terug, die oorspronkelijk elk afzonderlijk een eigen verloop krijgen, maar die dan uiteindelijk naadloos in elkaar vloeien. Zes jaar geleden vielen er menselijke slachtoffers tijdens een wildsafari in Botswana. In het heden wordt een beroemde preparateur in Boston vermoord gevonden, aan zijn voeten opgehangen en met opengesneden buik, zoals een stuk wild. Dergelijke wantoestanden zijn dus spek voor de bek van de dames Rizzoli en Isles, een rechercheur en een forensisch onderzoekster. Het blijft echter niet bij deze ene gruwelijke moord, die veel weg heeft van een jachtslachting. Aan de lezers om het verhaal zelf uit te spitten en ervan te genieten. Merkwaardig feit is dat de scherp aangetrokken vriendschapsbanden tussen de twee dames voor het eerst barstjes vertonen. Groeit dit meesterlijke duo dan toch uit elkaar en zullen ze voortaan elk hun eigen weg gaan?

Sterf twee keer  bestaat uit een professioneel uitgetekende plot, onvoorspelbaar en onderhoudend geschreven. Dit alles opgesmukt met een aangename en zelfs prettige schrijfstijl. Gerritsen slaagt er telkens weer in, zelfs lugubere sc√®nes op een bijna olijke wijze te beschrijven. Ze brengt heerlijk proza, zodat elk personage of elke locatie onmiddellijk voor je ogen begint te leven. Uiteraard heeft de auteur met het duo Rizzoli & Isles twee sterke karakters neergezet, die het boek perfect kunnen dragen. Ook de interactie tussen deze twee dames is top.

Kortom, dit boek is neergeschreven door een auteur in optimale conditie. Bijzonder hoe ze erin slaagt om nooit over de top van de geloofwaardigheid te gaan. Jazeker, Tess Gerritsen weet me alweer te overtuigen! Rest natuurlijk nog de vraag wanneer de volgende Rizzoli & Isles uit zal komen; moeten we nog lang wachten? Of wordt het dan toch een complete verrassing en wordt het dan een Rizzoli, of een Isles?