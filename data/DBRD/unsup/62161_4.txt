Wie heeft er vroeger niet gedroomd over naar Neverland vliegen met Peter Pan? De altijd jeugdige jongen met zijn groene pakje en zijn ondeugende lach die je laat vliegen als je “happy thoughts” hebt. Vergeet die vreugde maar in deze alternatieve, hele donkere versie van Peter Pan. Het boek verschuift nu in zijn geheel van kindersprookje naar volwassen en grimmige fictie met een brute twist. Het eiland is geen vrolijk eiland, maar gruwelijk met veelogige monsters, piraten, gevechtsarena’s en een gewiekste leider.

Kapitein Haak heeft in dit verhaal nog geen haak. Hij heet Jamie en is nog een jonge jongen. We bekijken alles door de ogen van Jamie zelf: het ware verhaal en hoe hij Kapitein Haak is geworden. Jamie zorgt voor de kleine lost boys op het eiland en neemt de rol van volwassene op zich. Hij is nog steeds de bad guy, maar alleen in de ogen van Peter Pan. Peter wil zelf namelijk de held zijn en dat gaat ten koste van anderen. Als hij niet krijgt wat hij wil, zet hij alles in het werk om te zorgen dat het wel gebeurt. Jamie verandert van oudste eilandbewoner en eerste vriend van Peter naar een volwassen en oude vijand.

Ben je fan van de Disney of de versie van J.M. Barrie, dan zal je ruw wakker worden geschud en wellicht een licht traumaatje opdoen.

Quote: Every drop of spilled blood only made him lighter, gave him the freedom to fly.

Weg zijn alle nostalgische gevoelens van vroeger, weg is alle magie en dromerige fantasie van reisjes naar Nooitgedachteilanden. Deze versie is voor als je houdt van moord, gekte, geweld en verrassende plottwisten. Nu leer je de echte Peter Pan kennen, de enige echte Lost Boy.