Geestverwanten van Hilda Spruit

Merthe krijgt iets te horen wat haar leven compleet op zijn kop zet. In één klap wordt het beeld dat ze van haar ouders en zichzelf had, genadeloos onderuitgehaald. Wat rest, zijn vragen. Vragen waar niemand het antwoord op heeft. Op zoek naar de waarheid gaat ze samen met haar vriendinnen glaasje draaien, in de hoop dat de geesten haar kunnen helpen. Maar de antwoorden die ze tijdens het spel krijgt, leiden enkel tot nóg meer vragen. Als de drie tienervriendinnen besluiten om het mysterie zelf op te lossen, wordt hun vriendschap flink onder druk gezet. Ze belanden in een spannend, niet te stuiten, spiritueel avontuur, dat niet alleen hún leven, maar ook dat van anderen drastisch zal veranderen. Was het wel zo verstandig om die duistere wereld te raadplegen?
Geestverwanten heeft een nawoord dat geschreven is door het medium Liesbeth van Dijk, onder andere bekend van de tv programma's Het Zesde Zintuig en Paranormale Kinderen.
'Geestverwanten is een spannend en goed geschreven verhaal waarin Hilda Spruit de spijker op zijn kop slaat; het gaat echt zoals het in het boek beschreven is. Glaasje draaien is heel gevaarlijk en de gevolgen ervan kunnen niet te overzien zijn.' - Peter van der Hurk
'Geestverwanten, een meeslepend en spannend verhaal over de gevaarlijke kanten van glaasje draaien.' - Pieter Feller (kinderboekenschrijver)

Hilda Spruit, geboren in Bleiswijk, nu woonachtig in Zoetermeer, heeft een voorliefde voor de Nederlandse taal. Zij is naast schrijfster ook boekrecensente. Eerder schreef ze korte verhalen voor Borre Leesclub, Bobo en het thuisfront van de Koninklijke Landmacht. Geestverwanten is haar debuutroman voor young adults
De cover ziet er heel mooi uit. Een cover die meteen opvalt. Een meisje in het wit met allemaal kaarsen . De cover past perfect bij het verhaal.

Mijn mening:

Voor het lezen was ik wel wat sceptisch over dit boek. Wil ik dit wel lezen omdat het gaat over iets waar ik totaal niet achter sta. Blij dat ik het toch gelezen heb.

Geest verwanten is een boek met een sterk, beeldend geschreven verhaal vol spanning. Het was net of ik er zelf bij aanwezig was. De spanningsboog was vanaf het begin van het verhaal duidelijk aanwezig. Het boek leest hierdoor als een trein en kon ik het moeilijk aan de kant leggen. De korte hoofdstukken en de opbouw naar de climax maken het boek goed leesbaar.

Het verhaal heeft voor de lezers een duidelijke boodschap of eigenlijk meer een waarschuwing.
Geestverwanten is een Young Adult boek maar zeker ook heel goed te lezen voor volwassenen.

Het nawoord van Liesbeth van Dijk geeft het boek iets extra’s mee. Ik heb van elke bladzijde genoten en geef het de welverdiende 5 sterren.
Ik kijk uit naar meer boeken van Hilda Spruit en wie weet wordt dit boek ooit eens verfilmd.