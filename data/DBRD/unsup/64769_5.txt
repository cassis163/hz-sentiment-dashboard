Met dit derde deel uit de VT-serie heeft Melissa Skaye een gedegen thriller neergezet, die positief verrast en zeker het predicaat "Psychologische Thriller" verdient.

Sanne Philips en Luca Borra zijn rechercheurs in de gemeente Hoorn. Zij krijgen te maken met een reeks moorden die onderling verband lijken te houden, maar wat dat verband is wordt pas duidelijk na veel speurwerk en een lange lijst met gebeurtenissen.

Het boek begint met een nieuwsgierig makende proloog.
Lazer is het pispaaltje van de klas en wordt tijdens een vakantiekamp gepest en raakt hierbij ook verwond.

Jaren later komen er mensen om het leven en bij allen lijken de lijntjes samen te komen in de periode dat ze in het vakantiekamp zijn geweest.

Fenna gaat op aanraden van haar oma naar een therapeut en ze ondergaat bij hem een paar hypnosesessies. Hieruit komt naar voren dat ze na al die jaren nog worstelt met de gebeurtenissen, zoals ze op het kamp hebben plaatsgevonden. Ze is ook het slachtoffer van pesterijen, maar vindt tegelijkertijd ook een nieuwe liefde in haar leven. Wanneer ze de namen verneemt van de dodelijke slachtoffers lijkt het haar ook duidelijk te worden wat het verband tussen hen zouden kunnen zijn. En datzelfde geldt ook voor haar........

Ondertussen staan de levens van Sanne en Luca ook niet stil. Sanne worstelt met de gevolgen van een traumatische ervaring en Luca worstelt met de liefde.