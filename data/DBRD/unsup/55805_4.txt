Een warm en lief prentenboek vol met verhalen en liedjes.

Het vijfjarige meisje Bobbie krijgt een broertje uit Brazilië, Dudu. Ze wennen snel aan elkaar en beiden maken van alles mee. Gewone dingen, zoals die in het leven van kleine kinderen afspelen.

Het is een makkelijk boek om uit voor te lezen, de verhaaltjes zijn niet te lang en staan dicht bij de belevingswereld van het jonge kind. Ze doen mij een beetje denken aan Jip en Janneke. Het eerste verhaaltje begint met Bobbie die een broertje, Dudu, uit Brazilië krijgt. Daarna volgen er zestien lieve herkenbare verhaaltjes over alledaagse dingen die Bobbie en Dudu meemaken, zoals een nieuw bed krijgen of naar de dierentuin gaan. Na elk verhaaltje volgt er een bijpassend liedje die ook te beluisteren is op de bijbehorende cd achter in het boek. De liedjes zing je al snel mee. Ze worden rustig en warm gezongen door Frédérique Spigt. Heel aangenaam om te horen. Ze doen een beetje denken aan cabaret, met een leuk stukje humor.

Sorry

Als je iets hebt gedaan wat heel vervelend is Dan zeg je: Sorry, sorry, sorry, sorry Sorry, sorry, sorry, sorry Sorry, sorry, sorry Het spijt me heel erg Sorry, sorry Sorry, sorry, sorry, sorry Sorry, sorry, sorry Sorry, sorry

Het is niet alleen een heerlijk boek om voor te lezen maar ook om te zien. De bladzijden hebben verschillende zachte kleuren, dat maakt het een knus en kleurrijk boek. Bij elk verhaal vind je ook nog een mooie warme illustratie. Ze zijn eenvoudig en groot en beslaan een hele bladzijde. Dit maakt het boek speels en heerlijk om te bladeren. De kinderen kunnen daardoor ook zelf hun lievelingsverhaal opzoeken. Een prima boek om voor het slapen gaan te lezen, het bijpassende liedje luisteren en dan heerlijk wegdromen.....