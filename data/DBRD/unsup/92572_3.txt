Als jong meisje, toen al met een bovenmatige interesse voor geschiedenis, groeide ik op tussen de tulpenvelden in Zuid-Holland. Toen ik las dat dit boek "tulpen" en "geschiedenis" met elkaar combineerde wilde ik het graag lezen.

Femke Roobol neemt ons in dit boek mee naar het Haarlem van 1635. De pest waart er rond, de mensen zijn arm, het leven niet gemakkelijk. De talentvolle schilderes Hester Faillaert, op de vlucht voor haar verleden, betrekt een leerstoel bij de eigenaardige schilderes Judith Leyster, de enige vrouw met een eigen atelier in Haarlem.

De vrouwen groeien naar elkaar toe en Hester's leven lijkt de goede kant op te gaan, tot de gebeurtenissen, verhaallijnen en personages elkaar in razend tempo opvolgen. Het boek wordt geen moment saai, maar komt, in tegenstelling tot Hester's schilderkunsten, niet echt lekker uit de verf.

De personages blijven oppervlakkig en sommigen verdwijnen sneller van het strijdtoneel dan gehoopt. De relaties tussen de personages gaan in 12 pagina's van "onbekend" naar "beste vriendin", zonder dat er iets prijsgegeven wordt over hoe die ontwikkeling dan tot stand komt. Het einde is open en onverwacht, alsof Roobol nog veel langer door wilde schrijven, maar van haar uitgever, Anthos, een woordenlimiet gekregen heeft en dus veel moest schrappen om binnen die limiet te kunnen blijven.

De verrassend accurate historische feiten maken het boek desondanks een genot om te lezen, en de bronvermelding achterin nodigt uit tot eigen onderzoek. Juist omdat het einde zo open is blijft de lezer met onbeantwoorde vragen zitten, hetgeen een onaf gevoel oplevert. Hopelijk beantwoordt Roobol deze vragen in haar volgende roman.

Tulpenliefde (2016) is vermakelijk en een leuk tijdverdrijf, maar de herlees-factor is helaas laag. Om met de woorden van Hester te spreken: "Ik kan loskomen van de betekenis die anderen aan me hebben gegeven. Alles ligt weer open. Ik ben een vlinder die haar vleugels uitspreidt, klaar om weg te vliegen. Vastberaden vouw ik de bundel dicht en kijk uit over het water, naar mijn eigen toekomst." (pag. 249 ebook)