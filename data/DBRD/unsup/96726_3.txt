Tijdens een bezoek aan haar tante, dertien jaar eerder, werd Lucy Sheridan bij een uit de hand gelopen feestje door Mason Fletcher uit de handen van een verkrachter gered. Als Lucy terugkeert naar het dorpje Summer River om de nalatenschap van haar tante te regelen, ontmoet ze Mason weer en de passie van dertien jaar geleden wordt nieuw leven ingeblazen. De jonge man helpt haar bij het herinrichten van het huis van haar tante, maar dan doen ze een vreemde ontdekking die hun leven een compleet andere wending geeft. Het wordt al snel duidelijk dat iemand tracht hun zoektocht in de kiem te smoren.

Jayne Ann Krentz, auteur van vijftig New York Times bestsellers, schrijft onder haar eigen naam hedendaagse thrillers. Onder het pseudoniem Amanda Quick waagt ze zich aan historische en als Jayne Castle (haar meisjesnaam) aan futuristische thrillers.

De sticker die op de cover prijkt ‘voor de liefhebbers van Nora Roberts’ maakt al snel duidelijk dat De redding een boek uit de eerste categorie is en dat de lezer bijgevolg een hoge mate van romantiek mag verwachten. Op dat vlak stelt ze zeker niet teleur. En er is niet alleen maar romantiek. Stomende en tot in detail vertelde seksscènes maken onderdeel uit van deze vrij voorspelbare thriller. Krentz heeft echter wel een evenwicht gevonden tussen romantiek en spanning, hoewel dit laatste iets pittiger had mogen zijn.

De personages Lucy en Mason zijn erg goed uitgewerkt, maar hun dialogen neigen soms naar prietpraat en dragen weinig bij aan de snelheid van het verhaal. De spanningsboog wordt dan ook erg lang gerekt. Het verhaal moet het vooral hebben van de verschillende personages en hun mogelijke betrokkenheid bij de misdaad. De auteur doet dit prima maar spint alles iets te lang uit. Af en toe is het zelfs rommelig.

Krentz heeft een prettige schrijfstijl. Alleen de romantische scènes lijden erg onder het gebruik van clichés die eerder doen denken aan een verhaal uit de jaren vijftig, maar met moderne ‘hulpmiddelen’. Liefhebbers van Nora Roberts zullen smullen van De redding. Alle ingrediënten voor een romantische thriller zijn aanwezig.

‘Mijn romantische thrillers zijn de enige waarin de lezer gegarandeerd wordt dat de vrouwelijke heldin de kern van het verhaal is,' zegt Krentz. ‘Het zijn boeken die de heroïsche waarden van de vrouw in het middelpunt plaatsen: heldhaftigheid, eerbaarheid, vastbeslotenheid en het vaste geloof in de kracht van oprechte liefde.’

Van de 84 boeken die ze onder de naam Krentz schreef, zijn er, inclusief De redding, twintig vertaald.