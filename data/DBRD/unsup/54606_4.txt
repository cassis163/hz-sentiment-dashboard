In het tweede deel van deze serie leert de lezer de vier vriendinnen steeds beter kennen. Het gaat hier over Emma. Emma regelt bij Vows de bruidsboeketten, corsages, bloemstukken en ook laat ze het landgoed waar het bedrijf gevestigd is stralen door de mooie tuin en boeketten in het grote huis. Dat geeft MacKenzie, de fotografe uit het vorige deel weer de gelegenheid om de mooiste foto’s te maken.
Naast het regelen van de bruiloften van hun klanten staat in dit boek de liefde tussen Emma en Jack helemaal centraal. Ze kennen elkaar al jaren en delen alles met elkaar behalve het bed. Dan slaat de vonk over en storten ze zich in een romance die uit een film lijkt te komen. Dit verhaal gaat over liefde tussen vrienden, wat gebeurt er als mensen die jarenlang beste maatjes zijn verliefd worden en wat doet dat met hun omgeving? Alle meiden en aanhang van Vows raken erbij betrokken omdat ze zich met zn allen meer familie noemen dan vrienden. Del. De broer van Parker en Carter, ondertussen verloofd met Mac zijn de beste vrienden van Jack. Ze werken samen voor en tijdens evenementen (lees:bruiloften) en alles lijkt een roze wolk, omhuld met rozen en liefde.
Dan blijken Emma en Jack allebei andere verwachtingen te hebben van wat een relatie inhoudt en als dat duidelijk wordt dan is het nog maar de vraag of Vows zo door kan blijven gaan of uit elkaar zal vallen……
Dit onderwerp maakt dit boek zo bijzonder, niet gewoon een romannetje maar het onderliggende thema wordt op een gegeven moment erg duidelijk gebracht, ook de gevolgen. Je wilt door blijven lezen omdat je na het lezen van 2 van de vier delen je steeds meer verbonden voelt met de hoofdpersonen. Ze zijn familie voor elkaar en ze hebben zo’n gaaf bedrijf. Wie wil dat nou niet, samenwerken met de mensen waar je van houdt en van je gezamelijke hobby je werk maken. Ook hier blijkt weer hoeveel invloed de jeugd en het huwelijk van de ouders van Emma en Jack hebben op hun gedachtes en keuzes die ze als volwassenen maken.
Dat vind ik bijzonder aan deze serie, Nora Roberts zou er een makkelijke roman van kunnen maken waar alles van een leien dakje gaat maar ze stopt er net genoeg in om je van begin tot einde te laten meeleven met deze personen en verlangend uit te laten kijken naar het volgende deel. Ik vond het minder voorspelbaar en dus beter dan het eerste deel van deze serie. Dat beloofd wat voor deel 3