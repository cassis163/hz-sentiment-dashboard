Hoofdpersoon Lara leeft in de veronderstelling dat er niets mis is met haar huwelijk met Leo. Het stel heeft twee kinderen – Tim en Saar- en Lara waant zich gelukkig. Totdat Leo, totaal onverwacht, aangeeft te willen scheiden. Hij is verliefd op een ander. Die schokkende mare is het begin van een emotioneel zware periode voor Lara. Door alle emoties komen er bovendien allerlei herinneringen boven aan de moeizame relatie met haar moeder.
“De hele dag sprak ze niet meer tegen mij. Ongemakkelijk had ik aandacht gevraagd, ik wilde het weer goed hebben, maar elke keer draaide ze haar rug naar me toe.”
Leo laat zich plotseling zien als een kille en starre regelaar, die het absoluut niet over emoties wil hebben. Of was hij altijd al zo en heeft Lara haar ogen daarvoor gesloten?
Lara heeft het bijzonder moeilijk met de enorme verandering in haar leven, met alles wat er van haar verwacht wordt en wat zij allemaal moet doen en regelen. Langzaamaan dringt het besef bij haar door dat zij nooit anders deed dan zichzelf wegcijferen. Met veel vallen en opstaan ontdekt Lara wie zij werkelijk is en hoe sterk ze eigenlijk is.

Overhoop is een vat vol herkenningen voor iedereen die een (moeizame) scheiding heeft doorgemaakt. De wijze waarop Lara met de situatie omgaat maakt dat heel veel vrouwen zich hoogstwaarschijnlijk met haar kunnen identificeren. Voor mij waren ook de herinneringen aan vroeger, aan haar moeder, schurend en krakend. Uitstekend in woorden gevatte emoties, die je voelt en die je raken. Dat is waarschijnlijk het grootste talent van Van Ofwegen. Met haar boek steekt de auteur ook veel mensen (vrouwen met name) een hart onder de riem, alsof zij wil zeggen: ‘je bent sterker dan je denkt.’

“Ik had het gevoel dat ik voor hem de vijand was geworden, een sta-in-de-weg voor zijn grote geluk. Alles wat ik deed of zei werd negatief geïnterpreteerd. Ik begreep het niet, en toch begon het ook te wennen. Ik had geen man meer. Ik was een vriend en maatje verloren en een vijand rijker.”
Ondanks al haar emoties, verdriet en vertwijfelingen is de hoofdpersoon in ‘Overhoop’ zeker geen sneu personage. Sterker nog, hoe beter je haar leert kennen, des te meer respect je voor haar krijgt. Ze ontworstelt zich aan de haar zelf opgelegde ketenen die haar ‘verplichten’ altijd te doen wat eerst haar moeder en later haar echtgenoot, van haar verwachtte.

Het feit dat Van Ofwegen bovendien een fijne en zeer toegankelijke schrijfstijl hanteert, maakt ‘Overhoop’ tot een aanrader en geschikt voor een groot lezerspubliek.

Over de auteur
Annette van Ofwegen (Leiden, 1971) verhuisde in haar kinderjaren naar de Noordoostpolder waar ze haar VWO-diploma behaalde. Haar vervolgopleiding, de chemische richting van het Hogere Laboratorium Onderwijs, heeft ze in Leeuwarden doorlopen. Ze kreeg een baan op het Klinisch Farmaceutisch en Toxicologisch Laboratorium in Assen. Na twintig jaar stapte ze over naar het klinisch chemisch laboratorium in hetzelfde ziekenhuis. Van Ofwegen heeft altijd een grote interesse gehad in de psychologie. Daarnaast leest ze graag en sinds een aantal jaren schrijft ze.

Uitvoering
Uitgever: Elikser
ISBN: 9789463651301
Paperback, 169 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/