Een cocktail, een zwembad, blauwe hemel met zonnetje en Doodslag van Val Mc Dermid. Ingrediënten voor een geslaagde, ontspannen vakantie. Doodslag is het eerste boek dat ik las van McDermid en ik heb me er kostelijk mee vermaakt!

Kate Branningan is privé-detective en is mede-eigenaar van Detectivebureau Mortensen en Branningan. Deze pittige dame met heerlijke droge en ietwat cynische humor krijgt een opdracht van popartiest Jeff Franklin. Hij huurt haar in om zijn oude (muziek)partner en tekstschrijfster Moira Pollock op te sporen. Jeffs carrière zit in het slop en hij hoopt samen met Moira de glansrijke tijden van vroeger te doen herleven en zelfs te overtreffen. Na een vrij korte en efficiënte speurtocht vindt Kate Moira en de laatste besluit onder strikte voorwaarden weer een samenwerking aan te gaan met Jett. Niets lijkt hun succesvolle carrière nog in de weg te staan. Maar dan gebeurt er iets vreselijks. Als Jett met Moira wil gaan repeteren vindt hij haar levenloze lichaam. Een klap op haar hoofd met een saxofoon blijkt de doodsoorzaak. Al snel is het duidelijk dat de dader zich in het huis bevindt en dat het iemand moet zijn die tot de vertrouwelingen van Jett behoort. Er zijn verschillende gegadigden die hiervoor in aanmerking komen. Wie is de dader en wat is het motief? Aan Kate de taak om dit te achterhalen

Doodslag is niet zo zeer een heel spannend boek, maar het leest heerlijk weg. Door de leuke, humoristische vertelstijl houdt het boek je in zijn greep. Regelmatig moest ik glimlachen om de gedachtegangen van Kate. Haar droge humor, haar intelligentie, haar stoere houding en speurneustalent maakt haar tot een beminnelijke, moderne vrouw met ballen. De mannen in haar omgeving kunnen niet altijd goed omgaan met haar pittige karakter. Inspecteur Jackson die de moord op Moira officieel onderzoekt kan haar af en toe wel achter het behang plakken. Haar vriend Richard spreekt haar altijd aan met haar achternaam (Brannigan) en dat zegt wel iets over de verhoudingen in de relatie. Toch heeft Kate ook haar zwakheden. Grote mond klein hartje is haar op het lijf geschreven. Haar vriend Richard weet haar figuurlijke muur te doorbreken en laat haar smelten met zijn fantastische glimlach. De aanblik van een echt lijk valt de stoere Brannigan wat slecht op de maag

De sfeer en Engelse ambiance in Doodslag deden me erg denken aan Murder she wrote. Een vrouwelijke detective (in dit boek een stukje jonger dan Jessica Fletcher) raakt verzeilt in een moordzaak en weet die met goed gevolg op te lossen. Geen moeilijke toestanden, gewoon 1 en 1 optellen en een dosis gezond verstand gebruiken. Prettig voor de lezer die ontspanning zoekt en in dit geval zeker niet verkeerd voor het verhaal. Eerlijkheid duurt het langst, maar eenvoud soms ook.