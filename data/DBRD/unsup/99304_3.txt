Zo maar op namen af gaan. Misschien toch niet zo'n goed idee. Want voor je het weet, zit je vast aan een ... erotische trilogie? Welk belletje doet dat rinkelen?
Jamal Ouariachi schreef blijkbaar niet alleen 'Een honger' maar ook '25', ergens in 2013, een eerste deel over Hanna. Nadien nemen David Pefko en Daan Heerma van Voss de evolutie van dit personage over in '45' en '70', gewoonweg de leeftijd van de vrouw in kwestie. Hoewel de achterflap wat vaag blijft, kan de cover inderdaad je verbeelding al wat prikkelen. Of je nu echt zoveel en toch bij wijlen platte seks had verwacht als wat je gegeven wordt, is nog een andere vraag. Oh ja, het blijkt een literair antwoord op '50 tinten grijs' te zijn. Tja, vergelijken gaat toch niet...
Gelukkig toont Ouariachi zich nog best vermakelijk en geeft hij heel wat steken onder water op wat de Kroningsdag als achtergrond blijkt te zijn voor dit boek, de dag waarop Beatrix afstand doet van de troon ten voordele van Willem-Alexander.Tijdens die Kroningsdag in 2013 worden we op sleeptouw genomen door de in rouw gehulde en door liefdesverdriet overmande Hanna. Dat ze liefdesverdriet heeft, staat vast. Wat er juist gebeurd is, daar kom je als lezer maar moeilijk achter omdat ze aan meerdere vreemden een ander verhaal vertelt over steeds dezelfde man. Niet voor niets heet de boot waarmee ze door de Amsterdamse grachten varen, Sheherazade. Het leven van Hanna biedt nog iet of wat perspectief in dit deel, maar dat blijkt in de volgende 2 boeken steeds maar verder af te glijden als je de besprekingen mag geloven. Hoewel de verhalen over seks eigenlijk wat afleiden van de hoofdpersoon, trekt Hanna toch voldoende de aandacht om te weten te komen hoe het verder met haar gaat om ook de volgende delen te gaan lezen. En dat er nog wat afgelachen wordt met de Nederlandse maatschappij is goed meegenomen.