Na Kluis 21 is dit het tweede boek dat ik heb gelezen van dit schrijversduo. Net als het eerste boek is dit ook weer een fantastische politieroman.
De 17-jarige John Meyer Frey is tot de dood veroordeeld wegens de brute moord op zijn vriendin Elizabeth Finnigan. De vader van Elizabeth heeft in de Amerikaanse politiek veel in de melk te brokkelen en heeft het voor elkaar gekregen dat John als volwassene is berecht en ter dood is veroordeeld, hoewel niet iedereen van zijn schuld overtuigd is. Finnigan leeft voor zijn haat voor John Meyer Frey; pas wanneer Frey dood is kan hij weer verder leven.
18 jaar later wordt de 35-jarige John Schwarz in Stockholm gearresteerd wegens mishandeling van een man. Bij zijn arrestatie raakt het hele politie-apparaat van slag omdat Schwarz niet blijkt te bestaan. Via een internationaal opsporingsverzoek springt de FBI er bovenop. John Schwarz blijkt John Meyer Frey te zijn, van wie werd gedacht dat hij vlak voor zijn terechtstelling in zijn cel in Death Row was overleden. Finnigans haat brandt als nooit tevoren en hij zet de politiek onder druk om Frey te laten uitleveren en hem alsnog ter dood te brengen.
Wat dan gebeurt, tart alle verbeelding. Het was de moordenaar van Elizabeth Finnigan maar om één ding te doen toen hij haar doodde en hij ziet nu, 18 jaar na dato, alsnog zijn kans schoon. Lees het en huiver...