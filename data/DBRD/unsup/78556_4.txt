Een goed idee van het bestuur van Almere om Redmond O’Hanlon uit te nodigen om een boek te komen schrijven over Almere. Verbazend dat hij deze uitnodiging heeft aangenomen na boeken als “Beagle: in het kielzog van Darwin”, “Tussen Orinoco en Amazone”, “Congo” en “Storm”. Is Almere wel avontuurlijk genoeg? Een volmondig ja. Ook van Almere weet Redmond een avontuur te maken.

Het is wel een heel ander boek dan de titel doet vermoeden. Geen uitgebreide beschrijvingen van alle groene plekken in de stad met alle natuur die daar te ontdekken valt. Het is veel meer een boek over de opbouw van de stad, hoe die nu is en waar het in de toekomst naar toe gaat. Bovendien een boek met veel foto’s ter verduidelijking.

In de drie jaar dat Redmond in Almere woont, spreekt hij diverse mensen in de stad: stadsplanners, beroepsmatige en uit hobby geboren archeologen, de eigenaar van de enige echte zeilschool van Almere “Haddock”, die nu door de Floriade wordt opgeslokt, en nog vele anderen.

Het idee van een stad met vele kernen en daartussen veel groen komt van Ebenezer Howard, een stadsplanner uit de 19e eeuw, die platteland en stad samen wilde brengen. De relatie met de plannen voor Almere wordt duidelijk uitgelegd.

Het blijft niet bij Almere alleen. Er zijn ook uitstapjes richting de Oostvaardersplassen, en de Marker Wadden, waar een archipel wordt aangelegd om weer leven in het Marker Meer te krijgen. Dit lukt wonderwel. De aanleg van die Archipel is te vergelijken met de aanleg van de polder waar Almere op ligt. Hier ziet Redmond hoe de aanleg toen geweest moest zijn.
Het uitgebreidst wordt de wijk beschreven waar Redmond die drie jaar woont, Nobelhorst. Uit zijn beschrijving kan je voelen hoe het in de begintijd van Almere geweest moet zijn: een zandvlakte met het constante rumoer van de huizenbouw, maar met wel al wat eerste faciliteiten. Wel weer een hele andere wijk dan de andere wijken. Dat geldt in Almere voor elke nieuwe wijk: steeds weer anders, meegaand in de tijd en weer geleerd van ervaringen met vorige wijken.

Kortom een leuk met humor geschreven boek over Almere, waar je zelfs als je er jaren woont of gewoond hebt, nog veel van kan leren. Als je er nooit hebt gewoond en altijd al heb gezegd dat je er nooit wilt wonen, een boek om eens een andere indruk van Almere te krijgen. Lees het boek, ga er dan eens kijken en kijk verder dan het stadscentrum. Je zult worden verrast.