Als je bovenstaand zinnetje met de twee puntjes invoert in Google krijg je vanzelf het juiste cijfer. Zo zijn er nog veel meer handigheidjes. Journalist en coach Ewoud Sanders heeft daar een handig boekje over geschreven. Heel wat mensen kennen het al: bij duizenden is het aan studenten uitgedeeld.

Behalve studenten kunnen ook gewone mensen als u en ik er veel aan hebben. Er gaat volgens Ewoud namelijk veel tijd verloren aan nutteloos gesurf. Hij citeert een onderzoek van de Universiteit Twente waaruit blijkt dat kantoormensen wel 5 procent van hun werktijd aan zoeken op internet verspillen. Dat is bijna een half uur als je een lange werkdag hebt. Bovendien zijn de resultaten op de eerste pagina lang niet altijd de beste. Daar valt dus meer te halen.

Stap één is dat je als het ware tegen Google (Bing en anderen worden ook kort behandeld) gaat ‘praten’: als je een heldere zoekopdracht geeft, komt er een scherp resultaat. Er is een hele reeks instructies waarmee je bepaalde resultaten kunt uitsluiten of juist koppelen. Je kan zelfs nog verder gaan: ervan uitgaand dat elke vraag al gesteld is type je stomweg de vraag letterlijk in. Dat werkt pas écht snel. Op een training heb ik daar verbluffende resultaten van gezien. Nog interessanter is het, dat Google soms beter indexeert dan een databasesite zelf. Rechtspraak.nl kan op ‘belediging politieagent’ niks vinden, met de juiste opdracht in Google krijg je zeven (7!) resultaten! Let wel, uit dezelfde database dus.

Veel informatie is ‘opgesloten’ in betaalde databases op het zogeheten diepe internet. Een goede tip van Ewoud is gebruikmaken van de website van de Koninklijke Bibliotheek. Via deze ‘poort’ kun je er wél in. Zie catalogi.kb.nl. Leuk is de hieraan verwante database delpher.nl, met daarin honderdduizenden gescande kranten- en tijdschriftartikelen. Zo ongeveer alles wat er in Nederland is gebeurd in de vorige eeuw kun je erin terugvinden.

Het informatieproces omkeren is een andere mogelijkheid. Google zoekt dan voor jou op bepaalde onderwerpen en zoekwoorden. Krijg je de nieuwste informatie zomaar in een RSS-feed of in je mail! Nog verder gaat het als je je ziel aan Google verkoopt en een profiel aanmaakt: van alles, van het weer bij jou in de buurt tot een geschikt vakantieoord wordt je door Google toegeschoven. Resultaten worden aangescherpt aan de hand van je eerder zoek- en doorklikgedrag dat Google weer verkoopt aan andere bedrijven...

Een intelligent en praktisch boekje, en je krijgt er fraaie kaarten met toetsenbordcodes en zoektips bij. Ewoud Sanders schrijft helder en vermijdt tot het uiterste elk jargon (De monsterlijke vakterm ‘booleaans zoeken’, waar het hier voor een aanzienlijk deel over gaat heb ik niet één keer gelezen). Fijnproevers kunnen genieten van zijn subtiele humor. Zo neemt hij neemt ons mee op zoek naar varianten van de uitdrukking dat iets ‘als een drol op een slagroomtaart’ slaat. Op die manier blijven de tips wel hangen.

En het raadseltje met twee puntjes? Dat hoort bij het hoofdstuk 'missende stukjes zoeken'. Niet alleen dat roemruchte zinnetje dat je kan gebruiken als gidsland Nederland weer ’s iets invoert dat ze in een ander land al 50 jaar kennen, maakt Google voor jou compleet, maar ook alle andere zinnetjes, songteksten, citaten waar je het fijne niet meer van weet. Handig!