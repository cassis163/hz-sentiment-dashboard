Tijdens de boekpresentatie van Het derde verbond  in december 2013 in Amsterdam liet Liane Baltus geen mogelijkheid onbenut om te benadrukken dat haar eerste boek geen gewone thriller is. Haar overtuiging was zo groot dat je bijna zou gaan denken dat alle andere spannende boeken wel gewone thrillers zijn. Niets is minder waar en de doorgewinterde thrillerlezer weet dat het genre is onderverdeeld in een aantal subgenres. Het debuut van Liane Baltus is dus in ieder geval een thriller en valt in het subgenre futuristisch. In de fantasie van Baltus heeft zich inmiddels zoveel rondom de aardse Helena de Graaf ontwikkeld dat dit niet in één boek gestopt kan worden. Daarmee is Het derde verbond  het eerste deel geworden van een serie die nog veel verrassingen in petto kan hebben.

De wetenschapper Robert de Graaf is al lange tijd overtuigd van het bestaan van een buitenaards volk. Als onderdeel van een onderzoek heeft hij een aantal mensen uit Experiaan, een buitenaardse dimensie, in zijn leefomgeving gehad. Zijn toen nog jonge dochter Helena was op slag onder de indruk van een jonge Experiaan die is uitgerust met een aantrekkelijk en goddelijk lichaam en luistert naar de naam Mica. Na terugkeer naar zijn eigen dimensie kan Helena hem niet vergeten en als hij jaren later weer in haar leven verschijnt, is ze aangenaam verrast. De aanleiding van zijn bezoek geeft echter weinig reden tot vreugde, de Experianen hebben het gemunt op Amerika. Mica bezit bovennatuurlijke krachten en kan in zijn eentje hele gebieden en duizenden mensen vernietigen. Het voortbestaan van de aarde, in het bijzonder Amerika, loopt zodanig gevaar dat Helena wordt gevraagd te bemiddelen tussen een aantal aardse wereldleiders en de Experiaan. Het rustige leven van Helena neemt een grote wending en voor ze het weet is ze onderdeel van het overlegcentrum dat besluiten neemt over leven en dood.

Het derde verbond  beschrijft de spannende strijd tussen twee volkeren met volledig andere achtergrond en intelligentie, van wie er maar één over superieure bovennatuurlijke krachten beschikt. Daarnaast spelen bij beide volkeren de politiek en interne machtsstrijd een niet onbelangrijke rol. Liane Baltus laat het conflict buitenproportionele vormen aannemen waardoor alle belangrijke wereldleiders rond de overlegtafel in Nederland verschijnen om de crisis met het buitenaardse volk te bezweren. Waarbij iedereen met zijn of haar eigen agenda aan de overlegtafel zit en de volle winst wil binnenhalen.

Het verhaal wordt volledig vanuit het perspectief van Helena belicht. Hiermee creëert de auteur de gelegenheid om nieuwe ervaringen die Helena opdoet bijna als ervaringsdeskundige te delen met de lezers. Dat maakt het lezen interessant omdat nagenoeg al deze informatie bij Helena onherroepelijk tot grote onzekerheden leidt. Als blijkt dat Helena en Mica met elkaar kunnen communiceren via hun gedachten, wordt het nog interessanter.

Uit de opzet van het verhaal en de kleurrijke beschrijving blijkt dat Liane Baltus beschikt over grote sfeerbeschrijvende kwaliteiten en die ook ruim inzet. Niet één moment is het futuristische aspect lachwekkend; eerder neigt het naar een bepaalde mate van geloofwaardigheid en toekomstige realiteit.
Die credits zijn volledig voor de auteur die de kunst van het geschreven woord tot in de haarvaten blijkt te beheersen. Terugkomend op haar eerdere waarschuwing dat Het derde verbond geen gewone thriller is, blijkt dit inderdaad het geval. Alleen is het Liane Baltus heel goed gelukt om met haar kwaliteiten een verrassend en aangenaam lezend debuut op de markt te brengen. Het is wachten op de volgende avonturen van het unieke duo Helena en Mica.