Naar aanleiding van een ‘nafluit’ incident op straat schrijft schrijfster Yasmine Schillebeeckx een column over seksistisch gedrag, waar zij in het dagelijks leven mee te maken heeft. Dit roept zoveel commentaar op social media op, zowel positief als negatief, dat ze besluit een boek te schrijven over haar ervaringen.

Met dit boek “Echte vrouwen bestaan niet” wil Yasmine duidelijk maken waar vrouwen in het dagelijks leven tegenaan lopen. Dat er een bepaald beeld is, waar vrouwen aan zouden moeten voldoen en dat vrouwen die daar vanaf wijken, hier commentaar op krijgen. Ze maakt duidelijk dat dit niet alleen van invloed is op het leven van meisjes en vrouwen, maar dat het ook jongens en mannen beperkt in wat zij willen en kunnen. Want waar het voor een vrouw nog wel ‘stoer’ is, om ‘mannelijk’ te zijn, kun je als man niet trots over je vrouwelijke eigenschappen vertellen.
Om verder te willen komen in de wereld, lijken vrouwen zich aan te moeten passen aan de man, in houding en kleding, om vervolgens te horen te krijgen dat ze niet vrouwelijk genoeg meer is.

Yasmine schrijft vooral uit haar eigen ervaring, maar quote ook bloggers en andere columnisten, die over dit onderwerp schreven. Omdat ze vooral vanuit zichzelf schrijft, kan je het gevoel bekruipen dat echte vrouwen dan wel niet bestaan, maar dat ze wel allemaal een kort rokje dragen en hakken.

Het boek maakt je bewust van onbewuste gedachtes, die je ook zelf af en toe kunt hebben ten opzichte van anderen; hoe ze zich kleden of dat bij hun sekse of status past. Het is een aansporing voor iedereen, dat je mag zijn wie je bent en hoe je bent. Dat je je niet per se hoeft te gedragen, zoals jouw ‘hokje’ voorschrijft, maar dat je zélf kunt kiezen hoe je bent en wat je doet.

Als elke jongere dit boek zou lezen, zou er misschien meer verdraagzaamheid in de maatschappij zijn. En voelen jongeren zich misschien vrijer om te zijn wie ze willen zijn, in plaats van hoe de omgeving denkt dat ze moeten leven.

En als jongeren deze vrijheid willen uitdragen, is het misschien ook handig als oudere generaties hiervan op de hoogte zijn.