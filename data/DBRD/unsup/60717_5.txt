Parel is het vierde deel uit de serie De zeven zussen van Lucinda Riley. Dit deel gaat over Celeano (CeCe) D’Apliése, de vierde zus die Pa Salt heeft geadopteerd. Pa Salt heeft zijn zes adoptiedochters vernoemd naar de zeven zussen van de sterrengroep de Pleiaden. De zusjes zijn opgegroeid in Zwitserland. Na het overlijden van Pa Salt hebben zij aanwijzingen gekregen over hun afkomst zodat ze naar hun wortels op zoek kunnen gaan. Drie zusjes hebben dat inmiddels gedaan, nu is het CeCe’s beurt.
CeCe is kort na Star (Asterope) geadopteerd en is vanaf haar vroege jeugd heel close met haar geweest. Star en CeCe zijn na het overlijden van Pa Salt in Londen gaan wonen, CeCe studeerde daar aan de kunstacademie. Star is er op zoek gegaan naar haar afkomst, dat is haar ook gelukt. Maar nu lijkt Star veel minder tijd te hebben voor CeCe en die heeft het daar heel moeilijk mee. Zo moeilijk dat ze besluit om toch op zoek te gaan naar haar biologische familie met de gegevens die ze heeft.

Haar eerste halte op weg naar Australië is Thailand waar ze eerder met Star is geweest en waar ze goede herinneringen aan heeft. In Thailand ontmoet ze de geheimzinnige Ace die haar helpt met de weinige gegevens die ze heeft. Ze zou op zoek moeten gaan ene Kitty Mercer die in Australië woont of gewoond heeft. Bovendien heeft ze ook nog een zwartwit foto van een man en een jongen, geleund tegen een auto.
Ace koopt voor CeCe de biografie van Kitty Mercer, die een beroemde Australische vrouw schijnt te zijn geweest. Omdat CeCe dyslectisch is, leest Ace haar het verhaal voor.

Het verhaal van Kitty Mercer is het tweede hoofdthema uit dit boek. Een spannend verhaal van een Brits meisje, van moederszijde afkomstig uit een adellijk Schots geslacht. Een meisje dat naar Australië vertrekt, daar bij het gezin Mercer wordt geïntroduceerd en kennis maakt met de tweeling Andrew en Drummond Mercer. Beide mannen worden op haar verliefd maar Andrew doet haar een huwelijksaanzoek dat ze, na innerlijk beraad, accepteert. Met hem vertrekt ze naar Broome, het centrum van de parelhandel.

Afwisselend vertelt Lucinda Riley het verhaal van CeCe, die niet weet waar ze thuishoort en wie ze eigenlijk is en van Kitty die alle tegenslag verwerkt waar ze in haar lange leven mee te maken krijgt.
De auteur neemt ons mee op ontdekkingstocht in Australië, naar de havenstad Adelaide, naar Broome maar ook naar Alice Springs, The Alice.
Een verhaal over onmogelijke liefdes, over de discriminatie van de Aboriginals, over de harde opvoeding van kinderen van gemengd bloed in het Australië van de vorige eeuw.
Lucinda Riley verwerkt in het verhaal ook nog eens de Australische versie van het verhaal van de Pleiaden en de legende over een vervloekte parel, de Roseate-parel.

Mijn mening: Ik heb weer een fantastisch boek gelezen! Het verhaal van de zeven zussen is verslavend, ik kijk alweer uit naar het vijfde deel wat hopelijk in januari 2019 verschijnt. De auteur, Lucinda Riley, heeft een boeiende, verhalende stijl van schrijven. Ze verwerkt er historische details in die niet alleen interessant zijn maar ook kloppen. Je waant je zo in de Australische outback, waar de Aboriginals wonen en waar hun cultuur nog altijd levendig is. Ze schrijft verhalen zonder vooroordelen waar eenieder mag zijn wie hij/zij is. Dat is ook de les die CeCe in dit verhaal leert. Ze komt met zichzelf in het reine, ontdekt wie ze is en dat ze er mag zijn.
Voor mij weer een dikke vijf sterren!