'Lief van je' vertelt het verhaal van Rêve die zich schuldig voelt als haar broer Justin overlijdt. Het is immers door haar gekomen dat ze allebei een pilletje hadden genomen voordat ze samen zouden uitgaan. Als Justin niet naar binnen mag in de discotheek laat Rêve hem vallen en gaat ze alleen naar binnen.
Later blijkt dat Justin gestorven is omdat hij rare dingen ging doen door dat ene pilletje.
Rêve voelt zich ontzettend schuldig. Ze gaat niet meer naar school, ze gaat niet meer uit en ze dwaalt 's nacht over straat.
Dan besluit ze het leger in te gaan. Daar heeft ze geen tijd om na te denken. Het is alleen maar trainen en trainen. Zoals geschreven staat in het boek: "ik was niet langer een vrouw, zelfs niet langer een mens". Maar in het leger voelt ze zich thuis. Ze voelt zich geborgen, onderdeel van een groep. Als ze wordt uitgezonden naar Syrië heeft ze het gevoel dat ze eindelijk iets goeds doet.
Door een blessure moet ze vroegtijdig naar huis, wat ze eigenlijk niet wil.
Terug in Nederland begint ze last te krijgen van angsten en wanen. Daardoor verliest ze de controle over zichzelf. Dan slaat het noodlot toe....

De schrijfster heeft dit verhaal ontzettend mooi verteld. De gevoelens en gedachten van Rêve worden heel goed beschreven. Ik leefde echt met haar mee en ik heb een goed beeld gekregen over wat kameraadschap in het leger betekent.
Dat iemand grote moeite kan krijgen met gewoon verder leven na een uitzending van het leger, is door dit boek duidelijk geworden.