Twijfel tussen drie en vier sterren. Historische romans zijn altijd interessant, maar omdat het over WOII gaat, betekent niet automatisch dat het een briljant boek is. Het origineel "Yesterday's streets" kon ik helaas niet vinden en mijn Duits is niet goed genoeg, dus heb ik de Nederlandse vertaling gelezen. Gelukkig is het goed vertaald (weinig schoonheidsfouten ontdekt) en leest het boek makkelijk weg: ruim 40 jaar geschiedenis van een gegoede joodse familie. Daar ligt voor mij ook het manco. Het blijft bij flarden. Soms lijkt het wel alsof je op visite bent en de familie-anekdotes één voor één worden opgerakeld. Nergens wordt dieper op de zaken ingegaan. Omdat het om zoveel karakters gaat, blijven ze allemaal erg aan de oppervlakte, bijna karikaturaal (de zakenman/pater familias en control-freak Edu, de frigide neuroot Emma, de homo Andreas, de communist Eva, de fladderaar Lene enz. enz.) Niet één spreekt duidelijk meer aan dan de anderen. Dat is op zich ook wel weer sterk: daardoor worden het echte mensen met hun goede en slechte kanten. Naast de vele karakters wordt ook leefstijl, kunst en architectuur uitvoerig beschreven. Voor een boek van 500 pagina's is er simpelweg niet genoeg plek om alles aan bod te laten komen. Kortom, wat mij betreft had er wat meer geselecteerd mogen worden voor één meer pakkend verhaal.