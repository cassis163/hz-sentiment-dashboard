Het Bacchus offer is geschreven door David Hewson, een Britse oud-journalist die werkte voor The Sunday Times, The Times en The Independent. Het boek is het tweede deel uit de negendelige serie en bestaat uit zo'n 316 pagina's. Het verhaal speelt zich ongeveer een half jaar na de gebeurtenissen van het eerste boek af, De Vaticaanse moorden.

Het boek speelt zich af in het moderne Rome, met als hoofdpersonages de detective Nic Costa en de patholoog Teresa Lupo. Na een half jaar gaat Nic Costa terug aan het werk, hij heeft hier veel twijfels over en hij mist ook de zin om te gaan werken. Hij krijgt meteen een nieuwe partner toegewezen, Gianni Peroni, een agent die bij de afdeling zeden werkte maar daar een blunder is begaan waardoor hij zichzelf terug moet zien te bewijzen. De twee hebben amper kunnen kennismaken of ze worden opgeroepen om naar een moerassige oever ergens aan de buitenkant van Rome te gaan. Men ontdekt hier het schijnbaar eeuwenoude veenlijk van een jonge, vermoorde vrouw. Na wat twijfel en een vergissing blijkt het lijk, tot grote verbazing dan toch niet eeuwenoud te zijn, maar slechts zo'n 16 jaar. Men weet er geen raad mee totdat er enkele weken na de bekendmaking van het lichaam een jonge vrouw verdwijnt die erg veel uiterlijke gelijkenissen vertoont met het zonet nog gevonden veenlijk. Met het vermoeden dat het hier om een eeuwenoud ritueel gaat, proberen Nic, Peroni en Teresa er alles aan te doen om een mogelijke moord te voorkomen.
David Hewson is er zeker in geslaagd om een interessant boek te schrijven. Het boek bevat een goed aantal verrassingen, plotwendingen en intriges die je niet meteen ziet aankomen en die het boek van begin tot eind des te interessanter maken om te lezen. Omdat het boek zich er afspeelt zijn er uiteraard ook enkele verwijzingen naar enkele plaatsen in Rome die dan ook natuurlijk, in beperkte mate, beschreven worden, alhoewel deze niet van groot belang zijn voor het verhaal zelf. In het boek wordt er ook een beetje historiek opgehaald. De 2 belangrijkste facties in het verhaal zijn de “gewone” politie, die samenwerkt met de DIA, en de Romeinse Maffia onder de leiding van Emilio Neri. De DIA is te vergelijken met de FBI in Amerika, zij willen vooral Emilio Neri kunnen oppakken. Door dit belangenverschil loopt de DIA de politie in de weg en omgekeerd waardoor de samenwerking tussen de twee maar stroef verloopt. De schrijfstijl van Hewson is aangenaam en zeker toegankelijk voor iedereen. De personages worden goed en gedetailleerd beschreven waardoor je ze haast kan inbeelden als echte mensen van vlees en bloed waardoor je als lezer een zekere sympathie voor de personages begint te ontwikkelen. Het enigste minpunt dat ik hieraan toe te voegen heb is dat, voor mij persoonlijk, Nic Costa eruit kwam als het minst interessante personage terwijl hij toch wel het belangrijkste personage van het boek is.
Het complot wordt zeer goed uitgebouwd. Hewson blijft de lezer doorheen het verhaal op een eerlijke en geloofwaardige manier het verkeerde pad op zetten waardoor er voor de lezer verschillende verrassingen komen te staan die uit een totaal onverwachte hoek komen. Hierdoor moet de lezer blijven proberen om de evolutie van het verhaal te voorspellen. Ondanks deze manier van schrijven en vertellen is het complot zeker niet te ingewikkeld en is het voor iedereen toegankelijk.
Ondanks dat het boek deel uit maakt van een serie, en er dus mogelijk subtiele verwijzingen en hints zijn naar het vorige boek, is het verhaal perfect te lezen en te begrijpen zonder het vorige boek gelezen te moeten hebben. Iedereen wordt immers terug netjes beschreven.
Qua originaliteit zou het boek veel weg hebben van zijn voorganger, De Vaticaanse moorden.

Om even kort samen te vatten, het is een goed boek met een interessant, dynamisch en spannend verhaal dat goed wordt ondersteund met de daarbij horende historiek en een aangename schrijfstijl. De personages zijn algemeen goed uitgewerkt en de situering van het verhaal, samen met de 2 goed uitgewerkte facties, maakt het des te boeiender om het te lezen. Het is zeker het proberen waard.