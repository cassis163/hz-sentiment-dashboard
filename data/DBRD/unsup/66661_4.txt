Een hilarische avonturenroman met maatschappijkritische ondertoon

Opnieuw boeien de avonturen van de (inmiddels) 101-jarige Allan Karlsson en zijn vriend Julius Jonsson tot aan de laatste bladzijde.
Hert verhaal is vlot geschreven, korte zinnen en korte hoofdstukken met gemakkelijk te volgen (maar verrassende) intriges.
Het verrassende zit hem steeds in de acties van de 101-jarige Allan. Na een jaar met zijn vriend Julius op Bali vakantie te hebben gevierd, vervelen de beide mannen zich. Ze willen actie én krijgen dat! Allan krijgt op zijn 101-ste verjaardag een ballonvaart cadeau! Die eindigt midden op de oceaan. “Geen zorgen”, zegt Allan. En inderdaad ze worden opgepikt door een bulkcarrier: richting Noord Korea met .. een geheime proeflading verrijkt uranium!
De roman is zeer actueel en beweegt zich in het politieke spanningsvlak van Verenigde Staten: Trump, Noord Korea: Kim Jong-un, Rusland: Poetin, Duitsland met Merkel. Het refereert aan de huidige problematiek van een dreigende? kernoorlog, van ‘news’ en ‘fake-news’, van twitter en internet.
Karlsson weet te voorkomen dat de proeflading verrijkt uranium in Noord-Korea blijft. De beide vrienden weten (mét uranium) te vluchten met de VN diplomaat, die probeerde te bemiddelen tussen de VS en Noord Korea.
Zij worden bij verschillende wereldleiders uitgenodigd, o.a. Kim Jong-un, Trump. Maar wereldleider of niet, status en titels of niet… Karlsson heeft hier geen enkel respect voor. Hij laat alle beleefdheidsfrases achterwege, zegt wat hij denkt en doet wat hij wil! Dat levert hilarische tafrelen op.
Zo gauw het ene avontuur is afgelopen en ze in rustig vaarwater lijken terecht te komen, dient het volgende avontuur zich aan. Allan en Julius weten zichzelf steeds weer in de nesten te weken. Maar dankzij het brein van de 101-jarige, zijn nuchtere kijk, zijn zorgeloosheid en ‘onnozele’ acties redden ze zichzelf steeds weer. En redden ze de wereld, want de grote lading verrijkt uranium zal Noord Korea niet bereiken!
Het verhaal laveert tussen hilarische avonturen en ‘kritische’ beschrijvingen van onze wereldleiders. Waren deze mensen maar zo nuchter als de 101-jarige Allan!