Voor Hebbanbuzz mocht ik het boek voor je weggaat lezen. Het boek gaat over Zoe en Ed, die een relatie hebben. Ed komt om bij een verkeersongeluk en Zoe zou nog heel graag een aantal dingen tegen hem willen zeggen. In het boek gaat Zoe terug in de tijd en veranderd de dingen die ze anders wilde doen in de relatie met Ed.

Dit boek heb ik binnen een dag uitgelezen (ik had dan ook veel tijd omdat ik ziek was), omdat het een boek is waar je vanaf het begin al helemaal in zit en wat je ook door wilt lezen. Al vanaf de proloog worden er steeds vragen opgeroepen waardoor je wel verder MOET lezen, omdat je zo graag het antwoord wilt weten.

In het boek gaat Zoe terug in de tijd. Dit vond ik vrij vaag (want hoe kan het dat ze terug gaat in de tijd??), al riep het ook veel vragen bij me op (heeft het echt invloed dat ze dingen in het verleden veranderd?). Op deze manier word je wel goed in de opbouw van de relatie van Ed en Zoe meegetrokken en lees je ook welke problemen er waren. Het is ook heel herkenbaar, je voelt je weer alsof je zelf aan het begin van een relatie staat.

Op een gegeven moment vond ik het verhaal wel een beetje eentonig worden. Een hoofdstuk begint namelijk met Zoe die wakker wordt op een punt in het verleden, vraagt zich af waar ze is en wat er die dag ook alweer gebeurd was en veranderd vervolgens iets. Op dit punt vond ik het verhaal ook niet meer zo bijzonder. Wat je je wel steeds afvraagd is of Zoe in staat is om het ongeluk van Ed te voorkomen door dingen aan te passen in het verleden.

Ik vond het einde wel enorm goed! Ik werd helemaal meegesleurd in het verhaal en er zitten ook zeker verrassingen in het einde.

Al met al vond ik het een prima boek. Het is een makkelijk leesbaar boek, die je zeker leuk mee kunt nemen op vakantie en waar je goed in het verhaal word meegesleurd.