In Harteloos trekt de heerlijk vlotte schrijfstijl van auteur Wilma Hollander je vanaf de pagina 1 zo het leven van Vivian Meijers in en ze laat je pas weer gaan als je het boek met een vergenoegde zucht weer dichtslaat.

Vivian is een model dochter voor haar ouders: lieve mensen die alleen het beste met hun dochter voor hebben. Om hen geen verdriet te doen, komen alle keuzes die Vivian in haar leven doet tegemoet aan de wensen van haar ouders. Wat bijvoorbeeld te denken van haar verloving met bankierszoon Herbert de Clerque: is ze nu verloofd omdat ze stapelverliefd op hem is of misschien toch omdat haar ouders het zo’n goede partij vinden? De carrière van de dromerige Vivian is er een van 12 ambachten en 13 ongelukken. Hoewel zij droomt van een eigen brocante-winkeltje, kiest ze toch voor een commerciële functie als assistente van reisinkoper Gert. Als ze na een vervelend akkefietje met haar kersverse baas in haar eentje achterblijft op het Griekse schiereiland Pilion, dringt het pas goed tot haar door dat ze zich al die jaren heeft weggecijferd. Teruggeworpen op zichzelf besluit ze één zomer lang eens helemaal alleen voor zichzelf te kiezen.

In een schitterend decor van strakblauwe luchten, pittoreske dorpjes en witte stranden heeft ‘Harteloos’ alles wat je van een romantisch boek mag verwachten: liefde, romantiek, emotie, spanning en drama. En dat alles gelardeerd met de nodige humor. Een boek dat leest als een trein. Gniffelen om de beschrijving van Herberts spillebeentjes, die Vivian met steeds meer afschuw vervullen. Ook heel grappig is de plotselinge constatering van Vivian dat de mond van haar schoonzusje Shani wel een vissenbek met piranha-tanden lijkt. Hartverwarmend is de zorgzaamheid van de inwoners van het dorpje Platania. Als Vivian midden in de nacht aanklopt voor hulp wordt ze vertroeteld, zonder bijbedoelingen en van ganser harte. Waar vind je dat nog? Daarnaast kan je niet anders dan meeleven met de ‘harteloze’ ernstig getraumatiseerde Conrad Boogers die nog dagelijks leeft met de demonen uit zijn verleden die zorgen voor akelige nachtmerries en paniekaanvallen. En dan natuurlijk lekker wegdromen bij de ontluikende liefde tussen Vivian en Conrad. Dat niet alles rozengeur en maneschijn is blijkt wel uit de enigszins onheilspellende cover, die niet veel goeds voorspelt. Aan het eind wordt duidelijk welke weg Vivian uiteindelijk besluit te bewandelen. Volgt zij de wens van haar ouders en kiest zij voor een veilig en voorspelbaar leven met Herbert of volgt zij toch haar hart?

Wilma verstaat de kunst om de in haar bekende prettige humoristische schrijfstijl een romantisch boek te schrijven zonder zoetsappig te worden. Ook in Harteloos, haar achtste roman, is haar dat weer prima gelukt. Het boek verveelt werkelijk geen moment en tussen de regels door lees je Wilma’s liefde voor het Griekse land en haar inwoners. Dat zij spreekt uit eigen ervaring blijkt uit het feit dat zij jaren geleden haar eigen dromen heeft waargemaakt en het Twentse land heeft verruild voor het betoverende Pilion. Op haar eigen pagina (www.wilmahollander.nl) verhaalt zij over haar leven op dit heerlijke schiereiland, waaraan zij voor altijd haar hart heeft verpand. Leuk om daar eens een kijkje te nemen voor als je meer wilt weten over de vrouw achter de schrijfster.

Samengevat: een heerlijk boek voor een paar uurtjes onbezorgd leesplezier en een absolute aanrader.