Ze worden beiden in één adem genoemd: zegt men Lee Child dan volgt in de echo de naam van Jack Reacher. En natuurlijk is dit terecht, beide mannen hebben een palmares waar je U tegen zegt. Het is ook altijd een probleem over wie je het in de recensie gaat hebben, noemt de recensent nu Jack Reacher of toch Lee Child? Deze recensent weet bijna zeker dat de auteur vereerd is wanneer we onze aandacht richten op Jack Reacher. Met hem is Child inmiddels voldoende vereenzelvigd.
Jack Reacher strandt als buspassagier, samen met een aantal senior dagtoeristen in een winterse omgeving, na een slippartij van de bus in het dorpje Bolton. Na enkele koele uurtjes van -30 graden, worden de meeste passagiers ondergebracht bij dorpsbewoners en mag Reacher bij Andrew Peterson, vervangend politiehoofd, overnachten.
Al pratend over elkaars verleden komt Reacher achter de bevolkingssamenstelling van het dorpje. Dan wordt hij door de buschauffeur opmerkzaam gemaakt op een naderende personenauto. Peterson wordt opgeroepen als blijkt dat een advocaat dood is aangetroffen in zijn auto. Reacher en Peterson vinden elkaar in hun beroepskennis en het hoofd van de politie in Bolton, Tom Holland gaat akkoord dat hij blijft om een paar dreigende zaken mee te onderzoeken. Deze dreigende zaken blijken uiteindelijk de grootste drugsdeal uit de wereldgeschiedenis te zijn waarbij de beruchte crimineel Plato, een allesbepalende rol speelt. En weer mag een dorpje blij zijn met de onverwachte komst van Jack Reacher, de lezer van zijn avonturen eveneens!
Het recept is genoegzaam bekend.
Niemand weet waar hij vandaan komt.
Niemand weet waar hij naar op weg is.
Niemand kent de reden waarom hij ergens terecht komt.
En toch weet Lee Child altijd weer een spannend avontuur rondom de persoon Jack Reacher te weven. Het zou een keer uitgeput moeten raken maar Reacher-fans kijken steeds weer reikhalzend uit naar een nieuw boek en worden zelden teleurgesteld. Aftellend van de 61 uur naar 0 uur bouwt Child de spanning langzaam op naar een climax die zijn weerga niet kent. Met veel actie en onverwachte gebeurtenissen waarin het Amerikaanse leger en drugs een hoofdrol spelen, is het lezen van 61 uur geen moment saai. Zelfs aan een spetterend slot met af en toe een romantisch ogende Jack Reacher heeft Lee Child nog onvoldoende papier om alles tot een goed einde te brengen. Wordt vervolgd. We wachten in spanning af!