Midnight Jewel speelt zich in dezelfde wereld af als Glittering Court alleen in een andere generatie en een andere groep meisjes dat zich heeft aangemeld om deel te nemen aan het Glittering Court. Mira is er daar een van, maar met een heel andere reden om aan geld te komen. Ze heeft een zware jeugd gehad toen ze voor haar vader ‘klusjes’ deed. Ze leerde om te overleven en niemand te vertrouwen. Maar er is één iemand die ze wel nog vertrouwt en dat is haar broer. En hij heeft haar nu meer nodig dan ooit, dus besluit ze de overstap naar Adoria te maken. Ze komt in een huis vol met meisjes die zich klaarstomen voor hun huwelijk, maar Mira heeft andere plannen. Toch verlopen haar plannen niet zoals ze had gewild. In een land vol geheimen en welkome en minder welkome afleidingen probeert Mira te overleven én haar broer te redden.

Al vanaf het eerste hoofdstuk leer je Mira kennen als een sterke jonge vrouw die weet waarvoor ze staat en vecht. Maar ze heeft ook zo haar zwaktes en die worden perfect uitgewerkt in het verhaal. Als je denkt dat dit weer net zo een verhaal wordt als ‘Glittering Court’ dan heb je het mis. De leer en prestatie periode in het paleis zijn veel minder belangrijk. In dit verhaal gaat het om alle neven activiteiten die Mira onderneemt om het hoofd boven water te houden en haar eigen pad te volgen. Want het Glittering Court is voor haar nog maar het begin. Maar door haar nachtelijke uitstapjes komt ze in contact met vele mensen en ze begint steeds meer geheimen te ontrafelen, ook van mensen waarvan ze het liever niet wilde. De spanning in het boek bleef naar mijn gevoel vanaf het begin hoog en daalde en steeg gedurende het verhaal op een perfecte manier. Het ene hoofdstuk eindigde redelijk passief terwijl het andere erom vroeg om direct door te lezen.

In dit verhaal volg je als lezer maar één perspectief, iets waar mijn voorkeur naar uit gaat. Maar omdat Mira zoveel contacten heeft in het Glittering Court en legt in Adoria, krijg je ontzettend veel informatie. Helemaal onvoorspelbaar was het boek niet, maar er zaten genoeg verrassingselementen in om het spannend te houden.

Verderop in het verhaal werden steeds meer geheimen ontrafeld, nét niet in overvloed misschien. Maar op een gegeven moment gebeurde er erg veel tegelijk. Dit werd enkele alinea’s verder weer recht getrokken. Al met al een verbazend en pakkend vervolg op de The Glittering Court.