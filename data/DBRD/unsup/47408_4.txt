Hij is de onvervalste koning van de militaire actiethriller. In 100% Focus levert Jack Coughlin opnieuw een bewijs. Niet alleen tijdens zijn loopbaan bij de Amerikaanse marine is elk schot van de scherpschutter raak: ook als auteur raakt hij keer op keer de roos. In dit geval in samenwerking met Donald A.Davis.

Het achtste boek in de Sniper-serie zet een aantal (voormalige) CIA-agenten tegenover elkaar in een bikkelhard gevecht, waarbij de doden pas als ze gekist zijn hun ergste lot staat te wachten. Kyle Swanson heeft de opdracht om in zo’n geval de dader te ontmaskeren. Geen sinecure, want de belangen van de Amerikaanse top zijn ermee gemoeid. Hij krijgt hulp van twee kanten: Luke Gibson wordt hem toegeschoven; zelf schakelt hij Beth Ledford in. Zij is de weduwe van een man wiens graf werd ontheiligd. Ze slaagt er door revanchegevoelens gedreven heel snel in om haar uitzonderlijke bekwaamheden als scherpschutter aan te boren, waarbij het zelfs nodig blijkt om haar af te remmen in bloeddorstigheid.

Ex-collega Nicky Marks blijkt al snel de gezochte man. Eén van de buitencategorie als het om wreedheden gaat. Een man die geen mens is: ontdaan van elk gevoel, moordlustig in een graad die nog moest worden uitgevonden. Swanson heeft een onderbuikgevoel dat er met een van zijn hulpkrachten iets mis is. Het bewijs ervoor treft hem op zeer pijnlijke wijze. Het is dan ook niet niks: iemand die vader en stiefvader doodt alsof het lastige muggen zijn met een bord voor de kop van gepantserd staal. Een genie in het om de tuin leiden. De evenknie in gevechtstechnieken.

Blijft over zijn andere betrouwbare compagnon en die verrijkt zijn leven in meer dan één opzicht. Coughlin spreekt al zijn creativiteit aan in de jacht op Marks. Hij stapt regelmatig uit maar dat gaat niet ten koste van de verhaallijn. Achtervolgingen van Europa naar Azië en Afghanistan. Dat laatste is niet verwonderlijk in de wetenschap dat drugs een grote rol spelen. Zijn vaste lezers zullen waarschijnlijk alle afslagen niet nodig hebben om het pad naar de ontmaskering te vinden. De plot is een juweeltje. Je weet waar het op uitdraait; de weg er naartoe ligt vol valkuilen.

Je moet zelf een excellent schutter in het heetst van het gevecht zijn geweest om zo’n verhaal op papier te krijgen. Dan nog is er de gave van het woord voor nodig om het voor de lezer zo spannend op te dissen. Voor wie dit de eerste kennismaking met Coughlin is, is er de prettige wetenschap dat zeven boeken klaarliggen om de nieuwsgierigheid te bedwingen. En als die allemaal soldaat zijn gemaakt, wie weet is er dan inmiddels een negende uit een .50 geschoten.