Theresa, de moeder van Michelle, de hoofdpersoon in deze thriller, weet haar dochter tijdens een paardenwedstrijd te koppelen aan Lennart Huijbers, telg uit een oud ondernemersgeslacht. Michelle gaat blijkbaar zonder te protesteren akkoord en gaat daarna een luxe leventje leiden. Leuke man, twee kinderen, zelfs een koningswens. Thomas en Sophie. Michelle heeft een kunstgalerie en alles lijkt voor de wind te gaan.
Lijkt, maar schijn bedriegt. De verpakking is mooier dan de inhoud en het huwelijk wankelt. Michelle stort zich in een hartstochtelijke affaire met Jacob, een studievriend van Lennart en in alles een tegenpool van haar man. Michelle ziet het leven in een ander perspectief en begrijpt dat ze het roer om moet gooien. Wat is daadwerkelijk belangrijk in het leven? Te vaak en te veel heeft ze haar leven ingericht ten koste van zichzelf. Michelle is een pleaser. Maar het leventje van glamour, vrijheid en poen bevalt haar ook wel.
Dan slaat het noodlot toe en Michelle krijgt een ernstig auto-ongeluk waarbij ze in coma raakt. Esther Kreukniet weet op integere wijze het leven van een comapatiënt te schetsen. Een wirwar van gedachten flitst door Michelles hoofd. Haar leven trekt aan haar voorbij met zijn mooie en minder mooie kanten. Deze passages in het boek lopen niet chronologisch. Uit onderzoek van Esther Kreukniet is gebleken dat een comapatiënt talloze gedachten en herinneringen kan hebben maar in een onsamenhangende volgorde.
Terwijl ze gevangen zit in haar coma komen ook traumatische gedachten voorbij en Michelle ontdekt dat ze ontvoerd is geweest en dat de daders geen onbekenden zijn. Wie valt er nog te vertrouwen? Haar vader heeft haar geleerd om enkel op zichzelf te vertrouwen. De flarden mist trekken langzaam op en de waarheid dringt zich aan haar op. Het is allemaal erg heftig en tijdens haar revalidatie zoekt ze naar de oplossing. Die is controversieel maar zoals Esther Kreukniet in haar eindwoord schetst, elk verhaal kent twee kanten. Wat is goed of wat is fout?
De schrijfstijl van Esther Kreukniet is vlot, vloeiende zinnen en korte hoofdstukken. Door de toelichting tijdens het Thrillerfestijn wist ik dat het geen doorsneeboek zou zijn. Een thema dat snel zou kunnen uitmonden in vals sentiment maar in deze thriller is het fenomeen coma professioneel en realistisch omschreven. De spanningsboog is niet groot maar door het verhaal vanuit het perspectief van Michelle te vertellen ontstaat er een onderhuidse spanning. De notities afkomstig van een applicatie uit een smartphone vind ik een mooie afwisseling in het verhaal. Enig minpuntje is dat het al snel duidelijk wordt wie het op Michelle heeft voorzien. Maar het hoe en waarom blijft nog een tijdje onduidelijk. Het geheel in ogenschouw nemend kun je concluderen dat hier een thriller is geschreven die beslist smaakt naar meer.