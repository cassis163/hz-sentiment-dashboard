Het verdriet over de dood van haar man Rob, die bij een overval onder de ogen van hun dochtertje Bo werd vermoord, heeft rechercheur Britt Franken dertien jaar later nog altijd in haar greep. Op aanraden van haar nu studerende dochter Bo, bezoekt ze een spiritueel medium. Dit medium vangt niet alleen signalen op van Rob, maar ziet ook details van de zaak waar Britt op dat moment aan werkt, de ontvoering van twee jonge jongens. De twee jongens van 10 en 11 jaar blijken te zijn misbruikt en ontvoerd. Waarschijnlijk door een pedofielennetwerk. Wanneer opnieuw een 10-jarig jongetje wordt ontvoerd, krijgt het medium ‘Halloween’ door en lijkt de race tegen de klok om het jongetje nog levend terug te vinden in een hogere versnelling te zijn gekomen.

Onschendbaar is de derde thriller van Heleen van der Kemp met rechercheur Britt Franken in de hoofdrol. Van der Kemp, van oorsprong communicatieadviseur, heeft voor haar eerste twee thrillers Blond 15 en Afrekening nominaties voor de Crimezone Thriller Award ‘Beste debuut’ en ‘Beste Nederlandstalige thriller’.

Met Onschendbaar heeft Van der Kemp weer een spannende, vlot geschreven thriller aan haar oeuvre toegevoegd. Het verhaal is een zorgvuldig gelegde puzzel, waarbij je stukje voor stukje steeds meer het plaatje naar voren ziet komen. Door de afwisselende perspectieven krijg je het hele verhaal te weten. Van der Kemp neemt zonder te vervelen of traag te worden, de tijd om eerst alle touwtjes uit te rollen om vervolgens op een indrukwekkende manier alle ‘eindjes’ aan elkaar te knopen. Een goed in elkaar gezet plot. In tegenstelling tot haar eerste twee thrillers behoefde het verhaal geen super snelheid om de spanning op te bouwen. Juist het geduldig neerleggen van de stukjes zorgt ervoor dat de spanning onder je huid kan kruipen en je de vaart in het lezen behoudt.

De voortdurende wisseling in perspectieven zorgt er niet alleen voor dat je het plaatje volledig in beeld krijgt, maar op ook de personages zijn op deze manier goed herkenbaar uitgewerkt. Vooral het personage van Britt Franken. We kennen haar al uit de eerste twee boeken, in Onschendbaar laat ze je pas echt bij haar gevoel komen. Het verdriet wat zij heeft van de moord op haar man en de aanval op haar dochter is daadwerkelijk voelbaar.

Kortom, met Onschendbaar heeft Heleen van der Kemp een geweldig goede thriller afgeleverd. Lees dit boek!