In het voorwoord lees je over de ontmoeting tussen Udallak Gupta en Wouter Rikmans, over Wouter en het tot stand komen van deze bundel.
Dit mag je zeker niet missen!

De titel ‘Binnentijd’ is goed gekozen; tijdens het lezen beleef je de tijd en de gelezen woorden met je innerlijke zelf, je binnenste. Er is geen andere manier om deze gedichten te lezen. Dat kan alleen door je gevoelens te laten versmelten om de woorden tot je te laten komen. Je moet op dat moment een kleur kunnen ruiken of een geur kunnen voelen zoals ook de auteur in dat gedicht deed. Als je daartoe in staat bent, en je emoties kunt laten vieren zul je het optimale genot kunnen beleven uit deze bundel.

Deze bundel heeft de tijd nodig om gelezen te worden; ik deed er bewust meer dan een week over. Op deze manier kon ik elk gedicht met een frisse blik lezen en de zo nu en dan verzonnen woorden een plaats geven door naar mijn gevoel en intuïtie te luisteren. Alles draait om de gevoelens, de flexibiliteit van deze gevoelens en de beleving daarvan door de lezer.

Vaak was een gedicht zo helder en duidelijk als maar zijn kan, maar een andere keer moest ik mijzelf meer ‘binnentijd’ gunnen en die ook daadwerkelijk geven heb ik ervaren.

Ik heb deze bundel graag gelezen en lees er graag zo nu en dan weer een gedicht uit.