2 strijd – Miranda Donkers en Kim Meijs-De Man

Over de schrijfsters:
Vrijdag 3 maart is het boek ‘Tweestrijd’, geschreven door Miranda Donkers en Kim Meijs-de Man uit Vught, verschenen. Na jarenlang fantaseren over het schrijven van een eigen boek hebben zij hun creativiteit samengebracht om deze droom te realiseren. Door ieders afzonderlijke kwaliteiten samen te voegen hebben zij hun doel, het schrijven van een verhaal uitsluitend voor henzelf, bijgesteld naar het uitbrengen van een écht boek.
Al snel werd duidelijk hoe de taakverdeling was binnen deze samenwerking. Samen bedachten ze de verhaallijnen en het plot en brainstormden ze hele avonden over de gebeurtenissen in het boek. Vervolgens wist Miranda dit alles vlot om te zetten in een heus verhaal waarin beiden vervolgens gingen herschrijven en bijschaven. Op het moment dat beiden tevreden waren over het geschreven hoofdstuk wist Kim deze in een keurige lay-out te verwerken.
Miranda en Kim leerden elkaar een aantal jaren geleden kennen toen zij tegenover elkaar kwamen te wonen. Al snel bleek dat ze allebei van dezelfde soort thrillers hielden en over en weer werden boeken uitgewisseld. Miranda droomde al langere tijd over het schrijven van een eigen boek en op een dag ontstond tijdens de koffie het idee om dat boek gezamenlijk te gaan schrijven, natuurlijk een thriller.

Samenvatting:
Na jaren van mishandeling en misbruik weet een jonge vrouw haar ouderlijk huis in Friesland te ontvluchten om een nieuw bestaan op te bouwen in Amsterdam. Daar vindt zij een plek om te wonen en sluit ze vriendschap met haar huisgenoot, die haar wegwijs maakt in de prostitutie.
Als zij voldoende geld en een nieuwe identiteit heeft verdiend, ruilt ze ook dit bestaan in voor een leven waarin zelfs plaats is voor gevoelens. Terwijl er een romance opbloeit met haar buurman, gebeuren er verschrikkelijke dingen om haar heen en slaat de twijfel aan alle kanten toe. Er is geen andere uitweg dan te zwijgen over wat er zich werkelijk afspeelt.

Mijn mening:
2strijd is een boek wat is ontstaan vanuit een droom die door twee vriendinnen nagejaagd is, daarvoor allereerst mijn complimenten.
Het is een psychologische thriller die makkelijk wegleest, vanaf de eerste bladzijde zat ik in het verhaal. Er zijn weinig personages waardoor je je aandacht er makkelijk bijhoudt en je niet teveel na hoeft te denken om het verhaal te volgen.
Het verhaal is goed opgebouwd, je bent getuige van het leven van Sharona die probeert haar trauma’s uit het verleden een plaats te geven en een nieuw leven te beginnen, dit neemt ze dan ook heel letterlijk. In deel 1 zijn we deelgenoot van het afschuwelijke leven wat Sharona leidt, maar waar ze voor heeft gekozen om zo snel mogelijk haar toekomstplannen te kunnen verwezenlijken. De seks scenes zijn soms heftig, maar geven heel goed de leefstijl weer waarin Sharona zich bevindt. Vervolgens lees je in deel 2 hoe ze haar nieuwe leven oppakt en probeert te leven zoals ze graag zou willen, ze verlangt net als de meeste mensen naar het huisje, boompje, beestje bestaan en dat gun ik haar enorm, ze verdient een onbezorgd leven. Ze leert een leuke jongen kennen en hoopt met hem een liefdevolle relatie op te kunnen bouwen. Helaas lees je tussen de regels door dat haar verleden een grote invloed heeft, de gevolgen van haar jeugd heeft letterlijk zijn littekens nagelaten en het kost haar moeite op de been te blijven. Het verleden heeft haar psychisch enorm beschadigd. Je voelt dat de hechtingsproblemen en emoties door haar anders gefilterd worden. Helaas wordt Sharona in deel 3 opnieuw geconfronteerd met haar jeugdtrauma’s waardoor haar toekomst plots op losse schroeven komt te staan.
2 strijd is een verhaal waarin ik vooral de psychische gevolgen van huiselijk geweld voelde tot op het bot. Het tekent je voor de rest van je leven. Het is voor niemand mogelijk daar onbeschadigd uit te komen
Gedurende het lezen weet ik continu waar het heen gaat en zoals verwacht komt er nog een kleine verrassing als plot. De plot vond ik niet bijzonder, soortgelijke ontknopingen ben ik al vaker tegen gekomen, dat was jammer.
2 strijd heeft een prettige eenvoudige schrijfstijl die mij zeker prikkelde om door te blijven lezen.

Originaliteit: ***
Schrijfstijl: ****
Spanning: ***
Psychologie: ****
Plot: ***

Een prima debuut wat van mij 3,5 ster krijgt
Bianca