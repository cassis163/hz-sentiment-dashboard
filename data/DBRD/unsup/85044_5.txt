- “There's no such thing as the life you're supposed to have.” - Elan Mastai

En dat klopt en dat is wat Tom leert gedurende het verhaal.

Kan ik nog even terug in de tijd gaan? Dan kan ik namelijk opnieuw voor het eerst genieten van dit bijzondere boek. Dat is het gevoel dat bleef hangen na het lezen van All Our Wrong Todays. Het boek waarin Tom per ongeluk de eerste tijdreiziger wordt van zijn wereld. Door zijn tijdreis ontvouwt er een bijzonder, mooi en groot avontuur wat je van pagina tot pagina geboeid houdt. Een boek waarvan je wenst dat je hem nooit uit zou lezen.

Het boek is op te delen in een aantal stukken. Eigenlijk begint het boek met een dump van informatie. Tom neemt je mee zijn wereld en leven in en vertelt gedetailleerd hoe het er aan toe gaat. Mastai verwoordt het leven van Tom op een boeiende manier waardoor het niet storend is dat je zoveel informatie over je heen krijgt.

En dan het tweede deel vertelt over het leven van Tom na de eerste tijdreis. Waarin hij zijn wereld en leven opnieuw moet leren kennen. Het is een vlot geschreven deel waarin je langzaam maar zeker te weten komt hoe het kan dat Tom hier terecht is gekomen.

En het laatste gedeelte waarin er veel actie plaatsvindt. Dan verandert het boek van boeiend in een echte page turner waarin je pas stopt op het moment dat je met het gevoel achterblijft dat je toch nog even terug in de tijd zou willen gaan. Je nog even bij Tom in zijn leven kan voegen.

Elan Mastai is van oorsprong scenarioschrijver onder andere van What If / The F Word. All Our Wrong Todays is zijn debuutboek. En zijn ervaring als scenarioschrijver is goed terug te lezen in het verhaal. De hoofdstukken zijn kort en verwerken veel informatie op een prettige manier.

Het verhaal is echter redelijk complex ondanks de korte hoofdstukken doordat je door het verhaal heen meer vragen krijgt waarop de antwoorden op een later moment weer gegeven worden. Wat het ook interessant maakt is dat je eigenlijk leest hoe Tom het boek wat jij in je handen hebt aan het schrijven is: het is een verhaal in een verhaal. Soms breekt hij door het verhaal heen om de lezer direct aan te spreken.

Uiteindelijk verwijs ik nog even terug naar mijn eerste alinea, het is jammer dat je maar één eerste keer hebt om dit boek te lezen. Vier en een halve ster krijgt hij van mij maar omdat dit niet mogelijk is op Hebban maak ik er vijf van.