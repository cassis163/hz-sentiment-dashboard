‘Leugenaar’ draait om een bizar ongeval. Abe, een zachtaardige jongeman, woont in een voormalig kerkgebouw dat is omgebouwd tot appartementencomplex. Op een avond komt Abe ten val vanaf de vierde verdieping van het complex. Hij raakt in coma en komt in vegeterende toestand in het ziekenhuis terecht.

Abe heeft een zuster, Mags, met wie hij al tien jaar nauwelijks contact heeft. Deze verwijdering komt voort uit een jeugd vol agressie en mishandeling die zij doorleefd hebben. Broer en zus hebben zich, als volwassenen, volledig tegengesteld gemanifesteerd. Abe heeft zich gericht op de hulpverlening en ontwikkelt zich tot een zachtaardig en hulpvaardig mens. Zijn zuster komt een periode van drank en drugs te boven; wordt advocaat, maar is qua karakter hard en egocentrisch.

Wanneer Mags op de hoogte wordt gesteld van het ongeluk van haar broer, reist zij echter onmiddellijk af naar Londen en zoekt haar broer op in het ziekenhuis. Daar wordt zij geconfronteerd met Jody, de verloofde van Abe. Althans….

“Wat lijken jullie op elkaar. Zij heeft net zo’n smal gezicht met wijd uit elkaar staande donkere ogen als jij. En net zulk sluik zwart haar. Jullie hadden een tweeling kunnen zijn. Hoe is het mogelijk dat ze niet net zo’n goed hart heeft als jij?”

Aangezien de omstandigheden van het ongeluk te bizar zijn en de politie niet in beweging te krijgen is, gaat Mags zelf op onderzoek uit. Er lijken zich echter steeds meer vragen aan te dienen. Is Jody wel de verloofde van haar broer, was het wel een ongeval? Weet Mags de waarheid boven tafel te krijgen? Je leest het in ‘Leugenaar’.

“Ik kijk in zijn ogen op de vestingmuur van Eilean Donan Castle en weet dat hij anders is. de aandacht van de meisjes doet hem niets, maar zijn verborgen hart verlangt er net zo goed als het mijne naar zich voor iemand open te stellen.”

‘Leugenaar’ is een goed geschreven thriller met een kundig geconstrueerde spanningsopbouw. De personages zijn geloofwaardig en gedetailleerd beschreven. Vooral de enorme verschillen tussen Mags en Jody zijn intrigerend. Intrigerend is bovendien hoe Mags langzaam maar zeker gaat inzien dat de manier waarop zij in het leven staat, niet de juiste is om gelukkig te worden. Eenzaamheid speelt in de levens van de diverse personage een grote rol.

Het perspectief verplaatst zich regelmatig van Mags naar Jody en weer terug, hetgeen het verhaal nog intrigerender maakt.

“Dat was het zeker Abe. In elk geval voor jou. Van ons tweeen heb jij tenminste iets goeds gedaan met je leven. Je was geliefd en je schonk liefde. Hoe ik er voorheen ook over dacht, ik weet nu dat dat het belangrijkste is.”

Kortom, een prima debuut van deze Naughton en een ware aanrader voor de liefhebbers van de psychologische thriller!

Over de auteur
Naughton woont in Londen met haar man en twee kinderen. Zij studeerde Engels en werkte als redacteur in de reclamewereld.

Uitvoering
Uitgeverij Boekerij
ISBN 9789022580745
Paperback, 384 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/