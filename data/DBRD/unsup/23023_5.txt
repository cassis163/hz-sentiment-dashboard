Een opzienbarende roman waarin P.F. Thomése de denkwerelden van de hoofdpersonages Tin (Martin), zijn vrouw Vic (Victorine) en hun dochter Nikki (Nicole) op een ingenieuze wijze ineenvlecht. De weerzin van een moeder wanneer Tin op jeugdige leeftijd zijn vader, haar man, prijs geeft aan de rivier. Geen vergiffenis door Nikki voor Tin, als hij zijn echtgenote in Afrika moet achterlaten na een fatale zonnesteek. Een door Vic in haar zielenleven opgenomen adoptiezoon verovert na haar dood een plaats in Tin's hart en bezorgt hem een bloedband terug. 
Thomése omzwachtelt en utiliseert de sociale en fysische geografie van drie continenten, waardoor hij de leefwerelden van de romanpersonages literaire rijkdom weet mee te geven.
De vader van Tin verdrinkt in zijn bijzijn, in de Maas, en wacht hem dertig jaar later op in het water van een troebele modderrivier.
Gelijk de in 'De onderwaterzwemmer' verpakte personages treden u bij lezing van dit meesterwerk van Thomése, antediluviaanse hoofden tegemoet, wordt u gelijk een Griekse godheid teruggevoerd naar Ithaka en verword u tot een geschubd onderwaterwezen dat op deze aarde niet thuishoort.