Het boek
In ‘Hun beloofde land’ vertelt Ian Buruma het verhaal van zijn grootouders Bernard Schlesinger en Winifred Regensburg; in Londen geboren kinderen van Duits-Joodse immigranten die uitweken naar Engeland. Hun leven en liefde staat in het teken twee wereldoorlogen die zij hebben doorleefd.

Hun diepe liefde houdt zestig jaar stand, ondanks een jarenlange, gedwongen scheiding. Schlesingen dient gedurende de Eerste Wereldoorlog in België, Frankrijk en het Midden-Oosten en in de Tweede Wereldoorlog moet hij naar India. Gedurende de gedwongen scheidingen, schrijven Bernard en Win elkaar vrijwel elke dag.

Deze brieven bleven bewaard en het is deze immense hoeveelheid epistels die de basis vormen voor ‘Hun beloofde land’. Bernard en Win corresponderen over van alles. Over kunst en muziek, maar ook over dagelijkse gebeurtenissen en hun (wan)hoop. Juist door tegenstellingen van belangwekkende en triviale onderwerpen, maakt dat ‘Hun beloofde land’ een zo waarheidsgetrouw en indrukwekkend tijdsbeeld schetst.

In ‘Hun beloofde land’ eert Buruma zijn grootouders, die erin slagen zijn familie met moed, toewijding en liefde door twee wereldoorlogen te loodsen. Maar, niet alleen hun eigen familie loodsen zij veilig door deze roerige jaren. In 1938 kopen Bernard en Winifred een groot huis waarin zij twaalf Duitse Joodse kinderen opvangen van wie de ouders in Duitse concentratiekampen zaten of al waren vermoord.

Visie van de recensent
Een heel indrukwekkend boek. Ontroerend, oprecht en puur. Het verhaal van twee mensen die, in de meest moeilijke omstandigheden en tegen alle stromen in, een diepe liefde voor elkaar opvatten en deze in stand weten te houden. ‘Hun beloofde land’ schetst de problemen waarvoor tweede generaties Joodse immigranten uit Duitsland in de eerste helft van de 20e eeuw kwamen te staan. De puurheid komt vooral voort uit het feit dat de briefwisseling authentiek is en op respectvolle en zorgvuldige wijze door Buruma aan elkaar wordt verweven.

Een absolute must read wat uw recensent betreft.

Over de auteur
Ian Buruma (1951) is een internationaal befaamd essayist en Azië-deskundige van Nederlandse bodem. Hij schrijft regelmatig voor The New Yorker, The New York Review of Books en in ons eigen land voor NRC Handelsblad, en werkte mee aan documentaires voor de BBC en CNN. Momenteel is hij hoogleraar Democracy, Human Rights and Journalism aan Bard College in New York. In 2008 ontving Buruma de Erasmusprijs voor zijn buitengewone bijdrage aan de Nederlandse cultuur. Tot zijn bekendste boeken horen De spiegel van de zonnegodin, Dood van een gezonde roker, Het loon van de schuld en 1945. Biografie van een jaar. In mei 2015 sprak hij in de Nieuwe Kerk de 4 mei-lezing uit.

Uitvoering
Paperback, 280 pagina’s
Uitgever Atlas Contact
ISBN10 9045021072
ISBN13 9789045021072

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/