Een zelfvernietigende levenshouding is hem helemaal niet vreemd. Het verlies van zijn grote liefde Eva, gekoppeld aan het gemis en de onopgehelderde moordzaak. Dit alles weegt loodzwaar op Ravn, het laat hem nooit met rust.

De concurrentie in het Scandinavische thrillerlandschap moet wel bikkelhard zijn. Het noorden van Europa wordt immers overspoeld door ijzersterke en minder succesvolle schrijvers van spannende misdaadboeken. Geen probleem echter voor het Deense geweld dat Michael Katz Krefeld (1966) heet. Hij won in 2007 de Deense debutantenprijs en kreeg vijf jaar later een nominatie voor de prijs voor de beste Scandinavische thriller. Zijn boeken worden intussen in twintig landen verkocht. 

De sekte is het derde deel rond Thomas Ravnsholdt, zeg maar Ravn. Hij is een oud-rechercheur in Christianshavn (Kopenhagen); klust graag wat bij als hij maar op zoek kan gaan naar verdwenen personen. Hij moet verder met zijn leven nadat hij drie jaar geleden zijn vriendin Eva verloor na een moord die niet werd opgehelderd. Ravn bijt zich dit keer vast in een opdracht die hij krijgt van de invloedrijke directeur Ferdinand Mesmer, die zijn verdwenen zoon Jakob wil laten opsporen. Jakob zou het hoofd zijn van een religieuze sekte die zich Gods Uitverkorenen noemt. Dat het niet zomaar een sekte is, of een doorsnee verdwijning, wordt al spoedig duidelijk. Dit kerkgenootschap staat niet echt voor een paradijs op aarde, het heeft echter meer weg van een brandend hellevuur. Ravn ontdekt dat een tragedie van Mesmer en zijn zoon uit het verleden heeft geleid tot rampzalige gevolgen.

De sekte is een Nordic Noir, waarin ook dit keer weer de onopgeloste moord op Eva als een rode draad zal opduiken. De plot is eerder eenvoudig, het verhaal bijzonder toegankelijk en onderhoudend. Dit boek is inderdaad een op zichzelf staande thriller. Toch zal de geïnteresseerde lezer die nu pas inhaakt, de evolutie missen sinds het drama rond Eva uit de vorige delen Ontspoord en Afgezonderd.

Positief in ieder geval is dat de schrijfstijl van Michael Katz Krefeld een flinke stap voorwaarts heeft gezet. Ook de krachtige en overtuigende dialogen leveren het bewijs dat hij intussen flink wat progressie heeft gemaakt en beschikt over een zekere maturiteit als auteur. Het verhaal komt ietwat traag op gang; de spanning wordt gestaag opgevoerd. Eens onder stoom raak je als lezer vastgekluisterd aan de pagina’s die onder je ogen zullen voorbijflitsen.  De duistere kantjes van de zelfdestructieve Ravn zullen je charmeren of vind je eerder zielig. Kenners van Jo Nesbø’s veelbesproken thrillers rond zijn held Harry Hole, gaan waarschijnlijk een fractie van een déjà vu ervaren. Deze lezers zullen echter vaststellen dat de serie rond Ravn nog flink moet groeien, vooraleer in de voetsporen van Nesbø te treden.

De sekte is een whodunit pur sang, waarbij je uitkijkt naar het vierde deel. In de hoop dat alle openstaande vragen alsnog op een fascinerende wijze worden beantwoord.