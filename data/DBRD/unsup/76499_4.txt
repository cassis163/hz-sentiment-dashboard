De 17-jarige Peter Blankman is een wiskunde genie. Daarnaast lijdt hij aan zware paniekaanvallen. Deze kunnen elk moment opdoemen. Om deze het hoofd te kunnen bieden heeft hij voor zichzelf een gestructureerd hulpplan opgezet. Zijn tweelingzus Anabel en zijn moeder zijn zijn ankers. Ook vindt hij veel steun bij zijn enige vriendin Ingrid, die hij Zwarte Vlinder noemt.

Voor haar werk als wetenschapper in hersenonderzoek krijgt zijn moeder een prijs. Tijdens de uitreiking wordt zij neergestoken. In het tumult na de steekpartij raakt zijn zus vermist. In een ultieme paniekaanval raakt Peter elk gevoel voor realiteit kwijt. Hij belandt in een wereld van spionage en geweld, niet in de laatste plaats uitgevoerd door Anabel. Redt hij het met zijn analytische hulplijnen om deze panieksituatie de baas te blijven?

Het verhaal wordt in afwisselende tijden verteld. Hoofdstukken waarin Peter in het nu verkeert, worden onderbroken door herinneringen die tot zes jaar teruggaan. Als de herinneringen samenvallen met het nu is het eind van het achtbaanritje bereikt. Of toch niet?

Pollock doorspekt boek met interessante puzzels, binaire raadsels, breinbrekers, versleutelingen en paradoxen. Ook als je als lezer deze niet allemaal kunt vertalen of begrijpt, is het verhaal goed te volgen. Hierdoor kom je dichter bij de gedachtewereld van Peter. Het zorgt in ieder geval voor behoorlijk wat overdenkmomentjes. Zoals bijvoorbeeld de leugenaarsparadox, ‘deze zin is niet waar’. Hij krijgt het voor elkaar dat de lezer nooit zeker is van wat waar is of wat een leugen of hersenspinsel is.

Wit Konijn/Rode Wolf is een achtbaanritje, vol met onverwachte loopings, bochten en zelfs met een onverwacht eind dat niet uit een woord, maar uit een plaatje bestaat, een zwarte vlinder. Of is zelfs dat een leugen?