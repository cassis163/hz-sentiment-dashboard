Laat ik beginnen met te zeggen dat in dit boek twee reeksen samenkomen: Grant County met de personages Dr. Sara Linton, Jeffrey Tolliver en Lena Adams en Atlanta met de personages Will Trent, Angie Polaski, Faith Mitchell en Amanda Wagner. En deze combinatie vormt weer een nieuwe reeks: de Georgia-reeks.
Ik heb de Grant County boeken niet gelezen maar de Atlanta-boeken wél. Dat waren er alleen maar twee trouwens, namelijk Triptiek en Versplinterd. Toen ik hoorde dat de Atlanta-reeks verder zou gaan als de Georgia-reeks en vooral dat Will Trent niet langer de hoofdpersonage zou zijn, was ik niet alleen teleurgesteld maar ook bang dat dit ten koste zou gaan van de spanning van het boek. Want de wijze waarop Will Trent de misdaden oplost is net zo boeiend als de man zelf. Maar gelukkig bleek mijn vrees ongegrond.
Faith Mitchell werd in het 2e boek Versplinterd al geïntroduceerd als zijn tijdelijke partner maar in dit boek is zij Will Trent’s vaste partner geworden en leren wij haar beter kennen. En nu verschijnt dr. Sarah Linton als de volgende hoofdpersonage in deze Georgia-reeks. Het blijkt dat Sarah naar Atlanta is gegaan om haar verleden te ontvluchten. De dood van haar man kan zij nog steeds moeilijk verwerken en zij is van woonplaats en beroep veranderd (van lijkschouwer/kinderarts naar arts in het Grady Hospital) om een nieuwe start te maken.
Voor de goede orde: je kunt elk boek in deze reeks zelfstandig lezen. Het is niet nodig om de voorgaande boeken te hebben gelezen om dit boek te begrijpen of te waarderen.
Maar ook een waarschuwing: dit is bepaald geen boek voor tere zielen. Dit boek gaat over een perverse en sadistische verkrachter en moordenaar. Je krijgt weliswaar geen expliciete beschrijving van de martelscènes maar de verwijzingen naar de verkrachtingen en moorden en de gebruikte instrumenten laten weinig aan de verbeelding over.
Will Trent ontmoet Sarah Linton op de spoedafdeling van het Grady Hospital in Atlanta wanneer Sarah Mitchell flauwvalt en voor onderzoek daarheen wordt gebracht. Faith wordt behandeld door Sarah Linton maar kort daarop wordt een ander slachtoffer binnengebracht die op sterven na dood is. Haar slechte toestand komt niet alleen doordat zij door een auto werd aangereden toen zij, naar later blijkt, uit haar gevangenschap ontsnapte maar omdat zij tijdens die gevangenschap meermalen en langdurig werd verkracht en gemarteld. Dr. Sarah Linton verricht de eerste medische handelingen bij dit slachtoffer terwijl Will Trent aanwezig is en observeert.
Als Will Trent en Faith Mitchell vervolgens de opdracht krijgen deze misdaad op te lossen, wordt dr. Sarah Linton op eigen verzoek bij het onderzoek betrokken.
Het onderzoek brengt hen via het echtpaar dat het slachtoffer heeft aangereden bij een tweede slachtoffer en het mogelijke derde en vierde slachtoffer. De seriemoordenaar houdt namelijk twee slachtoffers tegelijk vast. Will en Faith proberen te achterhalen wat deze slachtoffers gemeen hadden in de hoop zo op het spoor van de dader te komen. En dat is niet eenvoudig. Ook niet voor de lezer. De slachtoffers zijn allesbehalve sympathiek en in hun omgeving zijn er geen mensen te vinden die hun verdwijning betreuren. De dader is heel slim en weet als geen ander hoe hij zijn sporen moet wissen.
Het boek is goed en spannend opgebouwd. Er wordt een relatief uitgebreide beschrijving van de betrokken personen gegeven en bij elke beschrijving wordt een of meerdere details verstrekt waardoor je nieuwsgierigheid wordt aangewakkerd. Je blijft hoofdstuk na hoofdstuk lezen omdat je denkt dat je aanwijzingen zult vinden die leiden naar de dader. Totdat het volgende slachtoffer op het toneel verschijnt en je weer andere details te horen krijgt waardoor je denkt dat je de dader in een andere hoek moet zoeken. Je blijft tot vlak voor de ontknoping gissen naar de dader !
En natuurlijk de hoofdpersonages Will, Faith en Sarah. Hun karakters en hun onderlinge relatie wordt verder uitgediept en je wilt graag weten hoe dit zich verder ontwikkelt. Dus óp naar het volgende boek in deze serie !