Deze mooie, psychologische roman van Carla de Jong beschrijft het leven van drie mannen na het overlijden van Jeanne Dufour. Jeanne Dufour, Française en een vrouw met haar hart op de tong hield van de Bourgondische levensstijl. Ze sterft op jonge leeftijd aan de ziekte ALS en haar man, zoon en ex-man blijven vol verdriet achter. Nooit meer regen beschrijft hoe Matteo, Nathan en Callum omgaan met het verlies van hun (ex)vrouw en moeder.

De achtergebleven mannen gaan allemaal anders met hun verdriet om. Nathan, zoon van Jeanne en chirurg in opleiding begraaft zich in zijn werk. Hetzelfde geldt voor Callum, ex-man van Jeanne en vader van Nathan, hij is ook chirurg en is na zijn scheiding van Jeanne hertrouwt. Matteo was de huidige man van Jeanne en hij heeft zich na haar dood afgezonderd in hun huisje aan de dijk. Hij heeft geen werkopdrachten meer aangenomen en ook het huis laat hij verwaarlozen. Alles lijkt zinloos sinds het overlijden van Jeanne.

Een half jaar na het overlijden van Jeanne wordt er contact opgenomen met de nabestaanden van Jeanne voor het voorlezen van haar testament. Dit telefoontje van de notaris brengt behoorlijk wat teweeg, zoals de plotselinge verdwijning van Callum. Nathan gaat op zoek naar zijn vader en hoort eindelijk het echte liefdesverhaal van zijn ouders.

Het verhaal wordt vanuit de perspectieven van Matteo, Nathan en Callum verteld. De schrijfstijl maakt het verhaal levensecht en zo word je meegevoerd in het verhaal en leer je de karakters van de drie mannen goed kennen. Gevoelens worden in het boek mooi verwoord, zoals Nathan die probeert te verwoorden waarom hij zijn moeder soms mist: “Zoals ik al zei, mijn moeder was intens, ik wilde vaak een onsje minder”. Door de sterke beschrijvingen van Carla de Jong leer je ook Jeanne kennen, terwijl je haar alleen door de ogen van de mannen in haar leven ziet.

Het eind is onverwacht en ik had eigenlijknog veel meer willen weten over de verdere levens van Matteo, Nathan en Callum, dus hopelijk komt er een vervolg. Nooit meer regen is een mooie roman en blijft nog een tijd in je gedachten, echt een aanrader!