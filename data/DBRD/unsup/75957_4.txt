Zoals de meeste mensen ken ik het verhaal van de Puttense moordzaak wel, maar niet in detail. Ik was te jong om me er echt mee bezig te houden, maar omdat de zaak zo lang heeft gespeeld heb ik er wel wat van meegekregen. Nu ‘Making a murderer’ op Netflix zo populair is, kun je eigenlijk niet anders dan de vergelijkingen tussen deze twee zaak neerleggen. In beide zaken werd iemand beschuldigd van een misdaad die hij niet gepleegd had en waarvan DNA bewijs beschikbaar was, maar waar niets mee gedaan is. Later bleek bij beide zaken dat het gevonden DNA het grootste bewijs was dat de beschuldigde onschuldig blijkt te zijn.

Als je het verhaal van de Puttense moordzaak hebt gevolgd, kun je maar één ding denken: hoe verschrikkelijk moet dit geweest zijn voor niet alleen Herman du Bois, maar ook voor zijn vrouw Anja en zijn twee zoons. Je kunt je dit niet indenken of voorstellen. Toch wel een beetje, want Anja du Bois heeft haar verhaal opgeschreven en dit verhaal is echt heel heftig.

Anja vertelt haar verhaal vanaf het begin, het start een paar dagen voor de moord op Christel Ambrosius, wanneer Herman wordt opgepakt, maar ook nadat Herman is vrijgelaten en ze het nieuwe proces in gaan. Terwijl je ‘Nooit meer hetzelfde’ leest, krijg je steeds meer het gevoel alsof je bij Anja aan haar keukentafel zit en zij je haar levensverhaal vertelt. Het voelt heel intiem en vooral heel gedetailleerd, alsof je het samen met haar meemaakt. Die combinatie zorgde ervoor dat ik het boek niet neer kon leggen. Ik begon er ’s ochtends in en deed de rest van de dag niets meer, ik moest ‘Nooit meer hetzelfde’ uitlezen.

Wat een kracht heeft Anja en wat een geloof in haar man heeft ze. Door haar doorzettingsvermogen heeft ze, samen met Peter R. de Vries kunnen zorgen voor genoeg aandacht, waardoor Herman du Bois en zijn zwager Wilco Viets zijn vrijgesproken. Dan denkt de hele wereld dat het over is. Maar dan begint het pas voor het gezin du Bois. Want zij wisten al dat Herman onschuldig was, maar hebben al die tijd zonder hem moeten leven. Het gezinsleven draaide gewoon door en iedereen moet opnieuw wennen aan de nieuwe situatie. Dat is het deel dat wij, degenenen die niets met de zaak te maken hebben, wellicht vergeten.

Geloof me, na het lezen van ‘Nooit meer hetzelfde’ kan je niets anders dan heel veel respect hebben voor Anja. Wat een vrouw en wat een heftig verhaal. Ik moest echt even bijkomen toen ik het uit had, want het is echt onvoorstelbaar. Een verhaal dat eigenlijk iedereen moet lezen, omdat het gewoon gehoord moet worden, ook al weet je misschien niet alle details van de Puttense moordzaak.