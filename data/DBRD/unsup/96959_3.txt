Liesbeth Jochemsen (1987) houdt van historische fictie en sprookjes en dat is goed terug te vinden in haar boeken. Vanaf het moment dat ze leerde lezen, begon ze al met schrijven. In 2016 werd haar droom werkelijkheid, toen haar debuutboek De Verdwenen Prinses van Geografie uit kwam. Het Goud van de Gelaarsde Kat is het vervolg hierop, al is het prima als standalone te lezen, zonder voorkennis van het eerste boek.
Felix is een jongeman die van kattenkwaad houdt. Hij vindt het leuk om vrouw Holle te pesten en de groenten uit haar moestuintje te stelen. Op een dag is Vrouw Holle het helemaal zat. Door de kwajongensstreken houdt ze weinig groente meer over om te kunnen verkopen. Omdat ze al vaak aan hem heeft gevraagd met deze diefstal te stoppen en hier geen gehoor aan wordt gegeven, ziet ze geen andere optie dan hem te betoveren. Felix verandert in een zwarte kat met veel te grote schoenen en zonder staart, maar met een heel bijzondere gave. Hij kan namelijk wol tot puur goud spinnen. Op hetzelfde moment maakt prins Hamlet een deal met Malle Fidus, om het koningshuis uit te moorden zodat de prins zijn troon weer zal kunnen bestijgen. Malle Fidus wil dit alleen doen voor een heleboel centen. Dan wordt er bekend dat er een gelaarsde kat rondloopt die, door zijn speciale gave, dromen weleens waar zou kunnen maken. De klopjacht begint...
Het Goud van de Gelaarsde Kat toont dat Jochemsen haar schrijfstijl aan het ontwikkelen is. De tekst is een stuk meegaander en fijner geschreven dan in haar voorgaande boek. Het verhaal is helder en begrijpelijk en het geheel leest gemakkelijk weg. Personages uit het vorige boek komen in Het Goud van de Gelaarsde Kat terug en hierdoor leren we deze personages beter kennen. De nieuwe personages die in dit boek geïntroduceerd worden, zorgen voor een frisse wind. De fictieve wereld Topografie staat in Jochemsens boeken centraal en door haar beeldende manier van schrijven heeft ze een mooie en realistische wereldbouw weten te creëren.
Ondanks dat de leuke en vrolijke cover doet vermoeden dat het om een kinderboek gaat, is dit niet zo. In dit sprookje voor volwassenen komt met enige regelmaat geweld en seks voor en ook wordt er soms flink de spot gedreven met personages. De harde en confronterende gebeurtenissen staan in schril contrast met de talloze vriendelijke sprookjes die in dit fantasierijke verhaal zijn verweven. De humor in het boek maakt deze scènes lichter verteerbaar, maar toch blijft er een wat bittere nasmaak in de mond hangen, omdat het niet altijd goed in het verhaal te plaatsen is. Het lijkt paginavulling, zonder extra waarde voor het verhaal.
Doordat het eerste boek van Jochemsen een fijne nieuwe wereld gaf waar je als lezer ingeslurpt werd, werden er hoge verwachtingen gecreëerd. Helaas zijn deze verwachtingen door dit boek niet helemaal bevredigd. De balans tussen de rauwe gebeurtenissen en de lieve kant van een sprookjeswereld is scheef. Hou je echter van sprookjes met een wat duistere kant, ben je niet vies van wat grovere taal en seksscènes én ben je niet van plan om dit boek voor te lezen aan je kind(eren), dan is het zeker de moeite waard om Het Goud van de Gelaarsde Kat eens te lezen.