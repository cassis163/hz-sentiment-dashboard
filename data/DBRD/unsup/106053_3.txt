Nadat George Pelecanos met Het Fatale Schot, De Grote Afrekening en Soul Circus drie boeken had geschreven over de privé-detective Derek Strange, was het met Harde Revolutie tijd geworden om de jeugdjaren van Strange te gaan belichten. Het verhaal begint in 1959 als de dan 12-jarige Strange samen met zijn oudere broer Dennis bij zijn ouders woont, die allebei met hard werken proberen een goede toekomst voor hun kinderen te garanderen. Derek Strange raakt bevriend met de zoon van de baas van zijn vader en droomt van een baan bij de politie. Negen jaar later komt die droom ook daadwerkelijk uit, maar lijkt het met zijn uit Vietnam teruggekeerde broer Dennis een stuk minder goed te gaan. Hij heeft een aantal verkeerde vrienden gekregen en vooral de plaatselijke drugsdealer Alvin Jones krijgt een steeds grotere invloed op hem. Tegelijkertijd is de spanning in Washington D.C. te snijden als Martin Luther King met zijn beroemde toespraken probeert om de onderdrukking van de zwarte Amerikanen om te buigen tot meer respect en gelijke rechten. In de getto’s worden de woorden van King gezien als een grote kans op een beter leven, maar met name de grote criminelen zien uitsluitend de mogelijkheid om bij een eventuele chaos zichzelf flink te verrijken.

Het leven in de hoofdstad van Amerika aan het eind van de jaren zestig wordt door Pelecanos in Harde Revolutie uitstekend beschreven. Net als zijn vorige boeken is het met veel vaart geschreven en doorspekt met geweld, humor en sex. In het begin is het even wennen aan het feit dat Derek Strange plotseling een heel stuk jonger is dan je gewend bent, maar al snel zit je als lezer helemaal in het intrigerende verhaal. De problemen die hij krijgt als één van de weinige zwarte agenten in de stad, waarbij hij nauwelijks respect krijgt van zijn racistische blanke collega’s. Maar waar hij ook door de zwarte burgers met de nek wordt aangekeken, omdat ze hem zien als een verrader en een sympathisant van het bestaande systeem van onrecht en onderdrukking. Zijn ouders steunen hem echter onvoorwaardelijk en vooral zijn vader is van mening dat Derek Strange zijn taak met trots moet volbrengen.

“Je bent nu ergens voor verantwoordelijk, jongen. Als je iets doet dat in strijd is met die opdracht, ben je niet waard dat uniform te dragen”. Wijze woorden van Darius Strange, die als een rode draad door het verhaal lopen en vrijwel alle acties van zijn zoon in dit boek bepalen. Als Martin Luther King wordt vermoord en er enorme rellen ontstaan in Washington D.C. moet Strange – samen met zijn jeugdvriend Lydell Blue – de orde proberen te handhaven. Als tussendoor ook zijn broer Derek wordt vermoord, komt Derek Strange met de ethiek van zijn werk in conflict en moet hij een aantal moeilijke beslissingen nemen.

Iedereen die de eerder genoemde boeken van George Pelecanos over Derek Strange heeft gelezen zal in Harde Revolutie heel veel vragen beantwoord zien. Dat zijn broer was vermoord werd al in Het Fatale Schot verteld, maar hoe het gebeurde was tot dusver onbekend. Ook de reden waarom hij uiteindelijk de politie zou verlaten om privé-detective te worden was in de eerste boeken niet helemaal duidelijk. En wat was nu precies de reden waarom Strange in De Grote Afrekening en Soul Circus  een bepaalde sympathie kon opbrengen voor de keiharde drugsdealer Granville Oliver? Ook op die vraag wordt nu het antwoord gegeven.

Met Harde Revolutie heeft George Pelecanos het boek met alle antwoorden geschreven. Verpakt in een goed verhaal en dus weer een verplichte aanschaf voor zijn snel groeiende schare fans. Waar ik er absoluut één van ben.