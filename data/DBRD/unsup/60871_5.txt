Wát een bijzonder en bijzonder mooi boek!
Een bijzonder boek, omdat het verhaal bijzonder is, op een bijzondere manier is geschreven, veel historische feiten meegeeft en een heel mooi taalgebruik kent.
Het Christen meisje Hamoutal, van hoge adel, leert een Joodse jongen kennen. Ze willen samen verder. Een volstrekt verboden situatie in de elfde eeuw. Ze vluchten weg uit Rouen uit angst voor de toorn van haar vader. In Zuid Frankrijk vinden ze bescherming onder de Joodse hoede, maar ze moeten voortdurend alert en beducht zijn op degenen die de prijs willen incasseren die haar vader op haar hoofd heeft gezet. Het vredige leven in het verborgen dorp waar ze zich schuil houden wordt wreed verstoord als de kruisvaarders, onderweg naar Jeruzalem, een pogrom aanrichten in het dorp waar ze zich veilig achtten. Haar leven blijkt te bestaan uit vluchten. Het drijft haar tot waanzin.
Op een bijzondere manier geschreven, omdat Hertmans de vertelling afwisselt met zijn eigen reis waarin hij op zoek is naar de geschiedenis achter dit verhaal.
Via de historische feiten en kennis van b.v. de kruistochten, het Joodse geloof en vele andere zaken geeft Hertmans blijk van gedegen onderzoek. Bovendien beschrijft hij gedetailleerd en sfeervol de diverse omgevingen waar het verhaal zich afspeelt.
Bij Hertmans ben je aan het goede adres als je op zoek bent naar mooi taalgebruik. Een voorbeeld: als hij beschrijft hoe fysiek en mentaal uitgeput de hoofdpersoon Hamoutal naar het einde van haar leven gaat, vat hij dat samen in ‘Ze wil niet meer leven en kan niet dood’.

Een prachtig mooi boek. Aanrader!