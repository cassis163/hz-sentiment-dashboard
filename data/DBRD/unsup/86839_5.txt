Wat hou ik toch van de boeken van Marc de Bel! Op de 1e blz moest ik al flink lachen en dat werd alleen maar meer naarmate ik vorderde met lezen. Wat een heerlijke humor zit er in dit boek (& in de anderen). In hoofdstuk 3 staat een hele opsomming van woordgrapjes, echt geweldig.

Eerder las ik van de Meisjes met Pit-reeks al een boek over een stoere prinses, ook in dit verhaal komt er weer eentje voor. Maar: ze speelt pas echt een rol op het einde, eerder is er een belangrijke rol weggelegd voor een stoere ridder, Ridder Rembert.
De Zwarte Ruiter en zijn rovers, ooit verslagen en verbannen naar het Donkerbos, proberen het Land van Thor over te nemen met behulp van hun draak Slurk. Maar dan hebben ze nog niet gerekend op Ridder Rembert met zijn pijl en boog en het meisje uit het bos dat geweldig kan stokvechtenâ€¦

Dit sprookjesachtige verhaal, wat zeker ook geschikt is voor jongens met pit, is spannend, avontuurlijk en zit dus vol humor! Een verhaal over prinsessen, ridders, rovers en draken, perfect toch? En de grappige illustraties passen er perfect bij! Echt een feestje om te lezen en te zien.