Misschien niet zijn allerbeste boek tot nu toe maar deze thriller heeft zeker een heel intrigerend thema. Wat als de machtige ziekenhuisverzekeraar door middel van een app je hele ziektegeschiedenis kent en je 24 uur per dag kan voorzien van advies en medicatie? Zodat je bijna geen medici meer nodig hebt?
Het ei van Columbus of kleven er toch meer bezwaren aan en kunnen hackers of andere lieden die moordlustige plannen hebben voor God gaan spelen? Je leest het in de nieuwste Cook en wederom zijn er ethische dilemma’s die je tot nadenken stemmen.
George Wilson, assistent radioloog in opleiding verliest in zeer korte tijd mensen die hem heel nabij staan, waaronder zijn verloofde Kasey en zijn buurman Sal. Ook enkele patiënten van het ziekenhuis waarin hij werkt, sterven er eerder dan verwacht mag worden op basis van de medische rapporten. George gaat eigenhandig op onderzoek uit en schendt keer op keer de medische regels maar hij is enkel gefixeerd op de waarheid en gelooft niet in toeval. Alle slachtoffers blijken een zeer ernstige diagnose te hebben maar behandeling zou normaliter baat kunnen hebben.
George steekt zich in een wespennest en komt zeer onfrisse zaken tegen. George is echter ook naïef en verzuimt om de politie in te schakelen. Hij heeft met zichzelf afgesproken dat de onderste steen boven komt en hij wil zoveel mogelijk bewijsmateriaal verzamelen. Het eind is bizar en past eigenlijk ook wel weer bij het verhaal, alles is mogelijk en de arm van enkele machtswellustelingen reikt ver. Robin Cook schets een scenario dat niet geheel ondenkbeeldig is. Actuele medische onderwerpen weet hij als geen ander met fictie te verbinden. Het boek zorgt in ieder geval voor een aantal plezierige leesuren. Als je van medische thrillers houdt zou ik deze zeker niet overslaan.