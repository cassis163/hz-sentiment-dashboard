Recensie Ciao Sicilia van Marelle Boersma
“Save the world, it is the only planet with chocolate”
Voor Thrillerlezers (heel erg hartelijk bedankt!) mocht ik meedoen aan de leesclub, voor mij was dat een eerste kennismaking met Marelle Boersma, maar zeker geen laatste! Ik heb absoluut genoten van dit boek, vooral omdat het die heerlijke sfeer van vakantie uitademt, en dat was wel iets dat ik kon gebruiken met dit vreselijke weer dat we hier in Nederland nu hebben!
Het verhaal begint met Anne, die niet gelukkig is met haar leven in Nederland. Haar man is een crimineel met losse handjes, die haar als zijn bezit ziet, en haar dagen zijn uitzichtloos. Als zich dan ook de kans voordoet om een nieuw leven te beginnen pakt Anne deze kans met beide handen aan, en vertrekt naar het mooie Sicilië. Dit gaat echter niet van een leien dakje, anders was het natuurlijk geen thriller! Haar naam veranderd van Anne in Sofia, ze krijgt te maken met de maffia, en leert de mensen in het stadje Modica kennen. Hier blijkt men erg trots te zijn op de chocolade die ze maken, en ook Sofia gaat uiteindelijk hierin aan het werk. Haar man Benny laat haar echter niet zo maar gaan, en dan heb je, in combinatie met de maffia, de spreekwoordelijke poppen aan het dansen.
Zoals ik al eerder schreef, is het echt heerlijk om over het mooie Sicilië te lezen. Je waant jezelf in de straatjes, en je voelt de warme lentezon op je huid. Ik heb zelf niet zo veel met (pure) chocolade, maar het is wel leuk om te lezen hoe trots de mensen in Modica er op zijn. Het is geen puntje van je stoel boek, maar wel een boek waarbij je lekker wat uurtjes kan wegdromen. Ik vond het dan ook een erg vermakelijk boek!!