Vanaf de eerste bladzijde begint de countdown in dit boek. Van hoofdstuk 10 tot 0 ben je gegarandeerd van een thriller die vraagt om dóórlezen.

Jack Harkness, farmaceutisch industrieel, wordt verdacht van fraude, verduistering en omkoping. Hij ligt in echtscheiding en het is de taak van makelaar Don Challenor om het huis waar Harkness met zijn bijna ex-echtgenote heeft gewoond te verkopen. Bij het opmeten van het gigantische Wortalleth West aan de kust in Cornwall, stuit Don op een afgesloten panic room. Afgesloten, hetgeen betekent dat er iemand in moet zitten. Maar wie? Of mogelijk wat? Een louche detective en zijn Russische hulp die ingehuurd zijn door de (door Harkness) benadeelde partij, hebben daar wel een idee over. Ze onderscheppen Don en eisen opening van de panic room. Alleen hij weet niet hoe. En dan is daar ook nog Blake, de huishoudster, die Don onder de huid gaat zitten. Er is van meet af aan geen weg meer terug.

Het verhaal gaat met sneltreinvaart en blijft spannend tot het eind. Een ingenieus in elkaar gestoken thriller, met een geweldig plot en dito personages.