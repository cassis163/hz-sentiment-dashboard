Ik vind dit echt een prachtig, hartverwarmend verhaal. In het begin zijn Hannah en Josh twee gewone verliefde jonge mensen, inclusief onzekerheden en onhandige, maar ook grappige en lieve acties. Later zorgt de Navajo – achtergrond van Josh voor een diepere laag in het verhaal. Hoewel de gebeurtenissen die hieruit voortvloeien niet zonder gevaar zijn, zorgen ze voor een erg mooie en diepe band tussen de twee geliefden.

De geschiedenis en de cultuur van de Navajo – indianen (of Diné, zoals ze zichzelf noemen) is op een slimme manier verweven in het verhaal. Omdat spiritualiteit voor hen belangrijk is, speelt dit ook een grote rol in dit verhaal. Ik vond het fijn om op deze manier kennis te maken met deze bijzondere cultuur.

Jen Minkman weet het verhaal ook spannend te maken. Eerst doet ze dat door de lezer in het ongewisse te laten over de oorsprong van het soms vreemde gedrag van Josh. Later laat ze Josh en Hannah letterlijk vechten voor hun liefde en dit levert een aantal vrij angstaanjagende scenes op.

De schrijfstijl van Jen Minkman is zoals altijd weer erg meeslepend in dit boek en de karakters, ook de bijfiguren, zijn goed uitgediept.

Ik heb dit boek met veel plezier gelezen en heb nu, 1,5 dag later, nog steeds een glimlach op mijn gezicht als ik aan het boek terugdenk. Voor mij was dit dus een zeer geslaagd verhaal.