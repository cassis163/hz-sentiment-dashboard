Als Dex door het plotselinge overlijden van zijn zus een baby, Delphi, in zijn maag krijgt gesplitst, wil hij daar in eerste instantie niets van weten. Een feestbeest zoals hij kan niet voor een baby zorgen is de algemene mening. Door een opmerking die de buurvrouw van zijn vakantiewoning maakt, komt hij tot een ander besluit. De grote stad laat hij definitief achter zich en trekt in het huis op het platteland om daar voor de baby te gaan zorgen. Dat is het recept voor allerlei grappige situaties. Vooral zijn buurvrouw Molly komt erachter dat Dex haar niet helemaal onverschillig laat. Wanhopig gaat ze op zoek naar een andere man. Dex is misschien leuk voor even, maar niet geschikt voor een vaste relatie.
Ook in het dorp zijn er gezinnen die strubbelingen hebben in hun leven. Met ups en downs en grappige en gevaarlijke situaties komt het toch allemaal op zijn pootjes terecht. Ook voor Dex en Molly van wie je in het begin al doorhebt dat ze voor elkaar zijn geschapen. Alleen weten ze dat zelf nog niet. Vlotte roman die lekker doorleest en blijft boeien. Je wilt weten hoe het verder gaat, hoe ze bij elkaar komen en wie met wie eindigt.