Op dit boek zit is een sticker waarop staat: "Wegleggen is geen optie". Voor mij gold dit absoluut. Ik ben 's avonds gestart met dit boek en vond het erg moeilijk om te gaan slapen. Ik wilde zo graag weten hoe het verder zou gaan met Thomas en Fleur. De volgende dag heb ik Dodenweg dan ook uitgelezen. Ik was absoluut niet teleurgesteld over het plot van dit boek, wat een spannend verhaal. De hoofdstukken zijn geschreven vanuit verschillende perspectieven, van zowel de dader, Thomas als Fleur. De hoofdstukken vanuit de dader waren af en toe een tikje luguber. Als het boek verfilmd wordt, zal ik dan waarschijnlijk mijn hoofd afwenden. Maar het is helemaal passend bij zo'n geweldadige dader en daad. Hierdoor zat ik meteen bij de proloog al helemaal in het verhaal.
Ook kon ik me door de geweldige verhaalstijl van Olga Hoekstra helemaal inleven in de karakters van Thomas en Fleur. Op beide ben ik tijdens het lezen van het boek zelfs kwaad geweest. Ze nemen namelijk beide beslissingen die ze volgens mij beter niet hadden kunnen nemen. Het vleugje romance maakt dit boek voor mij een absolute topper, zeker vijf sterren waard! Ik kan dan ook niet wachten totdat in mei 2015 het tweede deel "Nevel" wordt uitgebracht. Je snapt toch niet dat dit boek in eerste instantie is geweigerd door uitgeverijen en dus in eigen beheer is uitgegeven. Xander Uitgevers heeft het boek gelukkig opgepakt en daar zal ook deel 2 verschijnen.