Samenvatting: Voormalig bijlesleraar Hans Stoltz woont tegenwoordig in Winschoten. Enkele jaren geleden woonde hij nog in Amsterdam met zijn vrouw en dochter. Maar zijn vrouw overleed en zijn dochter Anna verliet hem en ging op zichzelf wonen toen er verdenkingen van pedofilie tegen hem geuit werden. De zaak werd geseponeerd wegens gebrek aan bewijs, maar het kwaad was al geschied: niemand gelooft hem. Lange tijd heeft hij geen contact meer met zijn dochter, maar dan wordt hij uitgenodigd door Anna voor een rockconcert ter gelegenheid van de presentatie van haar eerste album. Na lang aarzelen neemt hij de trein en gaat naar het concert.

Een spannend en broeierig verhaal, dat je compleet in verwarring brengt door de dubbele bodem die het bevat. Omdat het verhaal vanuit de beleving van Hans zelf verteld wordt, kun je onmogelijk met zekerheid vaststellen of wat hij denkt, zegt en doet overeenkomt met de werkelijkheid of dat hij het voor zichzelf onschuldiger maakt dan het was. En als je dan aan de laatste paar bladzijden toe bent en net een beetje bereid bent te gaan geloven dat hij het slachtoffer is geworden van geroddel, gebeurt er iets waardoor opnieuw de twijfel toeslaat.

Ik heb grote bewondering voor de manier waarop de spanning in dit korte verhaal opgebouwd en vastgehouden wordt en voor de suggestieve manier waarop de gebeurtenissen beschreven zijn en die daarmee de lezer een belangrijke rol geeft. Vanuit een onbetrouwbaar perspectief lees je een dubbelzinnig verhaal: enerzijds voel je medelijden met een ten onrechte beschuldigde man, maar anderzijds twijfel je aan zijn onschuld en dat voelt weer of je mee heult met de roddelaars. Tot de laatste bladzijde word je heen en weer geslingerd tussen deze twee gevoelens. En dan.... weet je het nog niet. Zo zorgt Thomas Heerma van Voss ervoor dat je over een klein boekje nog lang na loopt te denken. Kortom: een Literair Juweeltje!

Hele recensie lezen? Zie: http://mijnboekenkast.blogspot.nl/2016/03/thomas-heerma-van-voss-dat-wat.html