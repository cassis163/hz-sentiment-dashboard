In het dankwoord van Ingrid van der Weegen zegt ze reeds dat ze hoopt dat ze je kan meenemen met haar gedichten op een reis langs vele vensters. Doorkijkvensters, waar doorheen je een kijkje kan nemen in haar leven en het leven van vele anderen.

Met de dichtbundel Door vele vensters slaagt ze hier wonderwel in.
Hoewel ik niet van het dichters- of prozatype ben, hebben sommige gedichten me toch wel kunnen bekoren en me geraakt of doen glimlachen. Je krijgt degelijk een spiegeltje (c.q. venster) voorgehouden. 54 Gedichten die op iedereen van toepassing kunnen zijn, van jong tot oud, heel herkenbaar maar in de stijl van de auteur ook zo gevoelig.
Ingrid van der Weegen heeft nogmaals haar ziel in deze bundel gestoken maar zonder theatraal te zijn. Voor de gewone mens… omdat iedereen wel eens iets meemaakt.

De gedichten worden afgewisseld met heel mooie foto’s die eveneens van haar hand zijn.

Door vele vensters… maar recht tot in de ziel.