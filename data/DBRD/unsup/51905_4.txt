Robert Ellis begon zijn carrière in de film- en televisiebranche en was de bedenker van honderden reclamespots voor politici. Later legde hij zich toe op het schrijven van boeken waarvan Dodelijk bemind  zijn derde is. Het is tevens het eerste boek van de auteur dat in het Nederlands is vertaald. Deze nieuwste thriller wordt omschreven als 'fictie geïnspireerd door ware gebeurtenissen'.

Detective Lena Gamble is nog maar net gepromoveerd op de afdeling Moordzaken in Los Angeles als ze de leiding krijgt over een ernstig misdrijf. De mooie Nikki Brant wordt vlak nadat ze hoort dat ze zwanger is vermoord. De dader is alles behalve zachtzinnig te werk gegaan, getuige het bloedbad dat hij heeft nagelaten. Opmerkelijk is dat Brants teen is geamputeerd, maar er is mogelijk meer aan de hand. Er is een aanwijzing dat de dader, die men zolang Romeo noemt, zich op de plaats delict nog enige tijd op het internet heeft ingelogd. Bovendien worden er diverse andere sporen in de woning aangetroffen, waarvan men zich afvraagt of Romeo ook hiervoor verantwoordelijk is. Gamble wil haar pas verworven status niet te grabbel gooien en stelt alles in het werk de levensgevaarlijke tegenstander te vinden. Tegelijkertijd gaat ze gebukt onder haar verleden waarin haar broer, een rockster, werd vermoord. Niets doet vermoeden dat Romeo na zijn gruwelijke daad verzadigd is en Gambles vrees lijkt niet ongegrond.

Van de omslag moet Dodelijk bemind  het zeker niet hebben. Die is grijsgrauw en steekt lelijk af tegen de feloranje rug. Soms is dit een gunstig teken als het om de inhoud gaat en gelukkig is dit ook nu het geval. Ellis trakteert op een beklemmende plot waar je U tegen zegt. Hij serveert bovendien een dienblad vol spanningsbogen. Je huivert bij alle scènes waarin Romeo zijn ziekmakende brein laat werken en komt pas tot rust als Gamble afgaat op haar benijdenswaardig sterke intuïtie. Gamble heeft het gevoel er alleen voor te staan en naarmate het verhaal vordert groeit zelfs haar wantrouwen richting haar collega's. De eenling laat zich echter niet uit het veld slaan en blijft tot het einde toe alert. Ze is in alle opzichten een vrouw met een uiterlijk en innerlijk waar menige man van droomt.
De auteur schuwt overigens niet de identiteit van Romeo vrij snel prijs te geven. De ontmaskering werkt in eerste instantie teleurstellend. Dit ebt vrij snel weg als blijkt hoe nauwkeurig de levensstijl en het werk van de voorbeeldig voordoende man omschreven worden. Ellis gunt de lezer de mogelijkheid om in de schaduw van een verkapt monster mee te lopen.

Seriemoordenaars blijven het prima doen op de thrillermarkt en de concurrentie is zodoende groot. Ellis heeft weinig te vrezen voor deze markt. Hij weet het verschil te maken door zijn sprankelende schrijfstijl, hooks and turns en mooi uitgewerkte personages. Onbegrijpelijk dat het werk van deze auteur nu pas is vertaald.