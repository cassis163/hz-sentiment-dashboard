Mitch Rafferty is een jonge, gelukkig getrouwde tuinier met een groeiende klantenkring. Samen met zijn partner Iggy Barnes werkt hij hard om zijn klantenkring uit te breiden. Hij is gelukkig getrouwd met Holly, die studeert voor makelaar en intussen werkt als secretaresse op een makelaarskantoor. Op een mooie voorjaarsdag is Mitch aan het werk als zijn mobieltje gaat. Hij krijgt Holly aan de lijn, die hem vertelt dat ze van hem houdt. Heel kort, want direct daarna krijgt Mitch een onbekende man aan de lijn, die hem vertelt dat Holly in goede gezondheid verkeert, maar dat ze ontvoerd is. De ontvoerders willen graag twee miljoen van Mitch hebben om Holly terug te brengen. Binnen enkele dagen. Uiteraard is Mitch verbijsterd. Hij is een eenvoudige tuinman, hoe zou hij twee miljoen kunnen opbrengen? De ontvoerders zetten hun eis echter kracht bij door een voorbijganger, die met zijn hond aan het wandelen is, dood te schieten. Mitch ziet het gebeuren, snelt naar de dode man en blijft achter met de vraag: waarom, waarom? Mitch en Iggy worden uitgebreid ondervraagd door de politie, maar Mitch heeft geen flauw idee. Hij durft niets te zeggen over het telefoontje. Verbijsterd rijd hij naar huis waar het er inderdaad naar uitziet dat Holly met geweld is ontvoerd: bloederige handafdrukken in de keuken en sporen van een worsteling wijzen daarop. Dan gaat weer de telefoon. De ontvoerders weten precies waar Mitch zich bevindt en wat hij met de politie heeft besproken over de neergeschoten man.

Dean Koontz is met The Husband  weer een beetje terug op de weg die hij verlaten leek te hebben: het schrijven van een eenvoudige doch uitstekende thriller. Met eenvoudig bedoel ik niet dat de plot eenvoudig is. Integendeel. De lezer wordt, zoals het hoort, voortdurend op het verkeerde been gezet. Mitch is wat hij lijkt te zijn: een doodgewone man. Wel blijkt dat de jeugd van Mitch een grote rol speelt in het verhaal. Hij krijgt namelijk van zijn ontvoerders de opdracht om zich te wenden tot zijn broer Anson, met wie hij het altijd goed heeft kunnen vinden. Anson en Mitch en hun drie zusters konden het altijd goed met elkaar vinden, want hun ouders… spoorden niet helemaal. Hun ouders waren zeer intelligente en welgestelde mensen, die hun kinderen op een eigenaardige manier opvoedden. Een opvoeding die sporen heeft nagelaten en die een sleutel blijkt te bevatten die helpt het raadsel van Holly’s ontvoering op te lossen. (Door: Jannelies Smit)