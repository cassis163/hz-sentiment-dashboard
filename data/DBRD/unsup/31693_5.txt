Wat een heerlijk verhaal!! Ik heb zo ontzettend zitten genieten! Eenmaal begonnen kon en wilde ik het boek ook niet meer wegleggen. Het verhaal is ontzettend warm en liefdevol en de illustraties zijn heel erg sfeervol en brengen de personages helemaal tot leven. Een genot om te lezen en om naar te kijken!

Je leeft heel erg mee met Willem die steeds eenzamer wordt doordat die gemene Brenda hem zo pest en anderen tegen hem opzet en er ook nog eens voor zorgt dat hij ineens bang is dat zijn vader doordat hij (Willem) in een rolstoel zit geen (liefdes)leven meer heeft. Wat zou het fijn zijn als Willems grootste droom zou uitkomen! En als dat dan eenmaal zo is, wordt het verhaal ook nog eens heel spannend…

“Elke dag na Kerstmis is weer een dag dichter bij de volgende Kerstmis.”

De Kerstmisaurus is hartverwarmend en zit vol humor en ontroerende uitspraken. Een magisch mooi verhaal waarmee je helemaal in de kerstsfeer komt. Ik zou iedereen aanraden dit boek deze decembermaand te lezen! Genieten met hoofdletter G! (voor groot en klein! En ook ná december!)