Kwaliteit belangrijker dan kwantiteit

‘De trooster’ is een dun boek met een dik verhaal en speelt zich af in de periode rondom Pasen.

Jacob, conciërge en manusje van alles in een klooster, leidt een vrij teruggetrokken bestaan te midden van de broeders. Jacob heeft, mede gezien een misvorming aan zijn gezicht, niet zo’n hoge dunk van zichzelf. Het is geen sociaal type, is introvert, heeft weinig nodig en vindt het fijn geborgenheid te vinden bij de broeders.

Het klooster heeft, om inkomsten te genereren, een aantal gastenkamers voor mensen die in retraite gaan. Jacob bemoeit zich eigenlijk nooit met de gasten maar ontkomt er niet aan een nieuwe gast te verwelkomen, Henry.

Henry is een tegenpool van Jacob; een hoge functie als staatssecretaris, uitbundig, extravert, sociaal maar ook egoïstisch en narcistisch.

Rondom het paasverhaal lezen wij over de vriendschap die ontstaat tussen beide mannen, hun drijfveren, achtergronden, dromen en geheimen. Maar ook over de gebeurtenissen die Henry naar het klooster hebben gevoerd.

Een prachtig verhaal waarin de karakters levensecht worden neergezet en waar veel gelaagdheid in te vinden is. Mooi taalgebruik, vele overpeinzingen en metaforen.

Waarschijnlijk wordt het verhaal nog mooier als je ‘thuis’ bent in de katholieke kerk en de rituelen rondom de paasviering.