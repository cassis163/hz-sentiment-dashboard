En passant gaat over Michelle die in coma ligt door een auto ongeluk. De vraag is of ze hier ooit nog uitkomt, maar Michelle hoort wel alles wat er gezegd wordt en weet wie er allemaal bij haar langskomen. Ze kan zelf alleen niet reageren. In de tijd dat ze in coma ligt, krijgt ze willekeurige flashbacks uit haar hele leven. Ze lopen totaal door elkaar, je springt van de ene gebeurtenis naar de volgende. Hierdoor oogt het verhaal in het begin wat chaotisch, maar als je eenmaal de smaak te pakken hebt en in het verhaal zit merk je hier weinig meer van.
Michelle moet al deze terugblikken nogmaals meemaken om zo te kunnen zien waar alles is misgegaan in haar eens zo luxe, geweldige en liefdevolle leven. Waarom is ze iets met Jacob begonnen? En wat heeft Maartje ineens in haar leven te zoeken? Waarom reageert Lennart zo afstandelijk en zijn ze zo uit elkaar gegroeid? Zo langzamerhand begint Michelle zich steeds meer te herinneren wat er zich allemaal in haar leven heeft afgespeeld en wat de oorzaak is van al deze problematiek. Ook komt ze er stukje bij beetje weer achter hoe het komt dat ze in coma ligt. Want was het wel een ongeluk? Zodra Michelle uit haar coma ontwaakt is het allemaal nog niet afgelopen, ze kan niet praten en is halfzijdig verlamd. Dan krijgt ze ook nog de recherche op bezoek die haar vraagt naar Jacob, hij lijkt zelfmoord te hebben gepleegd en is dood aangetroffen in de hottub bij Michelle in de tuin. Ook is haar kunst galerie leeggeroofd net nadat ze haar ongeluk heeft gehad. Hoe meer Michelle hierover gaat nadenken, des te meer begint ze zich te herinneren wat er allemaal gebeurt is en wie de daders zijn. Ze roept de hulp van haar moeder in om samen met haar de volledige waarheid te achterhalen. Het einde van het boek heeft een zeer onverwachte wending.
Esther heeft met dit boek een zeer mooi geschreven psychologische thriller neergezet. Het boek is niet super spannend, maar de verhaallijnen, de mooie zinsopbouw en de achterliggende gedachten maakt dat het een bijzonder boek is. Heel bijzonder hoe de flashbacks zich bij deze comapatiÃ«nt opdringen. Vlotte schrijfstijl, korte hoofdstukken, het leest heerlijk. Esther schuwt een beetje erotiek ook niet, wat erg goed in het verhaal past.
Ik zou het niet direct als een hele spannende thriller willen bestempellen, maar de psychologie in het boek, de onderliggende boodschap en het uiteindelijke verrassende en toch ook spannende einde maakt het zeker de moeite waard om dit boek te lezen!