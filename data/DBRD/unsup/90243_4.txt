De in 1969 geboren Amerikaanse auteur Hank Steinberg, was voordien een succesvolle sportjournalist. De meeste bekendheid kreeg hij echter met de film '61', het verhaal over de legendarische homerun-race tussen de baseballers Roger Maris en Mickey Mantle bij de Yankees in 1961. Steinberg schreef het verhaal, en de film kreeg twaalf Emmy nominaties.
Voor CBS schreef hij de succesvolle serie 'Without a trace'. Zijn thrillerdebuut in boekvorm, Out of range, heeft in Amerika zo'n succes dat hij momenteel druk is met het schrijven van het filmscript. In Nederland en Vlaanderen is dit verhaal verschenen onder de titel Buiten schot.
De succesvolle 38-jarige Amerikaanse journalist en ex-marinier Charlie Davis is met zijn Engelse vrouw Julie vertrokken uit Oezbekistan en leeft rustig met zijn gezin in Santa Monica, Californië. Reden van hun terugkeer destijds was de politieke onrust waarvan ze niet alleen getuige waren maar die ook aan de lijve hebben ondervonden. Hun beider vriend, de Azeri Alisjer Byko verloor daarbij zijn vrouw en kind.
Enkele jaren later, als Julie met de kinderen een dagje uit is, wacht Charlie tevergeefs op hun thuiskomst. Tijdens de zoektocht vindt hij wel de auto met de twee kinderen maar van Julie is geen spoor te vinden. Het spoor dat hij via de Julie's privémail ontdekt, leidt hem terug naar Oezbekistan. Uit het e-mailverkeer blijkt dat ze veelvuldig contact heeft gehad met Alisjer Byko, waar ze in haar studententijd innig verliefd op is geweest. Zijn beider kinderen achterlatend bij Julies zus Rebecca, begint hij aan een missie naar Oezbekistan waarvan hij op dat moment nog geen idee heeft, in welk wespennest hij terecht gaat komen.
Buiten schot  is het verhaal over een ontredderde echtgenoot die alles in het werk stelt om zijn vrouw te vinden en terug te brengen naar het gezin. Gaandeweg ontpopt de zoektocht zich echter tot een heuse missie die steeds meer politieke lading krijgt. Naarmate de informatiestroom groeit, blijkt het zelfs een internationaal beladen probleem te worden waarbij verschillende nationale geheime diensten op wereldniveau stevig meespelen.
Dat leidt ertoe dat het terugvinden van Julie een deelprobleem is geworden, bijna ondergeschikt aan het stoppen van een mondiaal opererende, wraaklustige en van haat overlopende Azerbeidzjaanse burger. Hiermee is Buiten schot  een verhaal met een probleem dat zich constant transformeert naar een ander niveau.
In eerste instantie lijkt Buiten schot  dan ook de zoveelste militaire missie te worden. Niets is echter minder waar. De hoofdrolspelers krijgen van de auteur niet alleen echte gezichten, van het vullen van hun emotionele levensrugzak is de lezer volledig getuige. Dit maakt het verhaal compleet en geeft ruimte om sympathie en begrip te kweken voor sommige denkbeelden en idealen. Zelfs de uiterst agressieve competitieve houding van een van de karakters kan dan leiden tot enige vorm van begrip. Wat begint als persoonlijk en individueel leed, leidt tót en eindigt uiteindelijk ín een internationaal politiek gevecht dat langzaam expandeert naar een heuse apotheose die zijn weerga niet kent. Daarbij horen ook de excessief harde verhoortechnieken. Eigenlijk is Buiten schot  geen verhaal voor mietjes en is een waarschuwing hiervoor op zijn plaats. Maar beide hoofdrolspelers, Charlie en Julie Davis worden met zekerheid door iedere lezer in het hart gesloten. Dat geeft grote voldoening aan een uiterst spannend en spijkerhard neergezet relaas, waarbij je aan het einde alleen maar heel blij mag zijn dat je aan de lezerskant hebt gestaan.