Cuno Groen is professor aan Nijenrode. Als hij te horen krijgt dat hij geen promotie krijgt, waar hij wel op gerekend heeft en zijn vriendin het dan ook nog uit maakt, gaat hij naar Cambridge. Daar ontmoet hij Michelle. Hij krijgt dan ook nog de vraag om de Summer Course te leiden. Hij gaat dan in Cambridge op zoek naar levensgeluk. Hoe vind je levensgeluk? Daar ontmoet hij een paar mannen die er een bijzondere levensstijl op na houden, waar Cuno nooit aan gedacht zou hebben. En dat heeft grote gevolgen voor de rest van zijn leven. De cover van het boek ziet er prachtig uit. Een mooie kleurrijke vlinder. Alleen daar word je al blij van. Als je de omslag van het boek leest krijg je een beetje het idee dat het een opsomming gaat worden hoe je het geluk gaat ervaren. Dat is totaal niet het geval. Oke, uiteindelijk pak je wel een aantal goede tips op. Het verhaal van Cuno Groen is in eerste instantie een triest verhaal. De professor die blijkt het toch niet helemaal meer in de hand te hebben. Het geluk is verdwenen (geen promotie en vriendin die het uit maakt). Als hij dan op zoek gaat naar de vraag rondom gelukservaring, laat hij zich iets aanpraten, met grote gevolgen. De loop van het leven heeft hij niet meer in de hand. De ommekeer die dan in zijn leven komt heeft heel grote impact. Hij komt tot heel andere inzichten. Patrick van Hees weet dit allemaal heel goed te verwoorden. Na het lezen van dit boek heb je in ieder geval ontdekt wat night climbing inhoudt en weet je ook waar de naam Cambridge vandaan komt. Bovendien heb ik ook opgepakt dat geluksgevoel in ieder geval ook bestaat uit genieten van het moment en niet denken aan het verleden of de spanning van de toekomst. Een heerlijk boek verdeeld in 50 hoofdstukken en een drietal illustraties. En o ja, nog een tip. Achterin staan wat verhelderende citaten en bronnen. Op een gegeven moment ging ik googelen op internet omdat er een Latijnse tekst stond, waarvan ik wilde weten wat het betekende. Later bleek achterin het boek bij de citaten de vertaling te staan. Jammer dat ik dat pas achteraf zag. Maar al met al heb ik genoten van dit boek.