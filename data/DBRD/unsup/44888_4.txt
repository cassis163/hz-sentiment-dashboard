Het meisje met alle gaven, een knalgeel boek met de titel en een vaag plaatje van een meisje op de voorkant. Van de achterflap werd ik ook niet veel wijzer. Maar toch was die knalgele kaft genoeg om me nieuwsgierig te maken naar het verhaal. Ik hou immers van fantasyachtige verhalen waarin mensen wel vaker verschillende gaven blijken te bezitten. De gaven waar ik aan dacht zijn echter niet de gaven waar dit boek over gaat. Daar heb ik me wel in vergist. Maar dat neemt niet weg dat dit boek onverwacht goed en spannend is.

In het eerste hoofdstuk is het nog niet helemaal duidelijk waar het precies naartoe gaat. Het 10-jarige meisje Melanie wordt iedere dag vastgebonden in een rolstoel en vervolgens naar haar klas gebracht. Het is dan nog niet duidelijk wat daarvan de bedoeling is. Maar gaandeweg wordt het dat wel en dan is het ook meteen erg spannend.

Het speelt zich af in Engeland, in een soort dystopische omgeving zoals je het kent uit The Hunger Games en Divergent. Tijdens de breakdown zijn de mensen besmet met een soort schimmel die je van binnenuit helemaal overneemt. Eenmaal besmet kun je geen mens meer genoemd worden. Alleen de geur van mensen maakt je nog actief om te eten, meer zit er niet meer in. Ontsnappen aan deze zogenaamde hongers is lastig.

Melanie is ook deels een honger, maar het lijkt erop dat zij anders is dan alle andere. Wanneer de basis waarin zij vastzit aangevallen wordt, ontsnapt ze samen met haar geliefde juffrouw Justineau, sergeant Parks, onderzoekster Caldwell en soldaat Gallagher. Dit groepje bestaat uit persoonlijkheden zoals je dat kent uit de film. De lieve juf Justineau die overal het goede in ziet. Caldwell is de wat egoïstische figuur die alleen maar bij hen blijft omdat haar onderzoeksobject Melanie erbij is. Sergeant Parks is de stoere, maar af en toe norse redder in nood waar Gallagher als een hondje achteraan loopt. En Melanie is ondanks haar onmenselijke deel, toch een stiekem een lief meisje waar je respect voor krijgt.

Het boek leest als een film. Het heeft in de verte ook wel wat weg van Jurassic Parc, alleen moet het groepje in een verlaten wereld nu oppassen voor hongers in plaats van een T-Rex. Het is ook een erg spannend boek, van begin tot eind. Er zit genoeg actie in op de juiste momenten, waardoor het nergens voorspelbaar wordt. Even was ik bang dat de mogelijke liefdeslijn die ik erin zag ook uit zou gaan komen, maar ook die wordt voortijdig afgekapt. En daar wordt het verhaal alleen maar beter van.

Ik kan er natuurlijk nog meer over vertellen, maar dan ga ik teveel weggeven. Het is veel leuker om het zelf te lezen en te ervaren. Het Meisje met alle gaven is in ieder geval een aanrader voor degene die houdt van thrillers, horror en science fiction. En dat allemaal in één boek.