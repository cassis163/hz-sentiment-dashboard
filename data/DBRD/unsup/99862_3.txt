Alya, een veertienjarig meisje uit het Islamitische Qurtuba van het jaar 842, dochter van de eerste raadsheer van de emir, heeft een bijzondere gave. Ze begrijpt en spreekt namelijk veel verschillende talen, waaronder het Frankisch. Als de emir van Al Andalus hoort over de gave van Alya, zendt hij haar en haar slavin Oncha mee op een missie naar Navarra. Dit is het begin van reis door het christelijke deel van Europa, waarin Alya zich staande moet zien te houden in een wereld van vijandigheid. Zal het Alya lukken terug te keren naar Qurtuba en haar geliefde vader?

‘Alya’ is een vlot lopende historische roman, geschreven in het ‘ik-perspectief’. Het verhaal wordt ondersteund met een landkaart, een uitgebreid overzicht van personages en een lijst met historische bronnen, wat de geïnteresseerde lezer mogelijkheden biedt om dieper de geschiedenis van Europa in te duiken.

De gebeurtenissen die hoofdpersoon Alya overkomen, volgen elkaar is hoog tempo op, waardoor het verhaal blijft trekken. Helaas is de ontwikkeling van de personages in het verhaal wat minder diepgaand. Hoewel Alya een duidelijke ontwikkeling doormaakt van naïef en enigszins beschermd opgevoed meisje naar een jonge vrouw die zelfstandig keuzes weet te maken, staat de ontwikkeling van de andere personages voornamelijk in het teken van de persoonlijke groei van Alya en blijft het grotendeels gissen naar hun beweegredenen, gedachten en gevoelens.

Via het verhaal van Alya geeft schrijver Hay van den Munckhof de lezer een kijkje in het Europa van de negende eeuw. Een wereld waarin het verschil tussen het Islamitische zuiden en het Christelijke noorden duidelijk zichtbaar is. Een wereld ook waarin slavernij alom aanwezig en aanvaard is. Twee grote thema’s die in onze huidige wereld nog steeds actueel zijn.

De roman is het eerste deel van een tweeluik. Of het eerste deel voldoende heeft weten te boeien om reikhalzend uit te kijken naar het tweede deel, dat in het najaar van 2018 zal verschijnen, is echter maar de vraag....