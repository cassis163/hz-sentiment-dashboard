Het boek
De hoofdpersoon uit ‘Van binnen is alles stuk’ is een kind van de tweede generatie oorlogsslachtoffers. Hij beleeft een zware jeugd doordat hij te kampen heeft met zwaar getraumatiseerde ouders. Zijn enige veilige haven is de ruimte waarin een aantal lotgenoten bij elkaar komt in de ‘Zionistische jeugdbeweging.’

Eenmaal volwassen ontmoet hij Daisy die hem overrompelt met haar hartelijkheid en openheid en hij trouwt met haar. Wanneer Daisy op vrij jonge leeftijd, door een noodlottig auto-ongeluk, om het leven komt besluit de hoofdpersoon uit het boek een reis te maken en daarbij alle plaatsen waar hij gelukkig was met Daisy, te bezoeken. Gedurende zijn reis ontmoet hij zijn oude vrienden van de Zionistische jeugdbeweging, bekenden, familieleden en lotgenoten. Tijdens de vele bijeenkomsten met vroegere vrienden komen de verhalen los over concentratiekampen, onderduiken, jeugdtrauma’s en zelfs het gedwongen huwelijk in een ultra- orthodox milieu van een van hen.

Hammelburg geeft middels deze vele gesprekken een beeld van de vervolging van de Joden, het leven in de concentratiekampen, de hoop op een nieuw bestaan in Israël en de eenzaamheid in het naoorlogse Europa dat het te druk had met de wederopbouw.

Visie van de recensent
‘Van binnen is alles stuk’ is een herschreven versie van het in 1996 verschenen boek ‘Kaddisj voor Daisy’, het debuut van Simon Hammelburg.

Hammelberg zet situaties, gebeurtenissen en dialogen meesterlijk in de tijd. Zijn schrijfstijl is vlot en meeslepend. Dialogen zijn realistisch. Voelbaar is de schade die de Holocaust heeft aangericht bij hen die verder moeten leven. Met name in de onmacht van velen om emoties te tonen, komt deze schade aan de oppervlakte. Hammelberg weet dit, zonder enige overdrijving, over te brengen. De vele trauma’s, verliezen en verschrikkingen liggen aan deze onmacht ten grondslag. Het verlies van een partner valt daarbij volledig in het niet en daar wordt dan veelal op gereageerd als ware het een futiliteit.

“Ik weet er alles van, Daisy. Toch kan ik er niet boos om worden. Aan de buitenkant hebben zij de Holocaust overleefd, van binnen is bijna alles stuk en dat merk je dan weer aan de buitenkant. Niet erg aangenaam maar er is niets aan te doen.”

Over de auteur
Hammelburg (Amsterdam, 1952) schrijft vanaf zijn jonge jaren cabaretliedjes en werkte als journalist bij AVRO’s Radiojournaal. Hij was presentator en reizend verslaggever. Begin jaren tachtig werd hij correspondent voor Nederlandse omroepen, kranten en tijdschriften in New York.

In Los Angeles was hij Consul Industriële Zaken voor het Ministerie van Economische zaken. Hammelburg werkte mee aan diverse boeken, waaronder ‘Mijn Jodendom’ (1980) onder redactie van Dick Houwaart. In 1996 publiceerde hij succesvol zijn eigen boek ‘Kaddisj voor Daisy, herinneringen van Holocaustoverlevenden en hun kinderen’.

Uitvoering
Uitgever Aerial Media Company B.V.
Hardcover, 249 pagina's
ISBN10 9402600272
ISBN13 9789402600278

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/