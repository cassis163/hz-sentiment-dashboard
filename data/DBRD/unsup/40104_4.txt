Steve Berry verwerkt historische feiten in zijn boeken, er valt dus altijd wel iets te leren en daar is absoluut niets op tegen. Hij debuteerde in 2003 met The Amber Room, De amberzaal in Nederlandse vertaling. Sindsdien publiceert hij jaarlijks een thriller. In 2006 zette hij met De erfenis van de Tempeliers de serie in met Cotton Malone.
Een interessant personage, in dit boek is hij eigenlijk al drie jaar op pensioen en baat hij een boekenwinkel uit in Kopenhagen, Denemarken. Maar al vlug is duidelijk dat hij zijn skills nog heeft van zijn job bij het ministerie van Justitie in Amerika in de speciale onderzoekseenheid onder leiding van Stephanie Nelle, Magellan Billet. Eenmaal hij in actie komt, is het actie troef voor hem.
De hoeveelheid geschiedkundige informatie ligt redelijk hoog in dit boek en dit brengt af en toe de vlotte leesbaarheid in het gedrang. Gelukkig is er tussendoor zoveel actie dat je het graag voor lief neemt. Maar ondertussen ben je goed ingelicht over de 'heiligen der laatste dagen' oftewel de mormonen. Die naam danken ze aan het 'Boek van Mormon' dat hun grondlegger Joseph Smith Jr. in 1830 publiceerde. Hun hoofdzetel bevindt zich in Salt Lake City in Utah.
De plot zit heel erg goed in elkaar. Door dit verhaal word je ook nog eens met de neus op het feit gedrukt dat politiek een speelveld kan zijn. Je moet goed je ogen en oren open houden en kunnen volgen met de stappen en trucs in 'het spel' en liefst ze nog kunnen anticiperen. Een job apart die politiek.
In De Lincoln mythe heeft de auteur feit en fictie zeer kundig verweven. En het is dan ook nog een spannend verhaal geworden dat meestal erg vlot leest. Van Cotton Malone wil je absoluut nog horen. Al was het ook maar om te lezen hoe zijn relatie gaat vorderen, want deze heeft in dit boek een serieuze deuk opgelopen. Maar uiteraard vooral voor de spannende avonturen en ook een beetje voor de geschiedkundige info die je opdoet.