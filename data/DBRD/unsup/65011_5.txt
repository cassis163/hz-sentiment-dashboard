Jordi Llobregat heeft met “het geheim van Vesalius” een boeiend en aangrijpend boek afgeleverd. Het verhaal speelt zich af in Barcelona aan het einde van de 19e eeuw.
Het is 1888 en de stad maakt zich op voor de Wereldtentoonstelling. Burgers raken verontrust wanneer er diverse lijken aangetroffen worden in het riool met allemaal dezelfde vreemdsoortige verminkingen.

Daniel gaat de demonen uit zijn verleden te lijf wanneer hij naar de stad terugkeert om de begrafenis van zijn vader bij te wonen. Journalist Fleixa en geneeskunde student Pau kruizen zijn pad en de drie personages starten samen een onderzoek naar het mysterie rondom Vesalius en de moorden. Alle drie hebben zij zo hun eigen reden om zich in hierin te verdiepen.

Llobregat laat de lezer op een prachtige wijze kennismaken met het historische Barcelona en de grote verschillen tussen arm en rijk en man en vrouw die zeer typerend waren voor deze tijd. De lezer wordt een kijkje gegeven in de opkomst van de medische wetenschap en industriële revolutie. Het boek heeft een waanzinnig goed plot en niets wordt te vroeg prijsgegeven. Mede door de korte hoofdstukken en de beeldende schrijfstijl leest het boek bijzonder prettig. Kortom “het geheim van Vesalius” is een echte aanrader en ik heb bijzonder genoten van deze debuutroman. Het is een geweldig boeiend maar ook zeker leerzaam boek!