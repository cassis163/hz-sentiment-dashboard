De meest hippe kok van dit moment, zou zomaar Donal Skehan (Dublin, 1986) kunnen zijn. Donal is onder andere bekend van 24Kitchen, heeft zijn eigen Youtube kanaal en schreef diverse kookboeken. Binnenkort zal de naam Donal Skehan ook in Nederland vaker te horen zijn. Uitgeverij Nieuw Amsterdam besloot zijn kookboek VERS! in november 2016 uit te geven. Een Nederlandstalig kookboek vol makkelijke recepten waar je energie van krijgt.

Een lust voor het oog en dan heb ik het alleen nog maar over het uiterlijk van het, 224 pagina's tellende, hardcover-exemplaar van Vers. Donal Skehan begint zijn boek met een pakkende inleiding waaruit op te maken valt dat keuzes maken en het vinden van een juiste balans, zowel in het dagelijks leven als in de keuken, van essentieel belang is. Een goede planning staat hierbij voorop.

Doorbreek eens de sleur van brood of cornflakes bij het ontbijt en breng variatie aan. Neem een heerlijk supersapje van appelsap met wortel en gember of kies voor glutenvrije pannenkoeken met blauwe bessen, bananen en honing.

Geniet van de recepten voor onderweg, waarbij je veel gerechten de avond van tevoren al klaar kunt maken. Geen gebrek meer aan goede gezonde voedselkeuzes onderweg, maar lekker op pad met mini-falafel-balletjes of kip piripiri met een salade van groene groenten.

Snelle suppers voor het avondmaal, zoals gezonde nasi goreng of tequilakip met quinoa-mangosalade, voor als er na een lange dag weinig tijd en/of zin is om te koken, maar de voorkeur wel uitgaat naar iets gezonds en lekkers op tafel.

Als er wel tijd is voor een relaxed diner, dan biedt Vers ook meer dan voldoende opties. Gezonde, smaakvolle maaltijden, waar je met plezier voor in de keuken staat. Het koken van deze recepten op zich, is al een feest. Ontspanning ten top en met een eindresultaat om van te smullen. Geniet met elkaar van gekruide vis met mangosalsa en rijstsalade en vul het diner naar hartenlust aan met één van de duidelijk beschreven bijgerechten.

Toetjes mogen natuurlijk niet ontbreken in dit boek en dat doen ze ook niet. Voor een perfecte afsluiting van het diner kun je kiezen uit één van de vele zoete recepten, maar fudgy chocolade-bounty taart of cheesecake met citroen en blauwe bessen zijn absoluut de kers op de taart.

Er is meer dan genoeg lekkers te vinden in Vers. De recepten zijn verfrissend, vernieuwend en absoluut de moeite waard. Van ontbijt tot nagerecht, zonder gedoe, hip, lekker, eerlijk en gezond. Zowel aan vegetariërs als niet-vegetariërs is gedacht, maar ook iedereen met specifieke dieetwensen kan met dit boek aan de slag want er zijn ook glutenvrije, lactosevrije en soms suikervrije recepten toegevoegd. Een zeer compleet, smaakvol kookboek, met uitgebreide beschrijvingen en prachtige foto's waar iedereen echt blij van wordt.