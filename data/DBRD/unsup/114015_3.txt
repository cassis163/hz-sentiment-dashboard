Tijdens De Beste Boeken Live kwam Marianne Powers zelf haar boek promoten! Haar verhaal sprak mij aan en klonk herkenbaar, daarbij signeerde ze ook haar boek. Meteen maar gaan lezen natuurlijk.

Ik ben zelf niet zo bekend met zelfhulpboeken; meestal vind ik ze te zweverig. Dit boek sprak me daarom juist wel aan. Ik was benieuwd naar de ervaringen van iemand die een jaar lang alles had uitgevoerd wat de zelfhulpgoeroe's voorschrijven.

Daarin stelt Marianne Power niet teleur. Op een grappige, en soms ontroerende manier beschrijft ze haar eigen ervaringen tijdens deze rollercoaster: iedere maand een ander boek met alle daarbij horende, soms bizarre opdrachten en zweverige spreuken. Voor wie niet zo bekend is met zelfhulp: dit boek is meteen een prachtige introductie in een aantal van de bekendste zelfhulp bestsellers. Alleen daarom is het al een aanrader.

De schrijfstijl van Powers is vlot en grappig, al is het geen literair hoogstandje. De herkenbaarheid van Marianne's gevoelens en gedachten (waarom je hardop moet lachen!) maken het boek de moeite waard. Al met al is Help me! een heerlijk herkenbaar boek dat in een oogwenk uit is.