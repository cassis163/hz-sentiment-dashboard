In Zwarte lelies combineert Michel Bussi op een bijna briljante
manier feiten met fictie. Het verhaal speelt zich af in Frankrijk,
in het plaatsje Giverny waar de beroemde schilder Claude Monet een
groot deel van zijn leven spendeerde aan het schilderen van
waterlelies. Een deel van dit boek gaat over hem en de geschiedenis
van Giverny, slim gecombineerd met een spannend fictief verhaal
over een aantal moorden waarbij een groot aantal personages uit het
toeristische Giverney als verdacht aangewezen zouden kunnen worden.
Maar Zwarte lelies is ook het droevige verhaal van drie vrouwen die
veel meer met elkaar gemeen hebben dan je in eerste instantie zou
denken. Een ontroerende thriller vol spanning, mysterie, romantiek
en verrassende wendingen. Leerzaam door de vele informatie over de
geschiedenis van de Franse schilder Monet, vermakelijk leesvoer
door de levendige personages en geen moment saai te noemen dankzij
de intelligente wijze waarop de auteur de lezer weet te boeien.