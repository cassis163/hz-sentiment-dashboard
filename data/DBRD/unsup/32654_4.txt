Het motto van de Kinderboekenweek 2015 was ‘Raar maar waar’. In deze week stonden boeken over natuur, wetenschap en techniek centraal. Marianne Busser en Ron Schröder schreven een boek over acht heel bijzondere dieren. Bij het lezen van de titel De poepfabriek denk je misschien dat alle verhalen over dierenuitwerpselen gaan, maar dat is niet het geval. Alleen het eerste versje gaat over poep: olifantenpoep om precies te zijn. Een olifant is namelijk een echte poepfabriek, hij zorgt per dag voor een kruiwagen vol grote drollen. Een muisje, waar het volgende versje over gaat, produceert weer jonkies aan de lopende band. Het koalabeertje daarentegen heeft het juist weer druk met slapen. Ook de eekhoorn, de schildpad, de kangoeroe en de kameel doen een beetje raar.  Maar alles wat in dit boekje over hen geschreven is, is echt waar!  

De poepfabriek ziet er vrolijk uit. Op de kleurrijke bladzijden zijn verschillende technieken naast elkaar gebruikt. Illustratorenduo ivan en ilia heeft de achtergrond geverfd en hier een collage van tekeningen en fotofragmenten op aangebracht. Hier valt voor peuters en kleuters van alles te ontdekken. De versjes staan op de wat minder volle gedeelten van de pagina gedrukt, waardoor ze goed leesbaar zijn. De tekst bestaat, zoals we van Busser en Schröder gewend zijn, uit korte rijmende zinnetjes. 

De versjes eindigen alle acht met hetzelfde couplet.

En iedereen die nu gaat zeggen:
dat is wel een beetje raar
moet meteen maar even weten
dit is allemaal echt waar!    

Na enkele versjes voorgelezen te hebben, weet een kind dus precies wat er komen gaat. Het is leuk om dit samen met je kind (of klassikaal) op te zeggen.  

Het boekje hoort thuis op de peuterspeelzaal en in groep 1 en 2. Over alle dieren-weetjes uit het boek hebben de schrijvers ook nog eens een liedje geschreven, ‘Het énige echte poepfabriek-lied’.


Geweldig leuk om dit, na het lezen van het boek, met de kinderen te zingen. De boekjes van Busser en Schröder nodigen ook altijd uit om er lekker creatief mee aan de gang te gaan. Voor ideetjes kun je een kijkje nemen op Pinterest. Typ hier de naam van het gewenste dier in en het woord ‘knutselen’ en je vindt tal van voorbeelden. Verder kun je op de site van Marianne en Ron twee kleurplaten uit het boek downloaden.  

Kleurplaat 1
Kleurplaat 2

Wat ook raar, maar beslist heel waar is, is dat peuters poep geweldig interessant vinden. Het woord alleen al! Dus waarom maken we, na het lezen van het boek, geen kleuterkruiwagen vol poep om eens lekker mee te kliederen? Er heerst nog steeds een groot taboe rondom poep. Terwijl heel veel kinderen van deze leeftijd problemen ondervinden met op het potje of naar de wc gaan. Dit boek kan helpen dit probleem bespreekbaar te maken.
Wat heb je nodig voor vier kinderen?
Een plastic tafelkleed, kliederschorten, een afwasteiltje, een gieter met water, twee goedkope snijkoeken en een kinderkruiwagen.

En dan?
Laat de kinderen de snijkoeken in stukken breken en in het teiltje doen. Giet er wat water bij en laat de kinderen een paar grote olifantendrollen kneden. Net als echte dierenverzorgers ruimen zij, wanneer het klaar is, de drollen netjes op in de kruiwagen. De drollen kunnen natuurlijk weer gerecycled worden voor een volgend groepje.