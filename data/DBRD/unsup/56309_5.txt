Jemig wat een heftig boek, eigenlijk wat te heftig voor mij want ik werd er haast depressief en onpasselijk van.

Het leven van de lieve en sterke Linde is niet om jaloers op te zijn, ze wordt verwaarloosd door haar vader en leeft in omstandigheden waar ik niet al te veel over na wil denken. Ze probeert zichzelf staande te houden en legt flink wat verantwoordelijkheid op haar kleine schoudertjes. Tel daar bij op het schuldgevoel over haar moeders zelfmoord, de situatie op school, het getouwtrek tussen haar vader en de ouders van haar overleden moeder, en Grote Henk en dan is er meer dan genoeg drama voor een 6 tot 8jarig meisje. Gelukkig heeft ze haar demente oma nog....(en het einde vond ik subliem!)

Voor de goede orde wil ik nog wel even vermelden dat het niet alleen maar kommer en kwel is in dit boekje, ook is er de schrijnende humor. Mevrouw Heimans is er wonderwel in geslaagd de belevingswereld van een 6 tot 8jarige te vangen en dit levert soms pijnlijk komische gedachtegangen en conclusietrekkingen van Linde op. Dit is een grote pluim waard. Toch overheerst het tragische, maar dat maakt dit boek niet minder mooi.