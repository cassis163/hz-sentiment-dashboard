Hoe loopt het af met Jo Marie? Leeft ze lang en gelukkig met de man van haar dromen of komt er alsnog een kink in de kabel? En welke nieuwe gasten ontvangt ze deze keer in haar bed & breakfast? In Rose Harbor voor altijd, het vijfde deel in de serie, komen we het te weten. Voor wie de vorige boeken niet gelezen heeft, is er geen man overboord, het boek is perfect op zichzelf te lezen.

In de eerste twee hoofdstukken vertellen Jo Marie en Mark immers hoe ze op dit punt in hun leven gekomen zijn. Nadat Jo Marie haar man verloor, opende ze een bed & breakfast in het plaatsje Cedar Cove, in het noordwesten van de Verenigde Staten. Ze groeide steeds dichter naar Mark toe, de klusjesman van Rose Harbor. De twee kregen bijzonder intense gevoelens voor elkaar, maar tot meer dan één kus was het nooit gekomen. Een kus uit wanhoop dan nog wel, want Mark moest plots op missie naar Irak…

Het gaat dan ook helemaal niet goed met Jo Marie aan het begin van dit vijfde boek. De kans dat Mark levend terugkomt, lijkt steeds kleiner te worden. En dus pikt ze langzaam de draad van haar leven weer op. Ze gaat spinnen met vriendin Dana, maakt afspraakjes en neemt kostganger Emily in huis. Na twee afgesprongen verlovingen heeft zij de droom van een gelukkig gezinsleven opgegeven. Het enige wat ze nog wil, is een droomhuis vinden en een aantal kinderen adopteren. De zoektocht loopt niet van een leien dakje, want het huis waar ze op slag verliefd op wordt, staat niet te koop en de eigenaar, die Nick heet, is een bijzonder onaangenaam manspersoon.

Jo Marie, Mark, Emily en Nick. Afwisselend doen ze hun verhaal. Als lezer weet je wat er gebeurt met Mark in Irak, maar voor Jo Marie is het koffiedik kijken. Emily en Nick lijken bijzonder goed bij elkaar te passen, maar zij heeft gezworen nooit nog verliefd te worden en hij worstelt met een trauma en schuldgevoelens na het overlijden van zijn broer.

Er komen in Rose Harbor voor altijd heel wat ernstige onderwerpen aan bod. Er is de oorlog in Irak, de overlijdens van geliefden, intens verdriet, psychische problemen, enzovoort. Toch is dit boek echt wel feelgood, niet in het minst door de positiviteit die Jo Marie en haar bed & breakfast uitstralen.

Debbie Macomber (1949) is een Amerikaanse bestsellerauteur. Ze heeft meer dan honderd boeken op haar naam staan, vooral romans, maar ook kinder-, jeugd- en non-fictieboeken. Een aantal van haar boeken werden voor televisie bewerkt. Macomber viel heel wat keren in de prijzen. Zo ontving ze in 2005 de Quill Award vanwege haar grote betekenis voor het romantische genre. Verschillende prestigieuze Amerikaanse prijzen zouden volgen. In 2010 werd ze geëerd met de Nora Roberts Lifetime Achievement Award. 

Macomber is geliefd. Ze weet haar fans middels een beproefd recept aan zich te binden: ze schrijft feelgood met een ernstige ondertoon, ze creëert keer op keer fijne en interessante personages. En hoe voorspelbaar de verhaallijnen soms ook zijn, je leest verder tot iedereen daar is beland waar hij of zij moest zijn. Iets te veel herhaling af en toe, maar dat kan de pret niet drukken.

Voor wie niet genoeg kan krijgen van Rose Harbor is er goed nieuws. In het Engels verschenen er, naast de vijf volwaardige romans, ook vier korte verhalen. Bovendien is Rose Harbor een spin-off van de 'Cedar Cove'-serie, die twaalf delen en eveneens een aantal korte verhalen telt.