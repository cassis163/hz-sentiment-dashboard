In Sneeuwwitje breit een monster maken we kennis met de geit Sneeuwwitje die erg houdt van breien. Sneeuwwitje breit geitjes in alle kleuren en maten. Maar wanneer mevrouw Schaap op bezoek komt verandert alles, Sneeuwwitje wil ook wel eens tonen dat ze andere dingen kan breien. En wat er vanaf dat ogenblik uit haar breinaalden ontspruit is bijna te gek voor woorden. Haar figuurtjes worden levensecht en beleven een waar avontuur. Als dit maar goed afloopt voor Sneeuwwitje en mevrouw Schaap!  

Sneeuwwitje breit een monster is een rijk geïllustreerd prentenboek met tekst en illustraties van Annemarie van Haeringen. Dit hardcover prentenboek telt zo’n 26 bladzijden en is in eerste instantie bijzonder geschikt als voorleesboek aan kleuters vanaf 5 jaar. Het verhaal is best eng, maar spannend en heeft een verrassend eind.  

De illustraties overheersen, zijn complementair aan het verhaal en zorgen ervoor dat het verhaal tot leven wordt gebracht. De tekst is secundair en daardoor maakt het dit boek minder geschikt als leesboek. Een goede lezer heeft het boek zo uit. Terwijl de minder goede lezers misschien wel hulp zullen nodig hebben om de langere woorden te decoderen. Het aantal zinnen is echter beperkt en varieert van een gemiddelde van 3 tot 9 zinnen per twee bladzijden. De zinnen zijn overwegend vrij kort en enkelvoudig, maar heus niet altijd.  

Van Haeringen (Haarlem, 1959) is met dit boek niet aan haar proefstuk toe. Met eerder werk behaalde ze reeds verscheidene prijzen zoals de Zilveren penseel, Gouden penseel en Zilveren Griffel. Voor Sneeuwwitje breit een monster kreeg Annemarie in januari 2015 een Leespluim.  

De schrijfster / illustratrice volgde de lerarenopleiding tekenen en handvaardigheid in Tilburg. Op de Rietveld Academie koos ze voor illustratie als hoofdvak. Toen ze in 1983 afstudeerde ging ze meteen aan het werk als illustratrice van kinder- en jeugdboeken. Haar eerste boek was Kattesprongen en reuzestappen (1985). Later maakte ze ook een serie filmpjes voor de VPRO en werkte ze voor TROUW, NRC Handelsblad en verscheidene kindertijdschriften.