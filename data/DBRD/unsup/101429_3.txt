Fons Burger heeft tot nu toe een interessant leven geleid. Hij is onderzoeksjournalist en oorlogsverslaggever geweest en al op zijn achtentwintigste was hij hoofdredacteur van de Nieuwe Revu. Daarna werd hij muzikant en ondernemer. Hij is oprichter van Rotown en Nighttown in Rotterdam. Net als Derk Sauer en Harry de Winter kan je hem een idealistische zakenman noemen. Zijn zakelijke projecten hebben hem miljoenen opgeleverd, zijn idealistische projecten kosten hem regelmatig geld. Een van zijn laatste ondernemingen is uitgeverij DifBooks. Hier publiceert Fons Burger zijn eigen boeken en die van enkele andere auteurs. Een deel van de opbrengst gaat naar ontwikkelingsprojecten in India en Sierra Leone. In deze uitgeverij combineert Burger zijn commerciÃ«le en creatieve talenten met zijn pogingen om de wereld te verbeteren.
Het leven van Harry Smith, hoofdpersoon in Fons Burgers nieuwste boek Het tie wrap mysterie, is een stuk minder interessant. Tot de dag dat 'zakenman' Frederico Gomez zijn advocatenpraktijk binnenloopt, leefde Smith het gezapige leven van een eerlijke plattelandsadvocaat met een 'uitgedoofde' vrouw. Maar sinds die dag is zijn leven een wervelstorm van amoureuze avontuurtjes en uiterst winstgevende zakendeals. En ondertussen wordt de ene na de andere moord gepleegd. De moorden maken van een rustig dorpje het middelpunt van de internationale media en van Smith de hoofdverdachte van de moorden. Naarmate het einde van het boek nadert komt het verhaal in een stroomversnelling, en raakt Smith steeds verder verstrikt in de val die de moordenaar voor hem lijkt te hebben gezet.
Het tie wrap mysterie is een spannend en ingenieus verhaal dat vlot wordt verteld, alhoewel de introductie van het dorp en de personages in het begin wat lang duurt. Aan de andere kant doet het boek hierdoor ook denken aan Een zomer zonder slaap van Bram Dehouck. In deze winnaar van de Gouden Strop speelt een dorp ook een belangrijke rol. En ook in deze thriller worden het dorp en zijn bewoners met de nodige humor en soms als stereotypen ten tonele gevoerd. De grootste plus van het boek is de intrige. Het is zeker waar dat je een aantal ontwikkelingen al van verre ziet aankomen, maar de hele plot is toch zeer ingenieus en kent zeker enkele verrassingen. Een minpuntje in het boek zijn de onwaarschijnlijke elementen, maar die geven het verhaal ook weer een soort lichtheid die bij dit boek past. Kortom een vrolijk, zeer leesbaar tussendoortje met een goede plot. Niet heel bijzonder, maar wel lekker.