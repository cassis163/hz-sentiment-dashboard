Otherworld is een virtueel spel, in het leven geroepen door de machtige Milo Yolkin. Iedereen heeft het erover en alleen een paar speciaal uitgekozen mensen mogen erin. Wat in het begin een leuk en verslavend spel is, zal snel veranderen in een waarheid waar er geen grenzen meer zijn tussen wat realiteit is en wat virtueel is. Kat, een tienermeisje is aanwezig op een feest in een fabriek als de boel instort en zij opeens het Locked-in syndrome blijkt te hebben, evenals een heleboel andere jongeren. Simon, ook een tiener is stiekem verliefd op haar en ontdekt dat de jongeren niet toevallig allemaal in coma liggen nu. Allemaal komen ze nu in het virtuele spel Otherworld terecht waarin ze moeten overleven. Alleen voor de mensen die locked-in hebben, is het opeens echt een spel van leven en dood. Simon gaat Kat en de anderen helpen door het spel van binnen en buiten te winnen.

“It’s not virtual if it changes you”.

De opbouw van het boek zit vol avonturen in een oplopende spanningsboog. Van mild en mat in het begin langs fantasierijke karakters (ook steeds extremer wordend) opbouwend naar de ontknoping. Het lijkt wel een beetje op Charlie and the chocolatefactory. Het is redelijk voorspelbaar allemaal hoe het loopt, al zitten er af en toe originele momentjes in. Het hele boek ademt een soort van nerdy avonturenquest uit zoals je ook in de film the Goonies of het boek Ready Player One vindt. De schrijvers zijn duidelijk met avonturenboeken en sf-films opgegroeid. Hoofdrolspelers Simon en Kat refereren zelfs naar de Voight-Kampff test om te kijken of iemand een androïde is. Je moet “ Do androids dream of electric sheep” hebben gelezen om de referentie te begrijpen, maar dat maakt het extra nerdy en leuk. Een soort “insiders joke”. Meteen krijg je ook door wie dan zo’n beetje de doelgroep is: jongeren, beetje buiten de groep vallend, geïnteresseerd in gamen, wellicht van het mannelijk geslacht.

Jason Segel is bekend van series en films en heeft zich nu ook na een aantal korte verhalen gestort op een echt boek. Het einde van het boek is heel abrupt en maakt het duidelijk dat er nog een vervolg komt. Het boek is net zoals Jason Segel zelf: niet de origineelste of het meeste talent, maar leuk, fantasierijk, vermakelijk en ontspannend.