Wanneer je een liefhebber bent van Amerikaanse getinte horror met een vleugje Sodom en Gomorra en moderne technologie, dan kun je Hex beslist een kansje geven.
Aangezien ik de korte inhoud niet gelezen had, wist ik de eerste 20 pagina's hoegenaamd niet waarover dit boek ging. Je wordt vanaf de eerste pagina in het verhaal geworpen en dat vraagt toch enige aanpassing.
De taal in het boek is vrij "jeugdig" met de nodige beeldspraak die jongeren gebruiken als ze met elkaar smsen. Dit vond ik op zich niet zo slecht, maar gaf me dan ook het gevoel dat dit boek best door de young-adults kon gelezen worden, wat naderhand helemaal niet bleek.
De spanning bouwt zich mooi op en eerlijk gezegd vond ik 3/4de van het boek vrij verslavend, omdat je constant wil weten welke verwikkelingen er zich nog voordoen in het dorp tussen de heks en de bewoners, maar toen schakelde de auteur over op overdrive-modus en was het alom dood & vernieling.
Het verhaal op zich is origineel, maar de overgang naar de Clive Barker-modus, vond ik niet zo passend.