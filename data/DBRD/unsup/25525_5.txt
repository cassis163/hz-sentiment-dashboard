Frank Krake (1968) studeerde Marketing Strategy aan de Rijksuniversiteit Groningen en publiceerde in een Amerikaans wetenschappelijk tijdschrift over succesvol merkmanagement in het MKB. Krake is een veelgevraagd spreker en staat wekelijks ergens in Nederland op de bühne. Hij heeft een fascinatie voor bijzondere verhalen uit de (hedendaagse) geschiedenis. Na een lezing over zijn vorige boek, Menthol (2016), raakte hij in gesprek met Wim Aloserij. De kennismaking kreeg grote gevolgen. Voor De laatste getuige interviewde Krake de hoofdpersoon, Wim Aloserij, tientallen keren en reisde hij met hem naar de historische plaatsen waar het verhaal zich afspeelt. Ook deed hij grondig archiefonderzoek naar de historische achtergrond van de gebeurtenissen waarop het boek is gebaseerd.

De laatste getuige vertelt het verhaal van een bijzonder mens, Wim Aloserij. Hij overleefde drie concentratiekampen en een grote scheepsramp. Als de laatste getuige vertelt hij ons op zijn vierennegentigste zijn verhaal.

Wim Aloserij groeide op in Amsterdam. Samen met zijn moeder, stiefvader, zusje en twee halfbroertjes woonde hij in een klein arbeidershuisje. Al op jonge leeftijd moet hij zich regelmatig verstoppen voor zijn dronken stiefvader die zijn halve loon verbrast aan de drank en zich uitleeft op Wim. Wanneer pa overlijdt moeten Wim en zijn zus Jo aan het werk om het gezin draaiende te houden. Wim krijgt een baantje als slagersknecht. Wanneer hij wordt opgeroepen voor de Arbeitseinsatz vertrekt Wim naar Duitsland om te gaan werken in de oorlogsindustrie. Wim ontvlucht Duitsland na enige tijd en duikt onder in Nederland op het platteland. Dit gaat een tijd goed totdat ze hem betrappen en hij afgevoerd wordt naar Kamp Amersfoort. Vandaar wordt hij op transport gezet naar Duitsland met bestemming concentratiekamp Neuengamme en vandaar door naar buitenkamp Hussum. Een verschrikkelijke periode volgt van hard werken in onmenselijke toestanden. Wonder boven wonder weet Wim zich staande te houden en zo de kampen te overleven. Wanneer de bevrijding nabij is worden de kampgevangen overgebracht naar Lübeck waar ze ondergebracht worden op grote schepen. De schepen worden echter gebombardeerd en 7000 gevangenen komen om. Als een wonder overleeft Wim, als één van weinigen, de scheepsramp en weet hij het vasteland te bereiken in een roeibootje.

De laatste getuige is een indrukwekkend en aangrijpend verhaal, het kruipt onder je huid en laat je niet meer los. Een boek dat je in één adem uitleest. Frank Krake heeft het verhaal van Wim Aloserij prachtig op papier gezet en geïllustreerd met veel foto’s uit die tijd. De schrijfstijl is vlot, beeldend en meeslepend. De foto’s brengen die verschrikkelijke tijd nog meer tot leven en geven een goed beeld van de situatie van Wim en al die andere gevangenen in de kampen. Een gruwelijk verhaal over ontberingen en verschrikkingen maar ook één vol moed en wilskracht, want die wilskracht laat Wim geen moment los. Hij is vast van plan om te overleven om thuis zijn verhaal te kunnen doen. Een knap staaltje werk van Frank Krake en tevens heel veel respect voor Wim Aloserij om dit alles nogmaals te beleven door zijn verhaal opnieuw te vertellen.

Bedankt Samenlezenisleuker, uitgeverij Achtbaan, Frank Krake en natuurlijk Wim Aloserij voor het recensie-exemplaar. Zonder Wim zou dit boek er niet geweest zijn. Het is een pareltje onder de boeken.