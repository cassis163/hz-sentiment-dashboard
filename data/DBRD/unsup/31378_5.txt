Olivier, de broer van Lodewijk van Loosduyne, werkt bij de marine en is twee jaar geleden vertrokken op een geheime missie. Lodewijk heeft nog een paar ansichtkaarten van hem ontvangen, maar sindsdien niets meer van hem vernomen.
Speciaal agent van de BVD Johannes Hamstra benadert Lodewijk en overtuigt hem er met enige moeite van dat hij het werk van Olivier moet voortzetten om zo de kans te hebben zijn broer te vinden of er in ieder geval achter te komen wat met hem gebeurd is. Hiervoor moet hij wel eerst een zware KCT-training volgen.
Na de training vertrekt Lodewijk naar Engeland waar op dat moment de Royal Henley Regatta plaatsvindt. Op die plek is Olivier het laatst gezien. Lodewijk komt in contact met de Engelse adel en krijgt een uitnodiging voor een gekostumeerd feest Venice Castle. Hij weet daar bij een geheime bijeenkomst binnen te dringen. Dan raken de gebeurtenissen in een stroomversnelling en neemt het verhaal een belangrijke wending.
De ambitieuze journaliste Mariska Veendijk krijgt de opdracht achter Lodewijk aan te reizen om hem in de gaten te houden. Na een korte ontmoeting in een lokale pub gaat Mariska op onderzoek uit en via een ondergrondse gang komt ook zij in het kasteel.
In dezelfde tijd worden door heel Europa mensen van adel en mensen met een hoge maatschappelijke positie vermoord.

De letterlijke betekenis van Noblesse Oblige is Adeldom Verplicht en deze verplichting is de rode draad die door dit boek heenloopt. Leonardo Pisano trekt het “adeldom” breder en gebuikt het in de meer hedendaagse betekenis dat iedereen in een vooraanstaande maatschappelijke positie bijzondere verplichtingen heeft in sociale omgangsvormen, de vervulling van een leiderschapsrol en als voorbeeld voor anderen. Kort gezegd dus verantwoord leven.
Houden de moorden hiermee verband of is er een criminele organisatie actief en berust het op toeval?

Noblesse Oblige heeft als subtitel “Zoektocht naar rechtvaardigheid” en Leonardo is er uitstekend in geslaagd deze zoektocht vorm te geven. Het is een vlot geschreven boek dat je in zijn greep houdt. De korte hoofdstukken, en daardoor de snelle wisselingen, die zonder overbodige uitweidingen afstevenen naar de climax, maken dat je het boek moeilijk weg kunt leggen.
De dialogen zijn subliem geschreven, maar iedereen die Leonardo’s boek “Mosterd voor de Maaltijd” gelezen heeft, zal daar niet verbaasd over zijn. Lezers en vooral schrijvers die dit boek niet kennen, raad ik aan het te lezen.
Het verhaal heeft een duidelijke opbouw naar de ontknoping en de lezer zal zich dan ook steeds meer kunnen vereenzelvigen met Lodewijk.
In zowel “Achter de nevel”, zijn eerdere boek, als in “Noblesse Oblige” weet Pisano de lezer aan het denken te zetten over politieke en historische gebeurtenissen door werkelijkheid en fictie tot een goed verhaal te vermengen.