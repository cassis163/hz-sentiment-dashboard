Samenvatting
Rechercheur Jennifer Brugman en haar collega Ricardo de Graaf zijn bezig met de zaak over de dood van Jorinde van Severe. Wat in het begin een “gewone” zelfmoord zaak lijkt blijkt het al snel een complexe geheel. In korte tijd vinden er meerdere zelfmoorden plaats van jonge meisjes die elkaar allemaal gekend hebben. Het recherche team gaat op zoek naar verbanden en het lijkt erop dat er iemand bezig is om een heel hockeyteam uit te schakelen.

Leeservaring
Uitgeschakeld is het vervolg van het thrillerdebuut “Een nieuw begin”. Dit boek is echter ook prima als standalone te lezen. Het is een op zichzelf staand verhaal met hier en daar een verwijzing naar gebeurtenissen uit het leven van hoofdpersonage Jennifer. Deze gebeurtenissen worden slechts kort aangestipt en maken nieuwsgierig naar het eerste deel mocht men dat nog niet gelezen hebben.
Het verhaal steekt goed in elkaar. Van begin tot eind ben je in de ban van de moorden en kun je alleen maar gissen naar wie de dader is en zijn of haar motief. Het verhaal is onvoorspelbaar tot het eind. De schrijfstijl is vlot. Met groot gemak raas je door het boek heen omdat je graag wilt weten hoe het af loopt. De hoofdstukken hebben de titel van de dag waarop dingen zich afspelen. De paragraven zijn voorzien de tijd op de klok. Hierdoor is het geheel in overzichtelijke, korte blokken opgedeeld wat bijdraagt aan het leesgemak.
Door deze manier van indelen van het boek was het voor de auteur mogelijk om het verhaal in chronologische volgorde door de ogen van de verschillende personages neer te zetten.
Een boek dat “smaakt” naar meer!