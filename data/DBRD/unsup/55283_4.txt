Samenvatting
Greg en Amanda, Dan en Sarah. Twee koppels die al langere tijd samen zijn, gesetteld, kinderen hebben en ook zo hun sores kennen. Ze zijn op hun manier gelukkig, ook al kennen beide relaties weleens een minder moment, ze redden het prima. Greg en Dan zijn ook collega’s en moeten voor hun werk naar een saaie conferentie in Birmingham, een saaie en kleurloze bedoeling die wel wat actie kan gebruiken. Tot hun grote verbazing komt die actie sneller dan verwacht en ook in een totaal andere vorm. Beide mannen krijgen aandacht van twee zeer bevallige jongere dames. Ja, ze kijken toch echt naar Greg en Dan. Een avondje in de hotelbar volgt en dan doet er zich dé gelegenheid voor. Durven ze het? En….doen ze het?

Beoordeling
Een veelzeggende titel voor een boek dat volgens de flaptekst heel wat bedrog belooft. ‘Vertrouw me’ is gemakkelijk gezegd maar moet wel worden waargemaakt. Greg en Dan nemen beiden hun beslissingen en zullen daarvan de rest van hun leven de gevolgen moeten (ver)dragen. Wat die zijn, dat moet je al lezende maar ondervinden. Het concept voor het verhaal is in de basis vrij simpel: twee koppels, al jaren samen, kinderen, werkdruk, soms sleur, soms nog spannend (of niet), het elkaar voor lief nemen en niet echt meer je best doen voor elkaar. Dat is het verhaal in een notendop. Maar Mike Bullen heeft er een draai aan gegeven dat het verhaal alles behalve saai maakt en zeker geen sleur.
Alle personages komen aan bod. De relaties (meervoud) die er zijn, en dat zijn er meer (of minder) dan je aanvankelijk had verwacht worden mooi maar vooral erg grappig en herkenbaar neergezet.

Bullen weet een dusdanige sfeer te beschrijven dat het zomaar je beste vrienden zouden kunnen zijn die dit scenario overkomt. Wat zeg ik, misschien jezelf wel! Want hoe vaak zegt een partner ‘vertrouw me nu maar’ op het moment dat ze tijdelijk afscheid van elkaar nemen? Wat als je nu gaat twijfelen aan die paar woorden? En je die twijfel zelf gaat voeden? Dan krijg je niet alleen een onmogelijk probleem in je relatie maar ook zeker met jezelf. Want…….hoe zit het met jou, hoe zit je zelf in je vel en ben je wel in staat je partner te beoordelen/veroordelen? Al die vragen komen in dit, voornamelijk grappige, verhaal aan bod. De leugens, de achterdocht, verleidingen en seks maken sommige situaties dusdanig grappig dat het bijna onwerkelijk aandoet. Terwijl dat vreemdgaan en beslissen of je wel of niet met elkaar doorgaat na een dergelijk verraad helemaal niet onwerkelijk is. Nee, het ligt puur aan de schrijfstijl van Bullen –en de uitmuntende vertaling- die de sfeer zo over weet te brengen.

Conclusie
Het is een lekker snel te lezen boek, niks platvloers. Nee, gewoon zoals het leven kan zijn. De rollen van de vrouwen Sarah en Amanda zijn verrassend. Ze reageren totaal verschillend op wat hen overkomt maar hebben enorm veel met elkaar gemeen. Hun emotioneel aandeel in het verhaal is van cruciaal belang. Want is alles wel zoals zij zien en denken? Wie vertelt er nu werkelijk de waarheid, is die er eigenlijk wel en hoe zit het dan precies? ‘Vriendin’ Veronica en haar onaantrekkelijke echtgenoot geven het geheel nog eens een extra komische noot.

“Vertrouw me” is een verhaal van alledag en kan van iedereen zijn. Vooral als je 30+ bent zou het zomaar eens heel wat herkenning kunnen opleveren, al zijn het maar de springende kinderen op jullie bed op hét moment. Het is grappig, verdrietig, sexy en oh zo goed in elkaar gezet.
Het boek is genieten, lachen en nadenken. Want ja, wat als? En wie kun je dan vertrouwen?