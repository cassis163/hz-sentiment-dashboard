Emma Stein heeft een traumatische jeugd doorgemaakt. Ze wordt genegeerd of uitgescholden door haar vader wat haar angstig maakt. Ze sluit zich dan op in haar slaapkamer maar daar zit haar kwelgeest Arthur verborgen in de kast waar ze ook bang voor is.
28 jaar later is Emma veranderd van een angstig meisje in een sterke volwassen vrouw met een fantastische carrière als psychiater. Ze is getrouwd met Philipp, daderprofiler bij de politie, en zwanger van hun eerste kindje.
Na een lezing blijft ze overnachten in een hotel en wordt daar bruut verkracht. Haar hoofd wordt kaalgeschoren en men denkt dat ze het derde slachtoffer is geworden van 'de Kapper'. Alleen zij overleefd dit in tegenstelling tot de andere slachtoffers.
Hierdoor verandert Emma in een paranoïde, angstige vrouw die niemand meer vertrouwd. Ze sluit zich doodsbang op in huis en wil nergens meer naar toe. Totdat er op een dag een pakketje wordt bezorgt voor haar buurman een zekere A. Pallandt.
Ze kent hem niet en het pakketje wordt ook niet opgehaald. Wie is haar onbekende buurman en wat zit er in dat pakketje?

Het verhaal bestaat uit een tijdswisseling van heden en verleden. Heden op het kantoor van Konrad, een goede vriend en advocaat, pratende over wat er gebeurd is in het verleden. Fitzek kan de angsten en paranoia van Emma heel beeldend omschrijven. Zo dat je zelf ook af en toe niet meer weet wat waar is of niet en je bovendien haar angsten bijna voelt.

Fitzek bouwt de spanning steeds weer op. Hij heeft een vlotte, prettige schrijfstijl met korte hoofdstukken die veelal eindigen met een cliffhanger. Dit zorgt ervoor dat je wilt blijven lezen. Moet zeggen dat die cliffhangers meestal niet helemaal zijn wat je verwacht en soms toch wel wat tegenvallen.
Wat betreft de waanbeelden en angsten van Emma weet Fitzek je toch steeds weer op het verkeerde been te zetten. Dan denk je dat je weet hoe het zit, wat waar is en wat niet waar is en dan is er de volgende wending weer in het verhaal. Kortom een ouderwetse psychologische thriller van Fitzek met de nodige spanning en onverwachte wendingen maar af en toe net iets té.