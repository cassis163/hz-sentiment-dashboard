De achterflap van Eens Beloofd belooft een spannende thriller. Harlan Coben was een schrijver waarvan ik nog niets had gelezen, en dit boek leek me een goede keus om mee te beginnen, met name vanwege de 'probeer-prijs'. Het verhaal gaat over ex-profbasketbalspeler Myron die op een feestje de dochter van een vriendin laat beloven dat ze nooit bij dronken mensen in de auto moeten stappen. In plaats daarvan zal hij haar overal komen halen, zonder het aan haar ouders te vertellen. Myron moet zijn belofte al snel waarmaken, Aimee belt hem een paar weken later al. Midden in de nacht haalt hij haar op en brengt haar naar een voor hem onbekend huis. De volgende dag is Aimee verdwenen en is Myron de laatste die haar nog heeft gezien. Myron gaat zelf op zoek naar Aimee, mede om zijn onschuld te bewijzen. Ik vond het een heel aardig boek. De schrijfstijl is erg prettig, het boek leest lekker weg, er staan niet te veel nutteloze details in. Het verhaal wordt over het algemeen goed uitgewerkt, alleen merkte ik pas later dat er veel minder dagen verstreken waren dan ik had gedacht, maar misschien heb ik ergens overheen gelezen. Dit boek moedigt mij zeker aan meer van deze schrijver te gaan lezen, en ik zal binnekort nog eens gaan kijken of ik nog wat boeken kan vinden. Het boek is er één uit een reeks over Myron, maar het maakt niet uit voor het lezen of je de andere boeken ook hebt gelezen. Ten minste, dat idee had ik. Kortom, leuke lekker-wegleesthriller.