Verloren dochter van Dennis Lehane is zijn derde werk met het detectiveduo Patrick Kenzie en Angela Gennaro in de hoofdrol. In een verwoestend tempo denderen zij door de gewelddadige plot, terwijl zij onafgebroken oneliners op elkaar en de rest van de wereld afvuren. Geholpen door precies de juiste informatiebronnen en de allesomvattende krachtpatser Bubba, zagen zij dik hout van het boeventuig. Dit keer gaat het om de verdwijning van Desiree, de dochter van multimiljonair Trevor Stone. Hij wil haar graag terugvinden en huurt daarvoor het duo in. Maar waarom zij is verdwenen? En wat heeft hij met haar voor als ze is gevonden? Allemaal vragen die zorgen voor verbijsterende klifhangers, die het boek tot een pageturner eerste klas maken. Het tempo, de sardonische humor en de onwezenlijke slechtheid van de boeven sleuren ons hijgend naar de finish en pas veel later zien wij de wat clich√©matige karakters en de wankele plot. Dan zijn de sterren echter al verdeeld.