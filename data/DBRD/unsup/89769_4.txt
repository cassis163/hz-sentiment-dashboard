Furyborn vertelt het verhaal van twee vrouwen, Rielle en Eliana die, ondanks een tijdverschil van duizend jaar, onlosmakelijk met elkaar verbonden zijn door een profetie over de Sun Queen en de Blood Queen. In Furyborn lezen we hoe Rielle haar krachten leert kennen om zo de troon te bestijgen terwijl we Eliana zien worstelen met het regime van haar tijdperk.

Furyborn is niet het eerste boek van Claire Legrand, maar wel het eerste boek waarmee ze eigenlijk bekendheid verwerft binnen het YA en Fantasy genre. Het is niet direct een YA fantasyboek te noemen, op diverse momenten schuurt Furyborn tegen een klassieke fantasy aan en verdient daarmee ook die klassering.

De hoofdpersonen zijn sterke vrouwen die opkomen voor hun eigen rechten. Hiermee is Furyborn ook zeker aan te duiden als feministisch. De karakters zijn goed uitgewerkt en tonen voldoende diepgang en zijn hierdoor erg menselijk. Ze zijn niet of goed of slecht maar tonen trekken van beide kanten.

Legrand wisselt per hoofdstuk van vertelperspectief tussen Eliana en Rielle. Hierdoor wisselt ze af tussen beide verhaallijnen die ondanks dit goed te volgen zijn. Nagenoeg elk hoofdstuk eindigt met een cliffhanger waardoor je als lezer aan het boek gebonden blijft en door wil lezen. De hoofdstukken bestaan uit prettig opgebouwde, niet te lange zinnen die de leeservaring van Furyborn ten goede komen.

Het boek eindigt open waardoor je als lezer met een aantal onbeantwoorde vragen blijft zitten die hopelijk in een volgende deel beantwoord zullen worden.