Dit boek doet mij denken aan de geschiedenisleraar waar ik vroeger, samen met de rest van de klas, ademloos naar luisterde als hij weer eens een verhaal vertelde. Dat verhaal kon niet lang genoeg duren en altijd ging er een zucht van spanning door de klas als de bel ging. Dat waren van die zeldzame momenten dat je die bel helemaal niet wilde horen. In het boek Oranjetoetjes is Lizet Kruyff de geschiedenislerares die dat gevoel weer helemaal terug weet te halen. Ademloos blijf je lezen tot en met de literatuur- en illustratieverantwoording toe.

Uiteraard zijn de Oranjes, van Willem de Zwijger tot Willem-Alexander, volop aanwezig in dit boek maar belangrijker zijn de Oranjetoetjes met alles erop en eraan. Menukaarten, gastenlijsten, de ingrediënten (en hun geschiedenis), de hofkoks, patissiers en uiteraard de recepten van de toetjes die door de onvolprezen Cees Holtkamp allemaal zijn gemaakt en als dat nodig was, aangepast aan onze tijd. Met hippe tips van Joris Bijdendijk, chef van het Rijks Restaurant.

Cees Holtkamp weet een recept zo te beschrijven dat je het liefst direct aan de slag gaat. En wees niet bang, het zijn vrijwel allemaal heel maakbare toetjes en bijgerechten. Pistachecrème bijvoorbeeld. Of abrikozenmoes en compote van gedroogde abrikozen. Aalbessengelei of champagnesabayonsaus. Maar ook de taarten mogen er zijn, zowel klein als groot. En wie had ooit gedacht dat het zo simpel zou zijn om zelf Wilhelminapepermuntjes te maken? Van Cees Holtkamp leer je wat fonceerdeeg is en hoe simpel het is om zelf te maken. Het ideale deeg voor een taartbodem want fonceerdeeg behoudt zijn vorm zonder dat je er een blinde vulling in hoeft te leggen bij het voorbakken. Ideaal voor kleine vormpjes voor dessert of gebakjes. Maar ook voor een appeltaart goed te gebruiken.

Lizet Kruyff heeft een heel interessant onderdeel van de (culinaire) geschiedenis van de Oranjes nauwgezet uitgeplozen en er een uitermate boeiend boek over geschreven. Samen met de prachtige foto’s, schilderijen, documenten, menu’s, overheerlijke recepten en nog veel meer zorgt dat voor een uitzonderlijk mooi boek.

Deze recensie is eerder verschenen op www.culinette.nl