Maurits en Eva zijn gelukkig getrouwd. Op een gegeven moment doet Eva het opvallende voorstel om vreemd te gaan, maar dan wel met elkaar. Hoewel hij er even over na moet denken, gaat Maurits hiermee uiteindelijk akkoord. Maurits wordt Ivo en Eva gaat tijdens hun spannende hotelovernachtingen door het leven als de dominante Céline. Maurits kan er de vinger niet op leggen, maar hij herkent weinig van zijn eigen vrouw terug in deze Céline. Haar daadkrachtige manier van hem verleiden komt hem vreemd voor. Wanneer hij erachter komt dat Céline niet alleen zijn vrouw niet is, maar dat Céline ook zichzelf niet is, komt hij voor veel grotere raadsels te staan. Hij is vastberaden om erachter te komen wat er allemaal speelt.

Overspel is het debuut van journaliste Clarice Janzen. Deze literaire thriller staat inmiddels in de boeken top 100 van Bol.com. In Overspel kom je als lezer voor behoorlijk wat verrassingen te staan. Je vraagt je regelmatig af: hoe zit het nou eigenlijk? De onverwachtse plotwendingen zijn spannend en meeslepend. Janzen heeft daarnaast verschillende problemen in het verhaal goed opgelost. Zo wordt het hele boek geschreven vanuit het ik-perspectief, waarbij de ik Maurits is. Maar wanneer Maurits in de huid van Ivo zit, switcht ze naar het personale perspectief van Ivo. Hier heeft Janzen goed aan gedaan, omdat er zo een duidelijke scheidslijn getrokken wordt tussen de verschillende personages.

Overspel is een verfrissende benadering van een liefdesverhaal en de daarbij behorende moeilijke keuzes die soms gemaakt moeten worden. Er ontwaart zich gedurende het verhaal een raadselachtige spanning en je wilt er als lezer hoe dan ook achter komen hoe de vork in de steel steekt. Toch wordt de plank op veel plekken behoorlijk mis geslagen. Als vrouwelijke auteur doet Janzen een vruchteloze poging om in de huid van een man te kruipen, waardoor Maurits een ongeloofwaardig personage wordt, zonder diepgang en met te veel vrouwelijke ingewikkeldheid. Maurits denkt veel te veel na, is te gelaten en afwachtend en mist de nuchtere houding en zelfverzekerdheid die mannen veelal in hun karakter verweven hebben zitten. De matige geloofwaardigheid van het personage strekt zich uit tot een ongeloofwaardige plot, waarbij de spanning als een nachtkaars wordt gedoofd. Hoewel de poging veelbelovend is, en de keuzes die gedurende het verhaal gemaakt worden zeker onverwachts en verrassend zijn, komt de samenloop van omstandigheden te oppervlakkig samen, wat hier ten koste gaat van, wederom, diepgang en geloofwaardigheid.

Wanneer je een lekker makkelijk boek wil lezen, op een strandstoel terwijl je kinderen in de branding spelen, is Overspel ideaal. Maar wanneer je diepgaande kwaliteiten verwacht van een literaire thriller, waarbij drama hand in hand gaat met een spannend verhaal en een sterke plot, dan doe je er verstandig aan om Overspel over te slaan.