Het verhaal gaat over de neurochirurg Etan Green, die met zijn vrouw Liat en twee kinderen verbannen is naar Omer (Israël). Tijdens een rijtocht door de woestijn rijdt hij een Eritreeër aan, terwijl hij op dat moment aan het genieten is van de mooiste maan die hij ooit gezien heeft. Leeft de man nog of is hij dood? Helpt hij de man of rijdt hij door. Het eerste dilemma grijpt je gelijk aan. Zijn leven zal daarna nooit meer hetzelfde zijn.

Leeuwen wekken is de uit het Hebreeuws vertaalde roman van Ayelet Gundar-Goshen. Het verhaal heeft veel lagen en is geschreven vanuit verschillende personen. Dit maakt het boeiend om te lezen, ook al is de schrijfstijl soms wat langdradig en worden gevoelens soms rauw beschreven. Toch staan er mooie zinnen in: 'We moeten wachten tot iets kapotgaat voordat we kunnen begrijpen met welke functie het voorheen verbonden was.' Rode draad is hoe je omgaat met morele dilemma's en wat de gevolgen zijn van genomen beslissingen.