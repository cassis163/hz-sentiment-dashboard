Amina leeft in armoede, maar door een toeval en door een gewiekste zet, wordt zij toegelaten aan het presidentieel collega waar enkel elitekinderen toegelaten worden uit de hoofdstad. Er gaat een wereld voor Amina open van luxe en rijkdom en al gauw heeft ze een leuke vriendenkring opgebouwd. Tot in het laatste jaar tijdens een schoolreis alles zich tegen haar keert. Haar 'bedrog' komt uit en haar vrienden laten haar vallen. Ze staat er weer alleen voor! Als ze besluit om alles achter zich te laten, komt de raadselachtige Mathan op haar pad. Het blijkt dat ze meer gemeen hebben dan ze in eerste instantie dacht.....

***
Ik ben geen liefhebber van fantasy, maar omdat dit boek zo een positieve reacties krijgt en ik de kans had het te lezen, dacht ik; "Waarom ook niet"!

Helaas had ik moeite om in het verhaal te komen en heb het boek verschillende keren weggelegd en elke keer ben ik opnieuw begonnen. Ik vond het erg verwarrend, geen idee waar het verhaal naartoe zou gaan.

Greet speelt met tijden en met verschillende verhaallijnen en eens je die door hebt zie je de 'schoonheid' van dit boek. Een verhaal over armoede, over kansen, over pesten en anders zijn. Zaken die in deze wereld erg actueel zijn, maar ook in 'De nieuwe wereld' aan bod komen. Greet weet dit op een pakkende wijze neer te zetten, zodat je heel goed begrijpt wat Amina voelt en meemaakt.

Het boek leest echter niet vlot en je moet er je aandacht goed bijhouden. Greet maakt gebruik van heel veel verkleinwoordJES, wat ik na verloop van tijd storend vond; vingertjes (heeft een 17-jarige vingertjes?), een open jurkje, klein windje-groot windje,.......
Wat ik ook niet begrijp is het feit dat zomaar ineens na vier jaar samen in de klas te hebben gezeten, iedereen zich tegen Amina keert en zelfs volwassenen daarin meegaan. Ik vind in het verhaal ook nergens terug hoe dat komt, alleen het feit dat Amina 'anders' is.

Toch vind ik het in zijn totaliteit een goed doordacht verhaal met potentie. Helaas door de schrijfwijze, die soms kinderachtig is, en de herhaling van verschillende woorden (fezelde, portable, mobile,....), de soms verwarrende tijden en de vele personages komt het niet goed uit de verf. Het blijft voor mij verwarrend.

De verhaallijn die naast die van Amina loopt roept vragen op. Ik heb geen idee wat het één met het ander te maken heeft, maar omdat er nog een tweede deel komt, heeft het boek een open einde en kan het alle kanten op. Waarschijnlijk komen beide verhaallijnen ergens samen, maar nu blijf je als lezer met een heleboel vragen achter.

'De Nieuwe Wereld' heb ik inderdaad ervaren als een avontuur. Een genre dat niet voor mij is weggelegd, maar voor de liefhebbers een must-read is.