De dag dat alles anders werd. Waarom is nou net dát het onderwerp van de schrijfwedstrijd waaraan Ana zo graag mee wil doen? Een autobiografisch verhaal nog wel! Er is maar één dag in Ana's leven waarna echt alles anders werd en aan die dag wil ze liever niet terugdenken. Laat staan erover schrijven. Toch besluit ze mee te doen. Dat haar kleine broertje vermoord is, kan toch geen reden zijn om altijd maar buiten de aandacht te blijven? Ze stuurt haar verhaal in en komt steeds verder in de wedstrijd. Maar welke prijs moet ze daarvoor betalen?
De dag dat alles anders werd is voor Ana de dag dat haar broertje op brute wijze om het leven is gebracht. Sindsdien is niets meer hetzelfde, vooral in het gezin niet. Haar moeder lijdt aan depressies, haar vader stort zich volledig op zijn werk en als het gezin wel samen thuis is, zijn er constant spanningen en hoog oplopende ruzies. Ana voelt zich thuis onzichtbaar, alsof ze er net zo goed niet had kunnen zijn. Ana besluit, door aandringen van haar beste vriendin Roos en haar Nederlandse leraar, om toch een verhaal over dit alles te schrijven, maar ze twijfelt of ze mee gaat doen aan de schrijfwedstrijd. Haar moeder heeft haar altijd gezegd dat ze geen publiciteit wil rond de dood van Daniël en juist meedoen aan een wedstrijd als dit kan alles weer oprakelen. Plus, het verhaal is wel heel erg persoonlijk, Ana zou hiermee de vuile was van het gezin buiten hangen. Met haar Nederlandse leraar praat ze over deze twijfels en hij weet haar over te halen om toch mee te doen. Ooit zal ze toch onder de schaduw van haar broertjes dood uit moeten komen. Tot haar verbazing behoort ze tot de tien beste kandidaten van de driehonderdvijftig deelnemers en zo komt het dat ze steeds verder komt in de wedstrijd.
Ondertussen gebeuren er vreemde dingen. Zo blijkt dat één van haar vriendinnen, Lucy, tot ieders verbazing ook meedoet aan de wedstrijd, want ze kan helemaal niet schrijven. Dat blijkt vooral tijdens de workshops die de deelnemers krijgen. Ook gedraagt haar vriendin Ymke zich steeds vreemder. Ze maakt rare opmerkingen en werpt haar blikken toe die Ana  niet kan doorgronden. Dat er iets speelt is zeker, maar Ana kan haar vinger er niet op leggen. Als ze tot overmaat van ramp tijdens ee n workshop ook nog eens haar aantekeningen op mysterieuze wijze verliest weet ze het bijna zeker: dit is geen toeval meer.
Thuis gaat het er niet veel beter aan toe. Haar moeder is woest dat ze meedoet aan de wedstrijd mede omdat Ana tot twee keer toe een zeer persoonlijk verhaal instuurt. Ana weet niet wat te doen. Stoppen met de wedstrijd en haar droom opgeven of toch doorgaan en de ruzies uitzitten? Net als alles escaleert ontmoet ze Thomas, een andere kandidaat en hij bezorgt Ana per direct vlinders. Haar verliefdheid sleept haar door de moeilijke momenten heen, maar vanaf het moment dat Thomas haar eindelijk zoent, gebeuren er steeds meer onverklaarbare zaken en wordt het zelfs gevaarlijk. Wie is er zo op tegen dat Ana meedoet en wie zit achter alle vreemde briefjes, verdwijningen en zelfs het geweld?
Natasza Tardio weet de spanning tot de plot volledig vast te houden. Je moet weten wie er achter dit alles zit en waar deze ziekelijke jaloezie vandaan komt. Is het iemand uit haar verleden of zit er iets anders achter? Iedereen is verdacht en zelfs de hoofdstukken die vanuit het perspectief van de dader zijn geschreven zetten je op het verkeerde been. Is het Lucy, die ook meedoet zonder dat tegen iemand te zeggen? Is het Ymke met haar vreemde blikken en opmerkingen? Is het Thomas die opeens haar leven binnen komt vallen en zich van tijd tot tijd vreemd gedraagt? Of is het iemand uit het verleden die wraak wil nemen op Ana? Met een doordachte schrijfstijl zet Tardio je constant op het verkeerde been.
Wat ook opvalt is de vaart waarmee het verhaal is geschreven. Geen moment verslapt de spanning of wordt het iets teveel van het goede. De spanningsboog is perfect gedoseerd waardoor je constant op het puntje van je stoel zit. De personages zelf zijn zodoende uitgediept zodat de emoties voelbaar zijn. De auteur heeft met veel inlevingsvermogen omschreven hoe een gezin door de gewelddadige dood van een ander gezinslid uit elkaar wordt gescheurd mede door het verdriet dat hierbij loskomt. Maar ook de hoofdstukken van de dader zijn voelbaar. Jaloezie, wraakgevoelens en pure woede voeren de boventoon. Dit alles maakt het verhaal zeer geloofwaardig, het is bijna alsof je over Ana's schouder mee zit te kijken naar alles wat zij meemaakt. Onzichtbaar maakt daarom met recht duidelijk wat zowel jaloezie als verdriet met de mens kunnen doen.
Wat mij betreft is Onzichtbaar een absolute aanrader door de perfecte opbouw en doordachtheid waarmee het verhaal is geschreven. Niet zomaar een whodunnit, maar juist een originele en eigentijdse Young Adult vol spanning, verraad, vriendschap en liefde.
Uitgeverij: Kluitman