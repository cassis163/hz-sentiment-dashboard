Het pand waar Dale Harding, ex-politieagent, wordt gevonden is een directe link naar een rechtszaak waar Will nog steeds een vieze smaak van in zijn mond krijgt. De frustratie is nog steeds voelbaar wanneer Will aan deze tijd terugdenkt waar de eigenaar door vormfouten en louche advocaten is ontkomen aan zijn straf. Niet eerder was vrijspraak zo beladen voor hem. Maar wanneer juist deze naam weer opdoemt, is het wel even moeilijk en wordt de kijk op deze zaak wat troebel. Wat heeft alles met elkaar te maken? Wanneer er wat duidelijkheid lijkt te komen in de puinhoop komt Sara met een onthutsende mededeling. Het onderzoek zal veel teweeg gaan brengen en daar zijn lang niet alle betrokkenen blij mee.

Will is niet zo van oude koeien, hij probeert juist altijd zijn eigen verleden angstvallig voor anderen verborgen te houden. De enige die hem uit die tijd kent, Angie, is een blijvende doorn in zijn oog. Zij weet altijd weer de negatieve aandacht op zich te vestigen en Will angst aan te jagen zijn/hun verleden openbaar te maken en hem op die manier toch wel in haar macht te houden. Een werkelijk geniale rol voor deze onvoorspelbare vrouw in dit verhaal. Toch zorgt juist dit ervoor dat hij en Sara het zwaar voor de kiezen krijgen. Daarbij belemmert dit het onderzoek en de vraag is nog maar hoe ze hier uiteindelijk een positieve draai aan kunnen geven.

Yes! Wil Trent is back! Dat was even flink geduld hebben maar mensen wát was het de moeite meer dan waard zeg! Karen Slaughter leek even, voor deze lezer dan, minder in haar flow te zijn met de twee laatste boeken (stand alones) maar ze is weer helemaal terug. Wil krijgt het zwaar te verduren in dit verhaal. Dit zou zomaar eens de meest intensieve zaak kunnen zijn tot nu toe. Wat meteen al opvalt is dat de plaats delict een directe link is naar Will en dat vraagt om extra aandacht én voorzichtigheid. Will doet altijd zo zijn best om zo min mogelijk met zijn verleden bezig te zijn maar nu lijkt het dat daar geen ontkomen aan is.

Met een goed uitgewerkte plot en een spannende verhaallijn weet dit achtste deel met Will Trent en Sara Linton te imponeren. Je zou het los kunnen lezen maar de vraag is alleen of je dat moet willen. Trent en Linton zijn dusdanig fascinerende personages met goede individuele verhaallijnen dat het vanaf hun eerste kennismaking iets magisch heeft. Het is aan te raden deze reeks met Will en Sara, maar ook zeker die daaraan voorafgaand, ook te lezen. Zeker voor lezers die alle ins- en outs willen kennen over deze personages is dat echt een aanrader (en daarbij heb je dan nog zoveel moois in het vooruitzicht) Sommige dingen kun je namelijk alleen weten als je vanaf het begin met de twee bent meegegroeid. Mocht je dat niet willen dan zou dat je niet moeten beletten om dit boek te gaan lezen. Het is prima te lezen als stand alone.

De personages zijn sterk en aan elkaar gewaagd, de spanningsboog is behoorlijk hoog en de rode draad door het verhaal is origineel en boeiend. Je komt steeds meer te weten over het verleden van Will en ook zijn relatie met Sara Linton krijgt steeds meer verdieping. En dat is mooi om te lezen want beide karakters zijn sympathiek en je gunt het ze ook zo. Maar ja, dat werk…….en vergeet Angie niet.

Behalve een heerlijke schrijfstijl met een geweldige vertaling bevat dit boek alles wat een goede thriller behoeft. Spanning, onverwachte wendingen, emoties, leugens, verraad, vertrouwen en vooral een realistische inslag. Met zo nu en dan een knipoog van Slaughter, want ze heeft ook humor, is dit deel wederom een waar succes in deze reeks. Hoe lang Linton en Trent nog ‘mee kunnen’ zal een kwestie van afwachten zijn maar vervelen doen ze tot nu toe helemaal niet. Het is puur genieten en het wachten meer dan waard. Nu is het toch maar hopen dat een volgend deel niet weer twee jaar gaat duren…..
Dit is misschien wel de beste in deze reeks tot nu toe. Alles klopt!
5 sterren