Hoofdpersoon in ‘Zeg dat je van mij bent’ is Stella Widstrand. Stella raakt als tiener zwanger en, samen met haar vriend Daniel, besluit zij het kind te houden. Het tweetal krijgt een dochtertje; Alice. Tijdens een vakantie verdwijnt de baby echter spoorloos. De relatie van het jonge koppel overleeft dit drama niet. Stella gaat –zo goed en zo kwaad als mogelijk- door met haar leven, maar Alice is nooit uit haar gedachten.

Stella wordt psychotherapeute. Als op een dag een nieuwe cliënte zich bij haar praktijk meldt, weet Stella zeker dat deze Isabelle haar verdwenen dochter Alice is. Ze doet er alles aan om Isabelle ervan te overtuigen dat ze moeder en dochter zijn. Dit is echter niet de eerste keer dat Stella haar dochter 'terugvindt'. De vorige keer dat dat gebeurde, werd ze gedwongen opgenomen in een kliniek. Tegelijkertijd probeert iemand koste wat het kost te voorkomen dat Isabelle en zij een band krijgen. Langzaam maar zeker beginnen Stella en Isabelle te twijfelen aan hun herinneringen, hun geheugen en hun identiteit.
Hoe ver is Stella bereid te gaan om haar dochter terug te krijgen?

“Hoe meer intimiteit mijn moeder verlangt, hoe veeleisender ze wordt. Ze raakt teleurgesteld en is verdrietig. Ze wordt boos. Ik heb geleerd me op een bepaalde manier te gedragen, om haar in een goed humeur te houden. Ik heb geleerd te zijn zoals zij wil. Te denken zoals zij wil. Elke keer als ik probeer mijn eigen weg te zoeken, krijg ik last van mijn geweten.”

‘Zeg dat je van mij bent’ wordt verteld vanuit het perspectief van drie vrouwen; Stella, Isabelle (of Alice?) en Kerstin. Norebäck schakelt in hoog tempo en in korte hoofdstukken van het ene personage naar het andere. Bovendien bedient de auteur zich met regelmaat van flashbacks. Dat vergt de nodige alertheid van de lezer en is gelijktijdig verwarrend en boeiend.

“Ik lig op de vloer in de gang. Op mijn rug met mijn jas aan naar het plafond te kijken. Kapot. Gekruisigd. De hele rit naar huis heb ik gehuild, ik moest de auto op een gegeven moment parkeren om te kalmeren voor ik verder kon rijden.”

Ieder met haar eigen motieven, zoeken Stella en Isabelle elkaar op. Weet de een dat de ander ‘het weet’? De uiteindelijke doorbraak heeft heel wat impact. Stella dreigt wederom in een neerwaartse spiraal terecht te komen. Bedreiging en manipulatie vallen haar ten deel. Heeft Kerstin hier de hand in? Je leest het in ‘Zeg dat je van mij bent’.

Een ingenieuze psychologische thriller over verlies, rouw, schuldgevoelens en obsessie. Norebäck ziet kans om, wellicht juist door de vele snelle schakelingen, haar lezers tot op het einde geboeid te houden en mee te nemen richting een uitgekiend plot.

Een beklemmend verhaal, goede opbouw en boeiende personages maken dit boek tot een indringend geheel.

Over de auteur
Elisabeth Norebäck woont in Stockholm met haar man en twee kinderen. Ze studeerde aan de Technische Universiteit van Stockholm en werkt momenteel als verpleegkundige. ‘Zeg dat je van mij bent’ is haar debuut en werd in korte tijd verkocht aan achtentwintig landen.

Uitvoering
Uitgever: Prometheus
ISBN 9789044634860
Paperback, 400 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/