Met dank aan Michiel Geurtse voor het recensie-exemplaar.

Auteur: Michiel Geurtse

Uitgever: Schrijverspunt

Aantal pagina’s: 150

Genre: Roman / NUR 301

Verschijningsdatum: augustus 2016



Over de auteur:

Piet Kreel is nog wel is de debuutroman van auteur Michiel Geurtse, beter bekend als columnist onder het pseudoniem MichielZiet. Deze geboren en getogen Tukker schrijft zijn columns onder andere voor Fok.nl, het tijdschrift Schik en voor zijn website www.MichielZiet.wordpress.com.

Cover:

Zonlicht doorbreekt mist, de oude man loopt bij je vandaan. Wat een sfeer, ik vind het een prachtcover.

Achterflap:

Piet Kreel is nog wel is een roman over het lief en leed van een man op hoge leeftijd, die het liefst zou willen dat alles weer zoals vroeger was. Helaas voor hem wordt hij meer het heden ingetrokken dan hem lief is.

Net nu hij denkt dat hij rustig en onbekommerd in zijn woonkamer naar klassieke muziek kan luisteren, komt hij in allerlei verwikkelingen terecht. Hij vraagt nergens om, maar krijgt ze gratis en voor niets. Piet neemt dat zijn jonge buurvrouw Tess kwalijk – zij sleurt hem té snel de moderne wereld in. Alsof hij al niet genoeg aan zijn hoofd heeft om met zijn vlinders van het verleden en het heden af te rekenen.

Het verhaal neemt je met de nodige humor en daarbij een vleugje drama mee in het leven van Piet Kreel. Van het WK in 1974 tot een modern rockconcert in het heden aan toe. Waar menig oudere zou grijpen naar een paracetamol klemt Piet zich vast aan zijn platenspeler. Lang leve Bach en lavendel!

Mening:

De cover, de titel, de achterflap; het hele rijtje maakte me direct nieuwsgierig naar Piet Kreel is nog wel. Die nieuwsgierigheid werd beloond, wat een heerlijk verhaal is dit!

Piet Kreel is 92 maar kras als 80. Piet houdt van klassiek, heeft twee buurvrouwen; Tess en Alie, waarvan hij aan alle kanten al mopperend hulp krijgt, behalve op woensdag. Waarom niet op woensdag? Al snel wordt dat schrijnend duidelijk en pakken flashbacks naar het verleden je bij de keel. Flashbacks die je duidelijk maken wie Piet toen was en die diepe indruk weten te maken. WOll, het leven wat daarna weer opgebouwd wordt, het vinden en het verliezen van geluk.

Daartegenover het heden waarbij je regelmatig grinnikend in de huid kruipt van deze meer dan sympathieke bromknor. Sidekicks Alie en Tess dragen in dit gedeelte hun humorvolle steentje bij en het is genieten.

De schrijfstijl is zeer vlot en toegankelijk. In korte hoofdstukken, voorzien van snedige titels, maakt Piet op deze respectvolle leeftijd nog steeds zijn eigen progressie binnen de relationele ontwikkelingen. Ook de eigen familie stapt het verhaal binnen en op dat vlak was er naar mijn idee nog wel wat meer uit te halen geweest. De verliefdheid die Piet weer voelt is hartverwarmend, maar ging naar mijn smaak een momentje net de grens over. Op redactioneel vlak waren er wat kleine schoonheidsfoutjes te vinden, maar het deed niets af aan het leesplezier.

Piet Kreel is nog wel is een boek wat zoveel biedt. Je lacht, je wordt geraakt, het is feelgood, kortom: wat een prima debuut en ik heb ervan genoten!

Conclusie:

Schrijfstijl: 4

Originaliteit: 3.5

Plot: 3.5

Leesplezier: 4

Psychologie: 3.5

Drie en halve sterren voor Piet Kreel is nog wel.

Karin Meinen.