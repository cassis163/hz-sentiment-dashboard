Fitzek is een gevestigde waarde en heeft met Het pakket geopteerd voor een ietsje andere aanpak. Niet slecht, er kan volop nagedacht worden over de constructie van de plot en het verhaal.
Het verhaal is heel erg inventief en origineel, verrassend ook en daarbij nog spannend. Tot aan het einde toe kun je absoluut niet vermoeden wat er nu juist speelt. Het hoofdpersonage maakt een uiterst traumatisch gebeurtenis mee en daarbij komt nog dat er trauma's uit het verleden meespelen. Zelf is ze dan ook nog psychiater. Fitzek kan dus enorm spelen met deze gegevens in het verhaal en dat doet hij uitbundig. Wat is echt, wat is fantasie, wat gebeurt er, je krijgt er maar geen zicht op. En de personages die optreden, de ene al gekker dan de andere.
Je hoort het al. Fitzek is creatief geweest met zijn personages, gebeurtenissen en de algemene plot, in die mate dat het geheel wat belachelijk overkomt. Misschien was dit zijn bedoeling, maar lachen doe je toch niet.
Het verhaal komt dus niet geloofwaardig over, er is te hard gegoocheld met allerlei. Maar het boek leest zeer vlot en de plot zit heel erg goed in elkaar, daarin herkennen we Fitzek.