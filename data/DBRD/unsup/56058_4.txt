Celeste Ng’s Kleine brandjes overal laat ons kennismaken met twee families uit Shaker Heights. De Richardsons, meneer en mevrouw, en hun vier kinderen Trip, Lexie, Moody en Izzy, die een gevestigd leven leiden in het gestructureerde plaatsje. En de Warrens: moeder Mia en dochter Pearl, die elk half jaar naar een andere plaats trekken, wanneer Mia een kunstproject afrondt en op zoek is naar nieuwe inspiratie. In Shaker Heights huurt Mia een appartement van de Richardsons, en de twee families raken al snel bij elkaar betrokken.

Hoewel de twee gezinnen ogenschijnlijk erg van elkaar verschillen, De Richardsons met een goede baan, een doorsnee gezin en een mooi huis op een vaste plek, en de Warrens, die met zijn tweeën van weinig geld rondkomen en altijd rond aan het trekken zijn, heeft het thema van deze roman, het moederschap, effect op beide.

Ng heeft dit thema grandioos uitgewerkt en daagt de lezer hier erg mee uit. In het boek komen de twee gezinnen tegenover elkaar te staan bij een voogdijzaak tussen een vriendin van mevrouw Richardson en een vriendin van Mia. De vraag die hierbij centraal staat is: wanneer ben je een goede moeder? Door de twee kanten van deze zaak uit te lichten wordt de lezer gedwongen om hierover na te denken, en wordt het al snel duidelijk dat dit een complexere zaak is dan gedacht.

De uitwerking van de personages levert hier een grote bijdrage aan. Ng schetst haar karakters zeer uitgebreid, zonder dat het ook maar een moment saai wordt. Haar schrijfstijl is fijn en overtuigend: de personages die in het boek voorkomen, zijn stuk voor stuk relevant en levensecht. Door de verscheidenheid in karakters van deze personages wordt het moederschap vanuit meerdere perspectieven bekeken, en dat maakt dat je als buitenstaander ook voor iedereen begrip kunt opbrengen. Hoogtepunt zijn hoofdstuk 13 en 14, waarin uitgebreid aandacht wordt besteed aan Mia haar verleden. Zo kwetsbaar en mooi.

Ng weet de lezer met dit boek helemaal te vangen. Haar schrijfstijl is boeiend, haar personages zijn fantastisch en het thema is goed uitgewerkt. Dit boek grijpt je aandacht en laat het niet meer los.