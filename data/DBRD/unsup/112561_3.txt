Een roman die pleit voor een lucratief naast elkaar bestaan van het traditionele, papieren boek en de nieuwe, digitale media. Een bestaan dat elkaar niet uitsluit, want, zo luidt de doorwrochte boodschap: ze hebben elkaar juist nódig.

Nachtdienst
Een boekwinkel die vierentwintig uur per dag open is in tijden waarin het binnen vierentwintig uur áfgelopen kan zijn voor boekhandels trekt vanzelfsprekend aandacht. De werkloze Clay Jannon knijpt in zijn handjes wanneer hij de nachtdiensten mag gaan draaien in de bijzondere boekwinkel van de oude heer Penumbra.

Raadsels
Algauw realiseert Clay zich dat de nachtelijke klanten geen reguliere boeken kopen, maar gecodeerde boeken lenen. Zij werken gedreven en stapje voor stapje aan het oplossen van een of ander raadsel, dat Clay met behulp van zijn computer binnen enkele nachten weet te kraken.

Boekdrukkunst
En daarmee blijkt hij -al zijn de meningen daarover verdeeld-geslaagd te zijn voor een eerste proeve die aansluiting bij een eeuwenoud geheim genootschap betekent. Een genootschap van lezers dat probeert te achterhalen welke boodschap een van de eerste en beroemdste uitvinders van de boekdrukkunst gecodeerd aan ingewijden zou hebben overgeleverd. De sleutel tot ontcijfering is (ironisch genoeg) verloren gegaan.

Interpretatie
Met de hulp van zijn creatieve vrienden, ondersteund door moderne technieken (met name Google, wat een omvangrijk en machtig imperium!) en tegengewerkt door traditionelere gelederen van het genootschap combineert Clay zogenaamde Oude en Nieuwe kennis. Uiteindelijk is het 'ordinair' veldwerk dat een doorslaggevend antwoord geeft op vele vragen. "Heil" aan het Woord, ook al blijkt wel weer het risico en gevolg van het (verkeerd) interpreteren van tekst.

Magisch-realisme
De speurtocht voert naar onverwachte en tot de verbeelding sprekende locaties: van Googles bedrijfskantine tot geheime gangen onder New York. De typische mix van 'klassieke' samenzweringen en semi-futuristische attributen geeft het hele gebeuren een vet aangezet magisch-realistisch randje.

Ambigu
Voor de pessimistische aanhanger van het papieren boek in het algemeen en voor boekverkopers in het bijzonder betekent dit boek geen verlichting in de bedreigende digitale duisternis. De houding van de auteur ten opzichte van het e-boek is ambivalent en zijn 'oplossing' garandeert het voorbestaan van het fysieke boek allerminst.

Goede bedoelingen en literaire aspiraties schieten tekort en dit boek is dus jammer genoeg géén overweldigende eye-opener met koersveranderende impact. Gewoon een originele, mysterieuze roman, vlot met aangename humor, die ook goed tot het Young Adult genre (15+) kan worden gerekend.