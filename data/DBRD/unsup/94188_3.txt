‘Anders denken anders voelen anders doen’ - Sabine Hess




Genre: Psychologie en zelfmanagement
Uitgeverij: Akasha
ISBN: 9789460151774
Uitvoering: Paperback
Aantal pagina’s: 288
Verschijningsdatum: november 2018

Met dank aan Uitgeverij Akasha voor het recensie-exemplaar.

Inhoud
Het boek is een handboek voor het leven wanneer je op zoek bent naar meer bewustwording, groei en ontwikkeling voor het meest kostbare bezit van een ieder: zichzelf.

Mijn mening
Deze recensent van De Perfecte Buren met een grote voorkeur voor lezen en muziek is uit zijn comfortzone gestapt om dit boek te lezen en te recenseren. Lichtelijk ‘verander moe’ maar altijd bereid om te verbeteren, ben ik bij uitstek de meest kritieke recensent voor dit boek.

Werkmatig als leidinggevende heb ik veel te maken gehad met verandering, zowel organisatorisch als kleinschaliger middels persoonlijke groei en ontwikkeling. De auteur Sabine Hess heeft het deel rondom persoonlijke en spirituele groei in een boekje gegoten dat er aantrekkelijk uitziet. Felle kleuren op de omslag en de belettering is enerzijds strak en anderzijds speels. Het woord ‘anders’ is diagonaal in zwarte letters ontstaan. De naam van de auteur staat niet op de voorzijde van het boek, maar op de achterkant van de omslag prijkt een kleurenfoto van een vriendelijk ogende Sabine die mij tevens aangeeft dat ik aan de hand van de vijf KIBA stepping stones stap voor stap zal ontdekken hoe ik meer betekenis uit het leven kan halen door vanuit het hart en de intuïtie te leven. Die uitdaging durf ik aan.

Eindoordeel
De start van het boek vraagt om enig doorzettingsvermogen. Hoewel ik geen kil vooroordeel bezit over spiritualiteit, maar vooral nieuwsgierigheid bezit op dit vlak, zijn er toch passages in de introductie waar ik dreig de verbinding te verliezen. Dat zegt niets over het boek en alles over mij. Wanneer ik lees dat mijn ziel, mijn hogere zelf en mijn aardse ik onlosmakelijk met elkaar verbonden zijn met de Bron en de universele wijsheid, krijg ik het zwaar. Wanneer je het contact met een van hen verliest, ben je uit balans, staat er. Dit wordt vervolgens onderbouwd door theorieën van Albert Einstein. Ik kan niet anders vaststellen dan dat ik uit balans moet zijn. Ik ken de losse onderdelen uit de verbinding niet eens. Er is werk aan de winkel.

De introductie vraagt, door een ware stortvloed aan informatie, het uiterste van mij. Gelukkig hanteert Sabine ‘de kracht van herhaling’. Veel van haar informatie wordt herhaald waardoor het uiteindelijk toch kan beklijven. Een slimme keuze.

Zonder de vijf stappen van KIBA (KIBAA) uitgebreid te beschrijven, weet de auteur middels de door haar ontwikkelde systematiek rondom kracht, intuïtie, bewustzijn, angst en actie toch een ‘eenvoudig’ handboek rondom zelfontwikkeling en persoonlijke groei te brengen. Het leest uiteindelijk gemakkelijker en spreekt mij op delen zeker aan. En biedt praktische en direct toepasbare mogelijkheden in het dagelijks leven. Mijn spirituele deel verdient nog een injectie, de introductie was even doorzetten maar over het geheel genomen geeft het boek mijn leven net zoveel kleur als de omslag.

Drie sterren van mij voor dit boek, dat ook nog een werkboek biedt, dit kan gedownload worden. Je zou ook nog een training of coaching traject bij de auteur kunnen overwegen. Al met al een behoorlijk compleet pakket voor mensen die in zichzelf durven investeren.

Peter van Bavel - recensent De Perfecte Buren

Mijn persoonlijke songtekst
‘Your old road is rapidly aging
Please get out of the new one if you can't lend your hand
For the times they are a-changin'
The line it is drawn, the curse it is cast
The slow one now will later be fast
As the present now will later be past
The order is rapidly fadin'
And the first one now will later be last
For the times they are a-changin'

(Bob Dylan – The Times They Are A-changin’)