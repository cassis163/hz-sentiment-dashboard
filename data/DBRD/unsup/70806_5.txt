Van klein tot groots: Audrey Hepburn door Maria Isabel Sánchez Vegara met tekeningen van Amaia Arrazola

Oh, weer een nieuw pareltje aan de schitterende ketting genaamd Van klein tot groots. De reeks boeken waarmee kinderen én volwassenen de levensverhalen ontdekken van kleine dromende meisjes die zijn uitgegroeid tot grote sterke vrouwen.

Elk boek wordt geschreven door Sánchez Vegara, de tekenaar wisselt. In dit deel, dat over Audrey Hepburn gaat worden de tekeningen gemaakt door Arrazola. Net als het deel over Coco Chanel is alles aan dit boek perfect. De tekst is boeiend en vlot leesbaar (voor klein en groot), de pagina vullende tekeningen spatten van het papier en de vormgeving is tot in de puntjes af.

Audrey’s verhaal staat vol details die ik niet kende: dat ze geboren is in België en dat ze Unicef ambassadrice is geweest bijvoorbeeld. Elke pagina is mooi genoeg om uit te scheuren en ingelijst aan de muur te hangen (ga ik niet doen, het boek is daar veel te mooi voor, maar toch kriebelt het).

Oh, wat hou ik van deze reeks; in elke vrouw schuilt toch nog steeds dat kleine meisje dat hoopt en droomt en zo veel grootse plannen heeft. Maar gaandeweg geraken die dromen jammer genoeg vaak wat ondergesneeuwd…Het lezen van Audrey Hepburn laat je hart opveren, je glimlach kamerbreed stralen en geeft je goesting om zelf de wereld te gaan veroveren.
Gelukkige meisjes zijn de mooiste meisjes!