Jos Pierreux heeft er een fan bij. Ik heb genoten van dit boek dat ik bij toeval heb ontdekt. Het leven in Knokke is in dit boek triest, ondanks de zomer: de ene regenbui na de andere storm trekt over het dorp. Luk Borré is 'de buitenstaander' hoewel hij al een paar jaar met veel plezier in Knokke woont. Het politiebureau wordt bevolkt door mensen die zo uit de romans van Aspe kunnen komen: een graaf als burgemeester, een windbuil als commissaris, een paar agenten als bijfiguren en Borré als hoofdpersoon. Net zo onaangepast als Van In bij Aspe, maar minder flamboyant.
Het politiebureau krijgt te maken met een aantal opeenvolgende zaken: de vermissing van de dochter van de brigadier, de verdachte dood van een bejaarde vrouw en de vondst van het verminkte lichaam van een onbekende. Is in alle gevallen sprake van een misdrijf of niet? Borré probeert alles op zijn onaangepaste wijze uit te vinden, maar of hij alle zaken kan oplossen met of ondanks zijn collega's, is nog maar de vraag.

De schrijver brengt allerlei maatschappij-kritische onderwerpen te berde zoals illegale immigratie, verhouding tussen rijk en arm, jeugdwerkeloosheid, woningnood etc. Deze vallen prima binnen de context van het verhaal, dat zich afspeelt in de mondaine badplaats Knokke. Soms wil de schrijver iets te veel zijn punt maken op deze gebieden, maar over het algemeen was het goed geïntegreerd in het geheel.

Verfilm dit boek voor een TV-serie en je hebt een kaskraker in handen, volgens mij.