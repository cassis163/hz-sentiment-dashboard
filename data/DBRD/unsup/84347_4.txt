Alex Kava (1960) heeft in Nederland nog niet een heel groot publiek bereikt. Maar zij past prima tussen auteurs als Karin Slaughter en Elizabeth George met haar psychologische thrillers.

In Verloren zielen is er een confrontatie tussen agenten van de FBI en een groep jongeren die zich in een hut hebben teruggetrokken met een heel arsenaal aan wapens. Via een portofoon krijgen de jongens instructies. De opdracht is niet levend gepakt te worden. Ze plegen massaal zelfmoord door het innemen van een dodelijke capsule, op één jongen na. De enige jongen die het overleeft wordt opgepakt, maar hij houdt zijn kaken strak op elkaar.
Maggie ODell (FBI) en haar collega R.J. Tully worden op de zaak gezet.
Een tweede zaak kruist hun pad als er jonge meisjes verkracht en vermoord worden gevonden. In eerste instantie lijken het twee verschillende zaken, maar al snel duikt er een gemeenschappelijke naam op, die van Joseph Everett. Deze man is een zelfbenoemde religieus leider met een grote schare trouwe volgers om zich heen. Maggie komt erachter daar haar eigen moeder een van zijn volgers is. Via haar probeert Maggie het zwaarbewaakte kamp binnen te dringen, maar dat is niet zonder gevaar. Wat heeft Everett met deze zaken te maken en is hij eigenlijk een koelbloedige moordenaar die zich verschuilt achter zijn sekte?

Inmiddels zijn er al tien thrillers met Maggie O'Dell in de hoofdrol verschenen. Verloren zielen is het derde deel in de serie. De boeken zijn prima afzonderlijk te lezen, maar het is wel leuker om het in chronologische volgorde te doen. Dan is de ontwikkeling van de hoofdpersonen beter te volgen en dit geeft de verhalen nog meer jeu.
In dit verhaal komt de moeizame relatie tussen Maggie en haar moeder duidelijk naar boven. De emoties laaien hoog op en dat heeft heftige confrontaties tot gevolg. Maggies moeder is alcoholist, maar ook Maggie drinkt meer whiskey dan goed is voor haar. Daarnaast is haar scheiding van Greg ook nog steeds niet rond en dit brengt ook onrust met zich mee.
In Verloren zielen lezen we over wat voor een impact het heeft om in een sekte te zitten en welke invloed een sekteleider heeft. Dit beschrijft Alex Kava heel indrukwekkend.
De ontknoping naar wie de moordenaar is is wat voorspelbaar. Er zijn genoeg signalen, waardoor de ervaren lezer al snel weet welke kant het uit gaat. De moordenaar houdt zich bezig met een ziek experiment wat niet geheel origineel is, maar wel spannend opgebouwd wordt. De boeken met Maggie O'Dell hebben nog nooit teleurgesteld en Verloren zielen is dan ook weer een heerlijk boek om te lezen. Alex Kava is een aanrader!

Eindoordeel ****

Plot ***
Spanning ****
Leesplezier *****
Schrijfstijl ****
Originaliteit ***
Psychologie ****