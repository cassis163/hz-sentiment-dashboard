Het laatste offer is de nieuwste verrassende thriller van Simone van der Vlugt. Na een tweetal literaire thrillers (Reünie en Schaduwzuster) schreef zij ditmaal een avonturenroman met historische achtergrond. Een gedurfde wisseling van genre. Maar wel een geslaagde.

De eenzame 26-jarige Birgit maakt bij toeval kennis met de aantrekkelijke Jef, zoon van de bekende archeoloog Nicolaas Bogaards. Er ontstaat een voorzichtige relatie, die enigszins wordt belemmerd door het feit dat Jef met de dood wordt bedreigd. Hij vermoedt dat het iets te maken heeft met de geheimzinnige verdwijning van zijn vader tijdens diens opgravingen bij de tempel van Karnak. Jef en Birgit reizen af naar Egypte om Jefs vader op te sporen. Zij krijgen te maken met talloze moordaanslagen en ontdekken dat de oude Boogaards op zoek was naar de geheimzinnige Ark des Verbonds, een eeuwenoude kist die krachten heeft die het armageddon kunnen inluiden. Bovendien merken Jef en Birgit aan den lijve dat er nog meer geheimen zijn die beter altijd geheim kunnen blijven.

Met Het laatste offer doet Simone van der Vlugt waar ze goed in is: een ongelooflijke hoeveelheid research naar historisch materiaal verwerken tot een gemakkelijk leesbaar boeiend verhaal. De overleveringen omtrent de Ark des Verbonds en de wetenschappelijke theorieën dat er ver voor de jaartelling al beschavingen waren die de aarde in kaart hadden gebracht en die de principes van elektriciteit beheersten, zijn zeer behendig tot een vloeiend verhaal verweven.

Het laatste offer kent door keuze van onderwerp en genre onvermijdelijk een zeker Indiana Jones gehalte, maar het is nergens een navolging. Daarvoor is er te veel aandacht besteed aan de Egyptische en Bijbelse geschiedenis en aan de nieuwste wetenschappelijke inzichten rond verloren beschavingen. Bovendien loopt als een rode draad de problematische jeugd van Birgit en de verbroken banden met haar (langdurig ziek geweest zijnde) zuster Selma door alle verhaallijnen heen. Gevoelig en indringend beschreven.

Dat er een mysterieuze achtervolger rondloopt die keer op keer op de meest vreemde plaatsen opduikt in een poging Jef en Birgit te vermoorden, komt eerder humoristisch dan gevaarlijk over. Het is een speelse knipoog naar het genre avonturenroman. De couleur locale is bewonderenswaardig realistisch beschreven. Het stoffige woestijnzand van Egypte knarst tijdens het lezen tussen je tanden. De pompeuze en indrukwekkende kathedraal van het Franse Chartres klemt je keel dicht.

Het laatste offer is een vaardig geschreven spannende roman die op kordate wijze afstand neemt van elke zweem verdachtmaking van damesliteratuur. Hier wordt geen thee of wijn gedronken. Niet geroddeld of geshopt. Hier wordt gehandeld en gevochten, gediscussieerd en nagedacht, begeerd, bemind en betreurd. Het laatste offer is een prachtig boek waarin emotie en intelligentie om beurten om de aandacht strijden. Het is een combinatie van avontuur, kennisoverdracht, familieproblematiek en romantiek. En dat alles in de juiste dosering.
Simone van der Vlugt heeft zichzelf vernieuwd en opnieuw bewezen. Signed, sealed and delivered. Knap.