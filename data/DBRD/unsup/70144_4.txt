Flaptekst: In een Amerikaanse stad worden op klaarlichte dag vijf mensen doodgeschoten. De dader is snel gevonden: enkele uren later wordt ex-militair James Barr gearresteerd. Maar Barr weigert te praten en voor zijn advocaat heeft hij slechts één boodschap: 'Haal Jack Reacher.'
Reacher is de knappe, intelligente en keiharde ijzervreter, die een kleurrijke militaire loopbaan achter de rug heeft. Nu zwerft hij rond, zonder vast adres. Het lukt de advocaat dan ook niet om hem te traceren. Maar dat hoeft ook niet. Reacher is zelf al op weg naar Barr.

Weer een steengoede thriller van Lee Child met zijn protagonist Reacher. Gaat hij eerst naar Barr om hem de das om te doen, langzamerhand bekruipt hem het gevoel dat er meer speelt dan zo op het eerste oog lijkt. Hij duikt in de zaak en dan blijkt er sprake te zijn van Russische misdadigers, een moord vermomd als willekeurige massamoord en verraad uit onverwachte hoek. Samen met de nieuwe advocaat van Barr en diens zus gaat hij lijnrecht af met maar één doel: wraak.
Het verhaal leest door de vlotte schrijfstijl van Child als een trein; met snelle acties en onverwachte wendingen in het plot.
Ik begin een grote fan te worden! En hoewel Reacher in een hele serie boeken van Child de hoofdpersoon is, zijn de boeken zeer goed afzonderlijk te lezen.