In dit boek ontdekken we hoe en waarom Jack Reacher destijds uit het leger is gegaan. Het vertelt het verhaal van een karaktervolle MP’er die op een eenmansmissie wordt uitgezonden om een moord te onderzoeken. Omdat deze moord vlakbij een legerbasis is gepleegd is het zijn taak om undercover onderzoek te gaan doen in het nabijgelegen stadje, terwijl een collega met dezelfde rang intussen onderzoek doet op de basis zelf.

We leren Reacher kennen als een intelligente, inventieve en gewetensvolle man die enorm loyaal is aan het leger. Dit is de wereld waarin hij is opgegroeid en waar hij zich thuis voelt. Hij stort zich dan ook vol overgave op zijn taak en is vastbesloten om uit te zoeken wat er gebeurd is. Hij probeert gedurende het hele verhaal zowel trouw te blijven aan zichzelf als aan het leger. Waar hij vooraf echter te weinig rekening mee heeft gehouden is het feit dat rechtvaardigheid en politiek niet automatisch hand in hand gaan, wat de situatie er voor hem niet makkelijker op maakt.

Aan de ene kant is dit boek weer een ‘typisch Jack Reacher verhaal’ waar de fans hun hart aan op kunnen halen. Aan de andere kant is de Reacher waarover we in dit boek lezen op sommige fronten nog wel wat jonger en naïever dan de ex-soldaat die we reeds kennen uit voorgaande boeken. Ik ga er van uit dat de schrijver dit bewust heeft gedaan en hoewel dit nergens echt storend is, merkte ik wel dat de beschrijving van de romance die hij in dit boek heeft me af en toe licht irriteerde, juist vanwege het soms bijna puberale karakter hiervan. Vooral dit laatste zorgt er dan ook voor dat het boek van mij toch 3 sterren krijgt in plaats van 4.