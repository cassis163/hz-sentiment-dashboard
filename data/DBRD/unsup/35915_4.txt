Heb jij je wel eens afgevraagd hoe dieren met hun kinderen omgaan? Of ze net zolang bij hun ouders blijven wonen als vaak het geval is in de mensenwereld? Of ze alles zelf moeten ontdekken of leren van de dieren om hen heen en wanneer ze zelf een plekje zoeken om een gezin te beginnen? Dat komt dan goed uit want de antwoorden op al dit soort vragen lees je in het leerzame boek: Kleine beestjes worden groot.
In dit rijk geïllustreerde prentenboek leer je, door de verhalen te lezen, dat het er in het dierenrijk vaak heel anders aan toe gaat dan bij de mens zeker als het gaat om de opvoeding van hun kinderen.
Kleine beestjes worden groot is een mooi vormgegeven boek met vrij veel tekst, een heldere duidelijke uitleg met veel bijpassende illustraties en tekstballonnetjes. De pastelkleurige tekeningen van Pavla Hanácková hebben een ouderwetse, ietwat nostalgische uitstraling en geven het boek een fijne sfeer mee.

Op de eerste pagina ’s start het boek direct goed met een uitgebreid algemeen verhaal over hoe de dieren met hun kinderen omgaan. Zo leer je op vlotte wijze onder andere:
Dat sommige dierenouders hun kinderen werkelijk alles leren om te overleven.

Dat soms niet alleen de ouders, maar ook andere dieren oma’s, tantes en oudere broers bijvoorbeeld voor de kleintjes in de kudde zorgen en elkaar beschermen. Maar ook dat er dierenmoeders (en vaders) zijn zonder moederinstinct, ouders die hun kindje dan ook al snel na de geboorte in de steek laten.

Daarna volgt er telkens een twee pagina’s tellend hoofdstuk over 1 specifieke diersoort, waar je alles te weten komt over hun familiegewoontes en opvoedgedrag. Zo valt er onder andere veel te lezen over de keizerpinguïns, Amerikaanse alligators, rode reuze-kangoeroes, knobbelzwanen en zeehonden in dit vrolijke boek.
Kleine beestjes worden groot is een educatief dierenboek waar jonge kinderen vrij lang plezier van kunnen hebben. In eerste instantie gewoon een prettig boek om zo nu en dan eens een stukje uit voor te lezen, vermakelijk en leerzaam tegelijk. Naarmate kinderen ouder worden en zelfstandig kunnen lezen blijft het een praktisch naslagwerk. Een fijn boek voor leergierige basisschoolscholieren.