Vol verwachting keek ik uit naar Barclays nieuwe boek Vrees het ergste. En wat is het weer een superboek geworden. Een thriller die mij vanaf het begin meenam in de vreselijke omstandigheden die ontstaan als je kind niet naar huis komt.
Op een dag komt de zeventienjarige dochter Sydney van Tim Blake niet thuis. Tim Blake gaat wanhopig op zoek naar aanknopingspunten, wie kan hij vertrouwen en wie spreekt de waarheid?
Barclay vertelt op spannende wijze wat er kan gebeuren met een jong meisje en hoe je je voelt wanneer je kind wordt vermist. Hij laat de radeloosheid en verdriet zien, hij geeft hoop en laat Tim Blake niet berusten in zijn lot. Deze emoties kwam ik in de eerdere boeken (Dicht bij huis en Zonder een woord) van Linwood Barclay niet tegen.
Ik vind het een waardevolle toevoeging aan zijn manier van schrijven. Vrees het ergste wordt daarmee net een niveau hoger getild.