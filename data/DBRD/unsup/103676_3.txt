'De rusteloze supermarkt' is een moeilijk boek. Het speelt zich af rond de tijd dat Pik Botha aftreedt in Zuid-Afrika, dat Madiba (Mandela) uit de gevangenis komt en het land een nieuwe balans moet vinden. Dat is wennen voor de intellectuele - geenszins rijke of bevoordeelde - blanke elite. De protagonist van dit verhaal is een proeflezer, een letterneuker tot in het extreme. Nu wil het geval dat ik, uitgever, ook een letterneuker ben en mijn auteurs regelmatig bijkans gek van me worden. Dit boek werd onverwacht dus een spiegel voor me, en dat spiegelbeeld valt best tegen...
Aubrey Tearle is een draak van een persoon, die alles wat hij leest spelt op taalfouten (hoe herkenbaar), die ieder gesprek analyseert op taalgebruik zonder de boodschap van het verhaal te verstaan. Tja, enige zelfkennis is mij niet vreemd, maar om dat er nu zo in te wrijven?

'De rusteloze supermarkt' is dan ook wel weer hilarisch op zekere momenten, maar het geneuzel over taalgebruik en typo's wordt mijns inziens te ver doorgevoerd. Het had iets minder gekund. Na lezing zal ik wel beter op mijn eigen gedrag in dezen gaan letten...