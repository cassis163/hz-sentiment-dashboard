Titel: Virtuele Tango
Auteur : Melissa Skaye
Uitgeverij: Ellessy
351 pagina’s

In Hoorn heeft een nietsontziende moordenaar het voorzien op jonge vrouwen. Hij schuwt geen enkel middel om zijn doel te bereiken en gaat onder een anonieme naam zijn doorns inzetten via een datingsite.

'Als een roofdier eenmaal mensenbloed heeft geproefd, is het niet meer te houden en blijft het toeslaan.'

Sanne Philips en Luca Borra, rechercheurs van politie Hoorn, staan voor een raadsel. De dader lijkt onzichtbaar en de doodsoorzaak is niet te achterhalen. Ze raken steeds verder verstrikt in hun zoektocht als er weer een slachtoffer wordt gevonden. Op het moment dat het vijftienjarig meisje Faith Binet verdwijnt wordt het een race tegen de klok om Faith levend terug te vinden, voordat er nog meer doden vallen...

Wie schuilt er achter de moorden? En waarom wordt er bij elk slachtoffer een zeer zeldzame zwarte roos achtergelaten. Het recherche team staat voor een groot raadsel.
.
In 2013 maakte Skaye haar thrillerdebuut met Virtuele Tango, de start van de zogeheten VT-reeks. De twee volgende delen verschenen onder de titels Verboden Tranen (2014) en Verleden Tijd (2016).

Ik had nog nooit iets gelezen van Melissa Skaye en ik opende dan ook haar thrillerdebuut zonder enige verwachtingen.
De proloog gooit er meteen een hoop spanning in die je daarna weer los moet laten want dan springt het verhaal 15 jaar vooruit in de tijd. Er worden binnen enkele bladzijdes een hoop namen beschreven, waarbij je goed moet opletten wie nou bij wie hoort. Eenmaal alle namen in groepjes te hebben verzameld wordt al snel duidelijk dat de dader goed op de hoogte is van al hun bezigheden. Dit wordt eenvoudiger gemaakt door de contacten via een datingsite.
Eens te meer wordt duidelijk dat het blindelings afspreken met een onbekend persoon via internet nog steeds een gevaarlijke onderneming kan zijn. De anonimiteit via het web maakt het opsporen van de dader dan ook niet makkelijk, terwijl de dader ongestoord door kan gaan.

De spanning wordt naarmate het boek vordert goed opgebouwd en de schrijfstijl is makkelijk te lezen. Ik had al vroeg in de gaten wie de dader moest zijn, hierdoor wilde ik het boek dan ook snel doorlezen om te ontdekken of mijn visie klopte. Dit maakte het verhaal niet minder spannend, want het plot is subliem uitgewerkt en het geeft je dan ook een volwaardig gevoel als je de laatste bladzijde omslaat.
De relatie tussen de twee rechercheurs Sanne en Luca wordt via een zijspoor op een luchtige manier neergezet en ik hoop dat dit team in haar 2de deel van de VT-serie een leuk vervolg zal opleveren, want die ga ik zeker lezen.

Plot. : 3,5
Schrijfstijl. : 4
Originaliteit : 4
Psychologie : 3,5
Leesplezier : 4,5
Spanning. : 4

Ik geef Virtuele Tango’ 4****