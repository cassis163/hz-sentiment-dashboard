"Ik kom terug" heet het nieuwe boek van Adriaan van Dis. Ik had
mijn nicht al gevraagd om het boek in papieren versie voor mij te
kopen, liefst gebonden en op te sturen. Ik woon namelijk in
Ierland. Ik had echter zo'n zin om dit boek te lezen dat ik het
eerst maar in elektronische vorm heb gekocht en gelezen. Daar heb
ik geen spijt van. Van Dis lezen is genieten. Dat geldt ook voor
dit boek. Deze keer schrijft hij over zijn moeder en zijn moeizame
relatie met haar. Aan het eind van het leven probeert hij verhalen
en herinneringen uit haar los te peuteren en erachter te komen wie
zijn moeder nu echt is en of ze wel van hem houdt. Het is een bij
tijden ontroerend, grappig en soms ook hard boek. Een aanrader.