Mmm, ik heb dit boek twee weken geleden gelezen, en toen was ik er behoorlijk positief over. Ik heb hem toen 4 sterren gegeven. En het was ook een leuk boekje, het pakte snel mijn aandacht waardoor ik snel verder wilde lezen om er achter te komen hoe het met de personages verder ging. Het las vlot weg, met hier en daar een lach en een traan.

Maar twee weken later heb ik zo mijn twijfels over dit boekje. Het hele verhaal is zeer minimalistisch beschreven, kan ook niet anders met maar 223 pagina’s, waardoor het verhaal en de karakters niet echt blijven hangen. Om toch de vaart erin te houden, en om de aandacht van de lezer vast te houden heeft de schrijver ervoor gekozen om allerlei plot-twisten te gebruiken. Hierdoor werd het verhaal voor mij erg ongeloofwaardig. Er werden teveel “moeilijke” onderwerpen aangesneden: zelfmoord, adoptie, langeafstand relatie, overspelige echtgenoot, dodelijk ongeluk, liefde vinden op latere leeftijd en tenslotte kanker, en dat alles in het leven van nog geen 10 personen in een tijdspanne van 15-20 jaar. Een beetje overkill. Ik had liever gehad dat de schrijfster zich concentreerde op een of twee onderwerpen en die meer zou uitdiepen.

Dat alles neemt niet weg dat het een vermakelijk boekje is dat heel ontspannen leest, en soms is het prettig om iets te lezen waar je niet bij na hoeft te denken.