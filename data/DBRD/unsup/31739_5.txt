In Niets te kiezen volg je de beste vriendinnen Hannah en Kate. Kate heeft twee prachtige dochters, maar Hannah is ongewild kinderloos. Samen met haar man Ben heeft ze alles geprobeerd, maar een zwangerschap is haar niet gegund. Ze hebben het bijna opgegeven, als Kate oppert om een kindje voor haar beste vriendin te dragen. Maar tijdens de zwangerschap gaat niet alles goed en leidt tot gevolgen die niemand had kunnen voorzien. In Karma Browns tweede boek staat vriendschap en de kracht die daaruit voortvloeit centraal.

Het verhaal wordt verteld vanuit de perspectieven van Kate en Hannah en op deze manier krijg je een duidelijk beeld wat een ongewenste zwangerschap met je doet, maar ook hoe dit effect heeft op de omgeving om je heen. Ook het draagmoederschap ervaar je door deze afwisselende perspectieven op een uitgebreide en echte manier.

Uit de achterflap en het voorwoord blijkt al vrij snel dat Karma Brown hier uit ervaring schrijft. Zelf heeft ze ook te maken gehad met ongewenste kinderloosheid en heeft ze uiteindelijk een kindje in haar armen mogen sluiten door een draagmoeder. Deze wetenschap maakt het lezen nog een specialere reis en maakt het verhaal levensecht.

De reis die beide vriendinnen samen beginnen begint vol goede moed en ze genieten beiden van de bijzondere momenten die ze samen beleven. Maar dan slaat het noodlot toe. Kate komt terecht in een levensgevaarlijke situatie en Hannah komt in de onmogelijke spagaat waar ze moet kiezen tussen haar beste vriendin en haar ongeboren kindje. In Niets te kiezen worden de grenzen van vriendschap en liefde voor je eigen vlees en bloed opgezocht en Karma Brown tast deze grens hartverscheurend af.

De keuze die Hannah krijgt is bijna onmenselijk. Maar Karma Brown schetst de gevolgen en de mogelijkheden die ze krijgt zo duidelijk dat er hier geen zwart-wit beeld bestaat. Tijdens het lezen wordt je meerdere malen met je neus op de feiten gedrukt dat iets niet goed of fout kan zijn. De situatie waarin Hannah terechtkomt wens je niemand toe en hoop je zelf nooit mee te hoeven maken.

De vriendschap tussen Hannah en man en Kate en man komt op scherp te staan als er gekozen moet worden tussen Kate en de ongeboren baby. Het verdriet dat naar boven komt is erg herkenbaar, ook als je nooit in zo’n situatie hebt gezeten. Karma heeft het op een zo’n duidelijke manier geschreven dat je onderdeel wordt van de verdrietige momenten die het boek kent. Beide ‘partijen’ gedragen zich ongelofelijk begrijpelijk dat je als een pop tussen Hannah en Kate wordt getrokken. Tijdens het lezen wil je het liefst alle personages een enorme knuffel geven en je tissues delen die je echt nodig hebt.

Het einde is treurig, maar wel passend bij het verhaal. Het leven is nu eenmaal niet altijd rozengeur en zonneschijn. Stiekem hoop je op een fijn en prachtig einde voor beide partijen, maar het einde dat Karma uiteindelijk heeft gekozen laat je toch achter met een fijn gevoel. De personages gaan zonder jou verder met je leven, maar jij draagt de personages nog heel lang met je mee.

Niets te kiezen is een ontroerend verhaal dat tranen opwekt en je nog heel lang bij zal blijven. De grenzen van vriendschap en liefde worden opgezocht en de keuzes die hierbij gemaakt worden zijn herkenbaar en heel begrijpelijk. Karma Brown heeft een hartverscheurend verhaal geschreven, waarbij ze haar eigen ervaringen in heeft gezet. Koop dit boek, bestel er gelijk een doos tissues bij en sluit jezelf voor een paar uur op. Je zult er geen spijt van krijgen.