Uitgeroepen tot thriller van het jaar door de Detective & thrillergids van Vrij Nederland. Het boek beschrijft het politieoptreden wat op gang komt na de melding van de moord op een jonge Amerikaanse backpackster. Hoofdpersoon is Bennie Griessel een wat oudere inspecteur met een drankverleden. Zijn huwelijk is hierdoor in het slop geraakt en de kinderen zijn het huis uit. Past in de beste Scandinavische tradities maar 13 uur speelt in Kaapstad. Griessel is niet de enige speurder die we volgen want hij is ook een mentor van enkele jongere rechercheurs. Gaandeweg komt er een melding van een andere moord. Het perspectief hopt daardoor behoorlijk heen en weer tussen de verschillende speurders met ieder hun eigen achtergrond, huidskleur of temperament. Dit zou verwarrend kunnen werken maar dat is nooit het geval en het geeft een zekere vaart. De sfeer van Zuid-Afrika is goed getekend en er is gedegen onderzoek gepleegd naar bijvoorbeeld de muziekbusiness die er in voorkomt. Deon Meyer is dan ook journalist geweest en dat is te merken. Daardoor zijn sommige gedeeltes wat te lang van stof. Er had best wat geschrapt kunnen worden. De uiteindelijke ontknoping in pakweg de laatste honderd bladzijden is een echte thriller. Dan leg je het boek moeilijk weg. Al met al zeker de moeite waard.