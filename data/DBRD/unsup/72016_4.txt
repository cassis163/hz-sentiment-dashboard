NAVO-diplomaat Jan-Willem de Brauw heeft zich niet gemeld bij zijn contactpersoon, waardoor er bij Sir Charles Cavendish de figuurlijke alarmbellen worden geluid. Als hoofd van Securior, een exclusieve veiligheidsdienst binnen de NAVO, is het zijn taak om deze operatie tot een succesvol einde te brengen. Samen met diplomaat De Brauw is een gecodeerd document verdwenen. Het betreft een doodnormale vlindergids die echter gevuld is met informatie over een vermeende Russische aanval. Het enige bewijsstuk dat in handen is van de NAVO, is een videofragment waarop te zien is dat De Brauw samen met een Italiaanse dame een hotel verlaat. De dame in kwestie heeft banden met de Italiaanse maffia.

In de Italiaanse villa van Cavendish verblijft de aan PTSS-lijdende agent Adam Kaplan, die na een mislukte operatie krachten opdoet om zijn leven een nieuwe wending te geven. Als Cavendish hem inlicht over de operatie, is Kaplan bereid hem uit de brand te helpen. Maar Cavendish besluit Kaplan niet alleen op pad te sturen nu hij nog kwetsbaar is. Via zijn contacten heeft hij de Siciliaanse Caressa (Carrie) Montevagio benaderd om te helpen met het lijntje van de Italiaanse maffia. Het voormalige ‘maffiameisje’ brengt tegenwoordig haar dagen door in Zeeland, ondergedoken voor de schimmen uit haar verleden die haar iedere dag nog achtervolgen. Cavendish besluit hun krachten te bundelen in een Special Force-team om alles op alles te zetten om De Brauw in veiligheid te stellen. Maar ook om te zorgen dat de gecodeerde informatie niet in verkeerde handen valt.

De Nederlandse thrillerschrijvers Tomas Ross en Corine Hartman bundelen voor het eerst hun krachten en schreven samen de thriller Doodskopvlinder. Ross heeft vele thrillers op zijn naam staan die vooral gekenmerkt worden door de veelzijdige research gericht op politieke doofpotaffaires. Hartman heeft veel populariteit verworven met haar Jessica Haider serie waarin haar hoofdpersonage een rechercheur is die er onconventionele praktijken erop na houdt. Samen slaan ze een weg in waarbij de kwaliteiten van beide auteurs tot hun recht komen.

Feit en fictie gaan hand in hand in deze actiethriller, waarbij de lezer wordt meegesleurd in een schaduwwereld waar de gewone burger geen weet van heeft. Het benadrukt de vuile kant van de diplomatiek en de verborgen zaken waarbij de NAVO betrokken raakt. Hartman en Ross introduceren een bijzondere club van personages die ieder hun eigen rol vervullen in dit verhaal. De personages van Adam Kaplan en Carrie Montevagio vallen vanwege hun verscheidenheid positief op in het verhaal. Hun kwetsbare zielen en getroebleerde verledens zorgen ervoor dat hun band door het verhaal heen sterker wordt. Het is te hopen dat Ross en Hartman nog plannen met dit duo in petto hebben.

Door de combinatie van de keiharde actie en de actuele thema’s (bijvoorbeeld de crash van vlucht MH17 en de rol van IS in onze maatschappij) wordt de lezer door het verhaal geprikkeld. Het gevoel dat de personages meerdere keren over hun schouder moeten kijken, zorgt voor een verontrustend gevoel van dreiging bij de lezer. De intrige en duistere kanten houden de lezer in een greep waaruit moeilijk te ontsnappen is.

Doodskopvlinder is een mooi gelaagde thriller met een sterk plot en boordevol actualiteit. Ross en Hartman halen met dit verhaal het beste in elkaar naar boven en leveren een thriller af met een zeer filmisch karakter. Voor de fans van de spionagethrillers van Ian Fleming (de geestelijk vader van James Bond) en de televisieserie Homeland een absolute aanrader.