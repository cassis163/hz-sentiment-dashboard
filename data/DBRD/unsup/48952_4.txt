“Christine” vertelt een bizar liefdesverhaal over de driehoeksverhouding tussen Arnie, Christine en Leigh. Christine en Leigh dingen allebei naar de aandacht van Arnie, een puberjongen die nooit populair was op school. Het verhaal wordt verteld door de beste (en enige) vriend van Arnie: Dennis.

Dennis omschrijft hoe hij en Arnie op een dag Christine ontmoeten, waarbij Arnie op slag gek op haar wordt. Maar Christine is eigenlijk een oude auto, en een heel gevaarlijke! Christine slokt de aandacht van Arnie helemaal op waardoor zijn vriendschap met Dennis steeds mee verwatert. Wanneer de knappe Leigh in beeld komt, lijkt het wel alsof Christine jaloers wordt. Maar wat is er met Arnie aan de hand? Hij lijkt wel bezeten van de wagen. En dan volgen enkele vreselijke gebeurtenissen.

“Christine” is opgebouwd uit drie delen, die eerst het verhaal vertellen van Arnie en Dennis. Later komt Christine erbij en tenslotte de knappe Leigh, die trouwens wel een echt meisje is. Het boek leest vlot en Stephen King omschrijft alle gebeurtenissen en gedachten van de personages uitgebreid, zoals we van hem gewoon zijn. In de eerste twee delen voel je de spanning al stijgen, maar moet je nog even wachten tot het boek een echte thriller wordt. In deel drie breekt de hel dan eindelijk los en herken je de echte Stephen King in het verhaal. Denk maar aan gruwelijke gebeurtenissen, spanning waarvan je haar gaat rechtstaan en een einde dat je verbijsterd achterlaat.

Spijtig dat het boek in de eerste twee delen soms wat traag op gang komt. Maar het laatste deel maakt dit zonder meer goed.

Door de bijzondere driehoeksverhouding tussen een jongen, een meisje en een auto, is dit verhaal zeker origineel. En vaak ook wel een tikkeltje bizar. Maar wanneer je houdt van wat gruwel en een stevige dosis spanning, dan zit je met deze Stephen King helemaal goed.