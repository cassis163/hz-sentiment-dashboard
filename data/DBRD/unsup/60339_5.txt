Allemachtig, wat een bruut debuut! Dit meesterwerk blies me van de sokken; het is gewoon abnormaal hoe goed dit verhaal opgebouwd wordt en uiteindelijk in elkaar steekt.

Tangen switcht van het heden naar het verleden, van personage naar personage en het is vooral in het begin even koppie erbij, maar het pakt allemaal direct en het laat je niet meer los. Het is fantastisch hoe de beeldende schrijfstijl, af en toe doorspekt met een zalige vorm van beeldspraak, en de beladen en spannende sfeer je direct tot alleen maar willen lezen weten te zetten. De vragen stapelen zich op.

Wat is toch de link tussen Viljar en de verhaallijn met Jonas in het verleden? Hoezo mailt de moordenaar juist Viljar en waarom is het inwendige vuur van Viljar uitgeblust? Het is nog maar het topje van de ijsberg, zoals allemaal zal blijken.

Hier wordt laag voor laag een netwerk aan personages met bijhorende verhalen neergezet, wat uiteindelijk zó briljant in elkaar weet te haken. Waarin natuurlijk ook een hoofdrol voor Inspecteur Lotte Skeisvoll is weggelegd. Waar humor en verdriet elkaar ontmoeten en waar onderlinge banden leiden tot vriendschap, tot keuzes m.b.t. werk en familie en tot verplicht samenwerken.

Wanneer daar dan ook de moordenaar in al zijn glorie in de ik-vorm voorbij komt, dan is het huiveren geblazen. Dit is de Maestro; aan alle kanten voorbereid om zijn Meesterwerk uit te voeren. Hoe prachtig bedacht en verwoord en met Een ode aan de Scandinavische thriller is werkelijk geen woord teveel gezegd.

Het huiveren wordt gruwelen. Tangen weet je met een aantal totaal onverwachte twists zó te raken dat je eigenlijk zelf ook bijna alle hoop verliest, want als dit kan gebeuren….wat staat je dan in Godsnaam nog meer te wachten? Deze spanning en angst is uiterst treffend en wordt her en der versterkt door de staccato wijze van schrijven. Wanneer dan het doek valt, en je al knipperend met je ogen deze thriller aan het verwerken bent… Dan is daar het besef:

Wat een bruut boek, wat een bruut eind en wàt briljant! Waarom is de thriller het meest gelezen genre? Door boeken als dit mensen, door boeken als dit.

Ik kan niet wachten tot het volgende deel verschijnt, manman ik ben fan!

Conclusie:

Piece of koekie: Vijf sterren op alle fronten.

Karin Meinen- Samenlezenisleuker