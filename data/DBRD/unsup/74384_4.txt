"Als er weinig bewijzen zijn, is het dan niet waar?
Om het te kunnen stoppen, moeten we het geloven."

"Ik ben niemand maar zelfs die ken ik niet."

Het schooljaar is net van start gegaan wanneer Vivian Fransen, leerkracht Engels en tevens vertrouwenspersoon op de Havo, de zeventienjarige Lynn van der Meer in haar klas krijgt. Het jonge meisje oogt heel kwetsbaar en isoleert zich steeds meer en meer van de rest van de groep. Vanaf het allereerste moment heeft Vivian het gevoel dat er iets met Lynn aan de hand is, ze kan er alleen de vinger niet op leggen wat het precies is. Het meisje laat haar niet los en blijft voortdurend door haar hoofd rondspoken. Ze maakt zich zorgen en duikt haar dossier in.

"Een wethouder kent de wet als geen ander."

De signalen die zij opvangt duiden in een bepaalde richting, ondanks ze geen enkel aanknopingspunt heeft, zegt haar intuïtie iets totaal anders. Wanneer het meisje toenadering tot haar zoekt en haar in vertrouwen lijkt te willen nemen is ze voornemens om de waarheid boven tafel te krijgen en haar te beschermen. Iets wat nog niet zo meevalt met alle invloedrijke mensen om zich heen. Lynn’s vader is wethouder en één brok macht, de consequenties van een valse beschuldiging zijn groot.

"De ogen van Lynn spreken hun eigen taal."

"Als je maar lang genoeg in een bepaalde richting wordt geduwd, ga je alles geloven."

Lynn, de sleutel tot dit alles zit volledig op slot, hoe krijgt ze haar aan het praten?
Het lijkt erop dat Viv in een wespennest aan het prikken is, haar bemoeienissen worden niet door iedereen gewaardeerd. Waar ligt de grens?

"Het is niet erg dat je me niet geloofd. Ik ben het gewend."

Gaat Vivian het gevecht aan of sluit ze net als alle andere haar ogen?

Nobody is gebaseerd op waargebeurde ervaringen, om de anonimiteit van het slachtoffer te waarborgen zijn de namen verzonnen en is het verhaal in een fictieve setting geplaatst. De wetenschap dat dit verhaal is gebaseerd op waargebeurde ervaringen maakt het verhaal nog heftiger, schokkender, ongelofelijk in wat voor zieke wereld wij leven, dat dit soort dingen echt kunnen gebeuren in de wereld, dichterbij dan je zelf denkt.

Op de cover van het boek zien we het onderlichaam van een meisje in een wit kanten jurkje op de grond in het gras gedumpt. De cover in combinatie met de tekst op de achterkant van het boek doet al huiveringwekkend aan en past goed bij het verschrikkelijke thema van het verhaal. Over de titel is goed nagedacht, deze past echt perfect bij het verhaal, de betekenis van de titel is hartverscheurend.

Nobody bestaat uit 57 hoofdstukken, die onderling weer onder verdeeld zijn, geschreven vanuit meerdere perspectieven, namelijk vanuit docent Vivian, het jonge meisje Lynn en makelaar Martin Meidam. Vooral de stukken tekst in cursief geschreven zijn erg heftig en schokkend, hierin krijgen we een kijkje vanuit de gedachtegang en belevenissen van het slachtoffer.
Het verhaal start met een stukje tekst wat direct binnenkomt en begint met een heftige proloog.

Mijn conclusie na alle boeken, op één na van Marelle Boersma gelezen te hebben, is dat deze schrijfster enorm gegroeid is als auteur en een geheel eigen kenmerkende schrijfstijl heeft die je er zo tussenuit pikt. Ook al is Nobody weer een geheel ander soort boek, toch is het weer een echte Marelle. Een boek wat je diep raakt. Marelle heeft een beschrijvende schrijfstijl, ze heeft oog voor de omgeving, zo ook in Nobody waarin ze ons meeneemt door het Brabantse Den Bosch, voor mij als Brabantse, die regelmatig in Den Bosch komt herkenbaar. Haar woorden en zinnen zijn pakkend en raken je diep. De beklemming en angsten zijn heel erg voelbaar.

Het is lastig om iets over dit boek te schrijven zonder direct teveel prijs te geven, je moet dit verhaal ingaan zonder van te voren teveel erover te weten.

De karakters zijn levensecht neergezet en vooral Lynn maakt een diepe indruk op je. Het eenzame terug getrokken meisje, wat zij allemaal mee moet maken in haar jonge leventje is echt verschrikkelijk. Maar ook haar leerkracht Vivian, die voor haar opkomt en haar een veilige thuishaven wil bieden, verdiend veel respect van de lezer. Het verhaal is zo geschreven dat je je helemaal inleeft in het verhaal en je je een toeschouwer voelt, alsof je erbij bent, bij alle ellende.

Nobody is een boek met een heel zwaar onderwerp, eigenlijk geen boek wat je snel moet lezen, ik zou ik niet zijn en heb dat dus toch gedaan. Je moet er wel echt klaar voor zijn om het aan te kunnen. Na de proloog had ik even wat meer moeite om in het verhaal te komen, toch hield het mijn aandacht vast en wilde ik door blijven lezen, het verhaal heeft je echt in zijn greep. Ik denk dat dit boek voor mij op dit moment eigenlijk te heftig was. Maar ik hoorde zoveel goede dingen over dit boek dat ik het ook moest lezen.
Nobody heeft meer indruk op mij gemaakt dan ik vooraf verwacht had. Na het lezen, ook vannacht in bed, blijft het nog lang nazinderen in mijn hoofd, het verhaal moet echt bezinken, ik kan het maar moeilijk loslaten, dat heb ik niet snel bij een boek, het heeft tijd nodig om dit boek te verwerken, deze recensie helpt daar goed bij. Op het einde had ik het kippenvel op mijn armen staan en de tranen in mijn ogen, zo aangrijpend is dit verhaal. Het is echt onvoorstelbaar dat dit écht gebeurd in een land als het onze, in deze hedendaagse wereld. Tot wat voor schokkende dingen een mens in staat is. Hoe kun je als volwassene een kind dit aandoen? Verschrikkelijk! Echt onmenselijk.

Nobody, een aangrijpend verhaal gebaseerd op waargebeurde gebeurtenissen, heeft je vanaf het begin in zijn greep, onvoorstelbaar dat dit echt gebeurd in ons land, onmenselijk, beestachtig, blijft lang nazinderen en laat een diepe indruk achter, aanrader!