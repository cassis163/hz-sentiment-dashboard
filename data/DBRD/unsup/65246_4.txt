Elena Estes is een ex-politieagente die 2 jaar geleden bij een inval door roekeloos gedrag de dood heeft veroorzaakt van een collega. Zelf is ze zwaar gewond geraakt en nadat ze uit het ziekenhuis is ontslagen heeft ze zich teruggetrokken op de ranch van een goede vriend.
Door een misverstand denkt de 12-jarige Molly dat Elena privé-detective is en huurt zij haar in om haar verdwenen zus  Erin  op te sporen, die als paardenknecht werkte. Wanneer Elena op onderzoek uitgaat blijkt er van alles mis te zijn. Erins verdwijning roept bij niemand vragen op: noch haar moeder, noch haar stiefvader, noch haar baas maken zich zorgen of doen ook maar enige moeite erachter te komen wat er met haar aan de hand is.
Achter de schermen blijkt er van alles mis te zijn: er wordt gemanipuleerd, er wordt gedreigd en iedereen schijnt iedereen te bedriegen: de stalbaas, zijn assistente, de rijke eigenaren, de paardenhandelaar. Allemaal verbergen ze iets en Elena komt slechts moeizaam vooruit. Tot er een videoband opduikt met de ontvoering van Erin en haar collega-stalknecht wordt vermoord
De paardenwereld lijkt een hele duistere wereld te zijn met aan de ene kant glamour en glitter en aan de andere kant jaloezie en bedriegerijen. Het boek doet mij denken aan de boeken van Dick Francis, zoals Het Gevaar en Onderzoek.
Dubbelspel is een erg goed en spannend boek dat ik met veel plezier heb gelezen. Elena is een gedreven (ex-)politievrouw die door het onderzoek weer geloof krijgt in zichzelf. Ze groeit uit van een schuwe vrouw met zelfmoordneigingen tot een sterke en kundige detective met het hart op de goede plaats. Een geloofwaardige ontwikkeling, die het boek, naast de weetjes over de paardenwereld die verteld worden en niet te vergeten het goed in elkaar zittende plot, tot één van de beste boeken van Tami Hoag maakt. Een echte pageturner.