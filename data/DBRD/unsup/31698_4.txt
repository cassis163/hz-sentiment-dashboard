Je kan moeilijk beweren dat De consequenties geen ambitieuze roman is. Nina Weijers heeft de lat niet laag gelegd voor haar debuut, zowel qua thematiek, opbouw en stijl. Misschien net iets te ambitieus, wat mij betreft had de schrijfster net is meer mogen doseren. Het boek loopt bijna over van de verwijzingen naar andere kunstenaars: de performance The Artist is Present van Marina Abramović, Jeff Wall, Neo Rauch, het atelier van Francis Bacon, Hildegard van Bingen, een toneelstuk van Beckett wordt besproken en het boek bevat zelfs een soort essay rond de Nederlandse kunstenaar Ban Jan Ader. De bespiegelingen rond kunst (Wanneer wordt het leven kunst? Wanneer gaat kunst over in je eigen leven?), identiteit (Besta je of niet? Besta je alleen in de ogen van een ander of niet?) zijn vaak boeiend maar maken het geen lichte roman. De beeldspraak is vaak treffend alhoewel er ook af en toe een cliché tussen sluipt. Dit boek moet je niet lezen voor het vreemde (zelfs onsamenhangende) plot maar wel voor de vaak interessante ideeën en theorieën die aan bod komen.