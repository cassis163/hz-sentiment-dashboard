The Woman In The Window vertelt het verhaal van Anna Fox. Vanwege haar Agorafobie heeft ze haar huis al in geen maanden verlaten. Ze leeft als een kluizenaar die haarzelf moet zien te vermaken met het bekijken van zwart-wit films, het adviseren van mensen met dezelfde angsten via een forum, het nuttigen van veel alcohol en het bespieden van haar buren met een camera. Tegenover haar huis is een nieuw gezin komen wonen, de familie Russell. Ze begint door het bespioneren van deze familie steeds meer over ze te weten te komen. Totdat ze op een dag iets ziet wat ze niet had willen zien..

In het begin van het verhaal draait het vooral om de angsten en karaktereigenschappen van Anna. Door haar alcoholverslaving en haar vreemde hobby, het bekijken van zwart-wit films komt zij wel echt tot leven en wordt ze als een geloofwaardig personage neergezet. Ook kom je steeds meer over haar te weten. Na dit trage begin komt er meer spanning en tempo in het verhaal en uiteindelijk zorgt het einde ervoor dat alle puzzelstukjes die je gaandeweg als lezer hebt verzameld op hun plek vallen. Maar ondanks dit is het geen boek dat je wakker houdt tot de late uurtjes omdat je het niet weg kunt leggen.

Al met al is het een vermakelijk boek, al is het geen geheel nieuw recept en brengt het weinig tot geen vernieuwing in het genre. Het is misschien even worstelen met het eerste deel van het boek, waarin het tempo wat aan de lage kant ligt, maar uiteindelijk word je hiervoor beloond met een spannend einde.