Rechercheur Malou Solomon, alias Rijcken, keert na een ingrijpende gebeurtenis terug bij de politie. De eerste beproeving dient zich aan bij de kennismaking met haar nieuwe partner: Nick Flint. Blind vertrouwen is een vaste regel in de geboden van Malou, die personen het liefst observeert vanuit haar oldtimer. Nu moet ze opnieuw beginnen en een band opbouwen met Flint, die een sociale familieman is terwijl zij liever zwijgt over haar verleden. Malou heeft haar hoofd meer bij een anonieme tip die volgens haar baas Samuel Gatti het natrekken waard is. Een ‘cold case’ waar de moord op een bejaard echtpaar centraal staat.  

Het kersverse rechercheduo wordt geconfronteerd met een zaak die een speciale aanpak vereist. De twaalfjarige dochter van politicus Alexander Venhuijzen is gestorven en de doodsoorzaak is onduidelijk. De familie is aangeslagen door het drama, maar Malou en Nick vermoeden dat er meer aan de hand is. Ze gaan onder de radar om de waarheid te achterhalen. Maar hun bemoeienis blijft niet onopgemerkt, ook niet aan de verkeerde kant van de wet.  

Corine Hartman schreef de misdaadreeks Solomon speciaal voor Storytel, de abonnementsdienst voor luisterboeken en ebooks. Onder de noemer Storytel Original kan de lezer kennismaken met een verhaal speciaal geschreven voor het auditieve karakter. Solomon is de overkoepelende serienaam voor het project met als eerste seizoen het verhaal De zoete dood, dat bestaat uit tien afleveringen. Actrice en zangeres Birgit Schuurman is verantwoordelijk voor de ‘stem’ bij deze thriller.  

Thrillerlezers kunnen tegenwoordig niet meer om eigenzinnige (vrouwelijke) rechercheurs heen. Malou Solomon is van het kaliber ‘harde werker, die zich wegcijfert om de onderste steen boven te krijgen’. Met haar sociale onhandigheid, voorliefde voor haar Citroën DS, de lichte verslaving voor Engelse drop en het rotsvaste vertrouwen in haar Glock 18, zijn er veel karaktertrekken waardoor ze meteen een streepje voor heeft en zich ontpopt tot een interessante persoonlijkheid. De verstandhouding met haar nieuwe partner Nick Flint zorgt voor prettige intermezzo’s; vlotte interactie die ook ruimte laat voor een humoristische inslag.  

Hartman toont met dit uitstapje haar veelzijdigheid als thrillerschrijfster aan. Eerder schreef ze onder andere een ijzersterke reeks rond seriepersonage Jessica Haider, gevolgd door psychologische thrillers gecentreerd rond het thema partnermoord. Als audioserie ontwikkelde ze een whodunit waar de verscheidenheid in personages, scherpe dialogen, linken met de actualiteit en actiescènes van Solomon een krachtig verhaal maken.  

Bij een luisterboek is de stem van onschatbare waarde om een verhaal te volgen. Birgit Schuurman heeft haar taak als voorlezer succesvol volbracht; ze leeft zich dusdanig in bij bepaalde scènes, waardoor het personage Malou bijvoorbeeld nog sprekender wordt maar ook verschillende cliffhangers aan het einde van afleveringen kippenvel veroorzaken. De ‘tune’ die aan het begin en einde van iedere aflevering wordt afgespeeld, bestempelt Solomon als een échte misdaadreeks.  

Solomon – De zoete dood is een meeslepende politiethriller die vraagt om een vervolg. Malou Solomon en Nick Flint kunnen zich opmaken voor een nieuwe zaak, want dit duo heeft nog genoeg in hun mars om meer misdaden te bestrijden.