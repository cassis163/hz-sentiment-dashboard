Meedogenloos. Meedogenloos. Zijn nieuwe mantra. Het woord bevalt hem. Meedogenloos. Te lang is hij die lieve jongen geweest. Zijn moeder zei het vroeger zo godvergeten vaak dat hij dacht dat het wel waar moest zijn. ‘Het is zo’n lieve jongen’. Niet meer. Nooit meer.

De 19-jarige scholiere Kyra Slagter zit in haar eindexamenjaar en is geobsedeerd door moord, het politiewerk en alles wat daarmee te maken heeft. Na haar middelbare school wil ze de studie forensische recherche gaan doen en intussen leest ze alles over onopgeloste verdwijningen en grote seriemoordenaars. Amsterdam-Noord wordt opgeschrikt door een gruwelijke moord: aan een van de hoge lantaarnpalen aan de kade van het IJ hangt het lichaam van een man, zijn gezicht gruwelijk vertrokken, zijn broek op zijn enkels. Kyra is als een van de eersten op de plaats delict. Dit tot grote ergernis van rechercheur Maud Mertens. Kyra laat zich echter niet zo makkelijk wegsturen en als de wind het lichaam een klein beetje draait, herkent Kyra de dode man. Het is Marc Gaullier, haar populaire kunstdocent. Wie heeft Marc Gaullier vermoord en waarom? Wat is het motief? De politie staat voor een raadsel. Dan wordt er een tweede lijk gevonden en het wordt akelig duidelijk dat dit door dezelfde dader is gedaan. Een race tegen de klok begint..

Kyra Slagter is een 19-jarige scholiere die net aan haar eindexamens begint als haar kunstdocent Marc Gaullier wordt vermoord. Vier jaar geleden is haar zus Sarina spoorloos verdwenen tijdens een vakantie op Texel en sindsdien is Kyra vastberaden om haar terug te vinden. Haar oudere broer Jarno en haar ouders hebben haar ten tijde van de verdwijning van Sarina buitengesloten van hun onderzoek, iets wat Kyra vooral haar ouders erg kwalijk neemt. Kyra is een vastberaden, scherpzinnige, eigenwijze, ietwat overmoedige meid die zich vol overgave in haar eigen onderzoek naar de dood van Gaullier stort. Kyra’s onderzoek stuit veel mensen tegen de borst. Niet alleen de politie, maar ook haar vriendinnen willen er niets van weten. Kyra laat zich niet uit het veld slaan en is, zeker na de vondst van het tweede slachtoffer, vastberaden de moordenaar te vinden.

Maud Mertens is de rechercheur die de zaak onderzoekt samen met haar partner Niels Bingsten. Een gedreven vrouw, die goed is in haar werk, maar thuis worstelt met haar opstandige tienerdochter Roos. Maud ergert zich dood aan Kyra, maar gaandeweg het onderzoek komt ze tot de ontdekking dat Kyra wel degelijk met nuttige suggesties komt.

“Hij heeft de hoofdrol in een film, maar niemand ziet hem. Eeuwig zonde.”

De moordenaar komt ook uitgebreid ‘aan het woord’. Gedreven door een enorme haat, een gevoel voor rechtvaardigheid en daarbij een mantra herhalend: ‘meedogenloos, meedogenloos, meedogenloos’. De identiteit wordt pas aan het eind van het boek bekend gemaakt, maar je krijgt een goed beeld van deze persoon en wat hem/haar ertoe gedreven heeft deze moorden te plegen en wat er verder nog in het verschiet ligt. Wat drijft iemand tot moord? Hoe ver ga je om je gram te halen?

Er lopen twee verhaallijnen door elkaar. Enerzijds de moord waar het verhaal mee begint: de moord op Marc Gaullier en alle gebeurtenissen die daarop volgen. Anderzijds is er in de Schotse hooglanden een meisje op de vlucht. Wie is zij en voor wie is zij op de vlucht?

De cover is mistroostig, somber, onheilspellend en er gaat een bepaalde dreiging uit van de zee. De zee is meedogenloos, net als de dader in het verhaal. Erg passend!
Isa Maron heeft een duidelijke, hedendaagse manier van schrijven. Ik vond het erg prettig lezen. De verhaallijnen zijn goed uiteengezet en uitgewerkt, de karakters voldoende uitgediept. De belangrijkste personen komen goed en duidelijk uit de verf. Hoewel het richting het einde van het boek wel een beetje duidelijk wordt wie de dader is, is het uiteindelijke plot erg spannend, ik zat op het puntje van mijn stoel! En dan het einde….wordt vervolgd….gelukkig wel! Ik kijk uit naar het volgende deel.

Vier sterren.