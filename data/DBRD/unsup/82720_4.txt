HEX is tegenwoordig een wereldwijde bestseller. Een verhaal over een afgelegen dorpje met een eeuwenoud geheim en een groepje jongeren die er een andere mening over hebben.

Het verhaal begint heel intrigerend. Personages worden per hoofdstuk ingeleid en je komt steeds meer te weten over wat die vreemde 'oma' nou eigenlijk voor rol speelt in het boek. Hoewel het normaal soms verwarrend kan zijn wanneer er meerdere verhaallijnen in een boek lopen, is het bij dit verhaal juist heel interessant. Alle personages denken op een andere manier, ondanks dat ze in hetzelfde schuitje zitten.

Er gebeuren regelmatig vreemde dingen en als lezer weet je nooit van alle gebeurtenissen waardoor ze zijn ontstaan. Die onbeantwoorde vragen zorgen voor een hoop spanning. Het verhaal is niet zo griezelig als ik had verwacht. Ik kon het eigenlijk tot helemaal aan het eind elke avond voor het slapen gaan lezen, zonder nachtmerries eraan over te houden. Maar dat komt misschien doordat ik vanaf mijn twaalfde naar horror films kijk.

Ongeveer tot bijna het einde blijven er een heel aantal dingen onopgelost. Je vraagt je heel veel dingen af en je bent benieuwd hoe dit zich allemaal ontknoopt aan het eind. Maar Thomas heeft er voor gezorgd dat die knoop nog ingewikkelder verstrikt raakt en dat is heel bijzonder. Door het lezen van dit einde, ben ik razend benieuwd geraakt naar het andere einde van HEX. Daarom ben ik zeker van plan om ook het andere boek te lezen met het alternatieve einde. Ik ben namelijk heel benieuwd in hoeverre het verschilt van dit einde.

Het is een heftig, alsnog realistisch en eye-opening verhaal met de meest onverwachte plotwendingen die ik de laatste tijd heb gelezen. Ik kan veel scenes of eindes van boeken voorspellen, maar deze was me echt een raadsel. Ik heb met open mond de laatste hoofdstukken gelezen en stond perplex toen ik het boek uit had. Zeker een aanrader voor mensen die van mysterie, horror, spanning en plotwendingen houden! Vier welverdiende sterren voor dit boek.