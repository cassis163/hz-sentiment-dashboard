Na jaren gevangenschap in Afghanistan komt ‘de Reiger’ ongezien België binnen en begint hier zijn terroristisch plan te ontvouwen: het land moet lijden en de Reiger weet precies waar, en vooral wanneer, hij de Belgen het hardst kan treffen. De komende nationale feestdag wordt er één om niet snel te vergeten… Terwijl de Reiger zijn wraakplan uitvoert, doet het team van Alexander Van Praet van de Belgische Staatsveiligheid er alles aan om de aanslag te voorkomen. Een ware klopjacht volgt, maar ze vechten een race tegen de klok. Bovendien is bij de Reiger niets wat het lijkt…

Het boek is een nieuw verhaal gebaseerd op de VTM-serie De Bunker (http://vtm.be/de-bunker). Deze serie volgt een team van de Antwerpse cel van de Belgische Staatsveiligheid, die opereert vanuit haar ondergronds hoofdkwartier: de ‘Bunker’.

Philip Le Bon kennen we van zijn prachtige en spannende misdaadreeks De Mooie Moorden (http://www.lannoo.be/philip-le-bon).

De Reiger is pure actie. De gebeurtenissen volgen elkaar in een snel tempo op, een race tegen de klok. Ik hou daar wel van. Eigenlijk ben ik op het gebied van thrillers wel een makkelijke lezer. Ik kan even hard genieten van een boek waarin er weinig tijd is om te ademen, als van een boek waar er meer diepgang in zit, en dan bedoel ik de achtergrond van de hoofdpersonages, in hoeverre hun leven en verleden doorheen het boek lopen,… Dit is in De Reiger iets minder diepgravend dan in Le Bon’s boeken Sara en Benissa, maar ik mis dit in dit boek geheel niet. Het is ook de opzet niet.

En euhm…de ontknoping is razendspannend :-)

Voor mij was het trouwens extra leuk om dit boek te (mogen) lezen, 1) omdat de auteur het me zelf gevraagd heeft en ik weet dat hij mijn mening op prijs stelt, en 2) omdat ik zelf opgegroeid ben op de Antwerpse Linkeroever, de plaats waar het verhaal zich grotendeels afspeelt.

Ah ja, nog één ding, en waarschijnlijk zoek ik het weer te ver, maar op bladzijde 117 leest een personage een thriller met op de kaft een naakte, roodharige vrouw. Is dit soms een verwijzing naar Philip Le Bon’s eerste thriller Sara?

Ik heb de reeks zelf niet gezien, ik ben niet zulk een TV-kijker. Maar wat ik wel weet, is dat ik het boek altijd beter vind dan de film. En ik vermoed dat dit boek hierop geen uitzondering is…