Daar zit hij, in een bushokje, de man waarvan ze altijd heeft gedroomd…en dan is het moment voorbij en gaat ze met haar vriendin Sarah naar hem op zoek zonder resultaat.
Een paar maanden later komt ze hem toch tegen. Hij heet Jack en is erg leuk en knap. En hij weet stiekem ook van het “bushokmomentje”. Einde sprookje zou je denken maar niets is minder waar. Hij heeft verkering met Sarah.
Dan volgt er een verhaal dat over de jaren erna gaat, dat Laurie een lieve man ontmoet en met hem trouwt terwijl Jack, de grote liefde uit het bushokje ook een steeds grotere plek in haar leven inneemt. Zijn relatie met Sarah wordt verbroken en op dat moment denk je als lezer, he he nu komen ze bij elkaar maar dan toch niet.
Het verhaal wordt vanuit Laurie en Jack verteld waardoor beide kanten mooi belicht worden. Het maakt het verhaal completer en mooier. Het is heerlijke romantiek van begin tot einde met een vleugje drama en een schepje humor. Een schrijfstijl dat me wel bevalt en verwachtingen die waargemaakt worden. Precies wat je van een feelgood mag verwachten. Ik heb dit boek gewoon heerlijk gelezen tijdens de kerstdagen onder de boom en heb heerlijk gezwijmeld en mee gepuzzeld met de hoofdpersonen. Op ze gemopperd en van ze gehouden. En na het lezen het boek met een grote glimlach dichtgeklapt (voor zover dat kan met een ebook)
Rest mij nog een vraag: waar blijft de film????