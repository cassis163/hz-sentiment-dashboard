Als Harry Blake een 16e eeuws document krijgt om te vertalen, roept hij onbewust het onheil over zich af. Dat dit document niet zomaar ergens over gaat, blijkt al snel als verschillende mensen het op zijn leven hebben voorzien. Toch lijkt dit document in eerste instantie niet belangrijk. Het beschrijft de avonturen van de Schotse schaapherder James Ogilvie. Het verhaal over zijn rondreizen begint in Schotland en loopt via Londen naar de Atlantische oceaan en nog veel verder. Blake krijgt het nodige te verduren. Hij moet niet alleen vechten voor zijn leven, maar hij moet ook het raadsel van het scheepsjournaal oplossen. Gelukkig krijgt hij wat hulp.
Napier weet het verhaal boeiend te maken door de gebeurtenissen uit het heden te laten afwisselen door spannende avonturen uit de 16e eeuw. Het is jammer dat het boek soms iets te vreemde plotwendingen kent. Het einde komt een beetje uit de lucht vallen en niet iedereen blijkt te zijn wie hij is, of toch juist wel? Beeldenstorm is een leuk en spannend boek, al had een goede redacteur het boek zonder enige twijfel nog beter kunnen maken.