Peter Römer behoeft nauwelijks nog introductie. Als acteur, regisseur en schrijver geniet hij grote bekendheid, niet om het minst om zijn bijdrage aan de Baantjerreeks, waarvan hij enkele delen schreef. Samen met zijn vrouw Annet Hock schreef hij En nu ik!, een dramatisch relaas over yogadocente Pien en haar familie. Blind voor de gebeurtenissen en de levens van haar familie om haar heen stort zij zich op haar pas opgestarte yogastudio in het chique Aerdenhout. Zo kan dochter Lou het overlijden van haar beste vriendin Chaja niet verwerken, is zoon Rick betrokken bij duistere zaken en ontplooit haar man Johan zakelijke activiteiten die gedoemd zijn te mislukken. Wanneer een oude bekende met snode plannen opnieuw zijn intrede doet in het leven van de familieleden, lijkt het ooit zo fijne gezinnetje niets anders dan uiteen te kunnen spatten. Iedereen is vooral bezig met zijn eigen ‘agenda’, maar zonder het te beseffen, grijpen alle gebeurtenissen ineen.
In En nu ik! komen in sneltreinvaart diverse serieuze thema’s aan de orde. Veel van deze thema’s zullen voor veel mensen herkenbaar zijn, zoals opgroeiende kinderen waar je als ouder je grip op verliest, relatieproblemen, een mislukte zaak en een beste vriendin die toch niet zo’n goede vriendin blijkt te zijn. Maar, en daarmee heeft het trekken van een soap, de personages krijgen het allemaal in korte tijd voor de kiezen, en nog allemaal tegelijk ook. Het lijkt wat te veel van het goede. Het geeft het verhaal een ietwat goedkoop smaakje, terwijl de thema’s zich daar eigenlijk niet voor lenen. Het boek laat zich hierdoor wel lekker vlot lezen, dat dient gezegd. Mooi is ook om de afhankelijkheid van personages en vooral gebeurtenissen te zien, die allen samen blijken te hangen met elkaar. Het boek staat bol van de misdaad, maar daarmee is het nog geen thriller, want van enige spanning is helaas geen sprake.
Waar het verhaal aan de oppervlakte blijft, kennen de personages wel meer uitwerking. Römer en Hock passen ontzettend veel perspectiefwisseling toe, overigens wel op zo’n manier dat het prima te volgen is. Juist door de vele wisselingen weten ze het verhaal stap voor stap op te bouwen en de karakters neer te zetten. Rick lijkt een stoere tiener, maar blijkt liever vast te willen houden aan de normen en waarden die hij van thuis uit heeft meegekregen. Zijn zus Lou is uiterst kwetsbaar, maar houdt zich groot en weet zich uiteindelijk tot grootse daden te zetten. En vader Johan blijkt een jaloerse op geld beluste echtgenoot. Het verhaal kent enkele verrassende plotwendingen, waardoor het niet snel verveelt. Wat wel snel verveelt, is dat de clou van het verhaal meerdere keren verteld en uitgelegd wordt in het boek.
Het begin van het boek is saai en je moet jezelf ertoe zetten door te lezen. Maar wie dit doet, wacht een doordacht maar triest verhaal, dat zich vlot laat lezen. En nu ik! kent een goed plot, heeft meerdere interessante thema’s, maar het blijft helaas wel aan de oppervlakte.