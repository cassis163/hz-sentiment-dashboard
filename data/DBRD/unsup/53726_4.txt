Dit is een kookboek waarbij ik vooral genoten heb van de verhalen eromheen. De recepten worden namelijk afgewisseld met verhalen over de bezoekjes die Alain brengt op mooie locaties in ons land. Bijvoorbeeld een aardappelrestaurant in het plaatsje Opperdoes of naar het Drentse Veenhuizen voor een bezoekje aan de ecologische groentetuin. Dit zijn korte bondige verhalen waaruit blijkt dat de mensen die hij bezoekt echt voor goed eten kiezen. Vooral het verhaal over de imker vond ik mooi. Het is net alsof je erbij bent.
Daarnaast worden de koks in dit boek aan je voorgesteld, eigenlijk niet nodig want je kent ze van tv. Onder andere uit het programma BinnensteBuiten. Een van de onderdelen van dit programma is koken. Let op, dit zijn volgens mij niet de recepten van het programma zelf, ze zijn gemaakt in de sfeer van het programma. Geen pakjes, alles duurzaam en lekker.
De recepten zijn verdeeld in verschillende categorieën zoals Vlees, vis of zoet.
Met behulp van icoontjes kun je zien of de recepten, snel, betaalbaar of werelds zijn.
De boodschap lijstjes zijn een beetje aan de lange kant. Daar schrok ik eerst van want dan zal het ook wel duur zijn. Dat blijkt mee te vallen, je hebt gewoon meer nodig als je alles vers en zelf wilt maken.
Op de sfeervolle foto’s zien de gemaakte gerechten er zo lekker uit dat je er trek van krijgt.
De recepten zelf zijn goed te volgen. Sommige ingrediënten kende ik niet maar dat is op te lossen.
Wat ik fijn vond is dat het boek ook goed open blijft liggen, dat scheelt een hoop frustratie en vieze vingers op de bladzijden tijdens het koken.
Het boek sluit af met een receptenindex en een register zodat je alles gemakkelijk terug kunt vinden.
Ik kreeg het plezier in koken weer een beetje terug. Alleen al door het lezen en kijken in dit boek. Echt een mooi boek om te geven of te krijgen.