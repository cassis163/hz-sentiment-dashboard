In 1999 schreef de Canadese auteur Andrew Pyper Verloren meisjes. Een boek dat hem succes bracht en dat in veel landen werd vertaald. Vuurstorm rondde hij af in 2005.
Het verhaal speelt zich af in Ross River  Yukon - Canada. De auteur heeft zich hier geruime tijd gevestigd voor research. Om te leren over bosbranden en bestrijding, over het landschap en de grizzlyberen. Met het doel zijn fictieve verhaal een levensechte context te geven heeft hij zich verdiept in vakliteratuur, wetenschappelijke gegevens en ervaringen van bewoners en deskundigen. Dat is te merken!

Miles McEwan is in Ross River beland. Hij is bosbrandbestrijder en op de vlucht voor zijn verleden. Zijn lichaam en persoonlijkheid zijn geschonden door het vuur en hij is getekend door schuldgevoel vanwege een kameraad die verbrand is.
In Ross River leidt hij zijn leven temidden van gewone mensen die hem gedogen en laten. Op een dag arriveert een vrouw met haar dochter. Voor Miles een confrontatie met zijn verleden. Een bejaard echtpaar is in het dorp neergestreken omdat ze op berenjacht willen en een pyromaan komt in de verleiding brand te stichten.
Een grizzlybeer leeft in de bossen met haar beide jongen, is alert en mijdt mensen. Deze gegevens vormen de ingrediënten voor een fascinerend verhaal met veel spanning.

Andrew Pyper heeft met Vuurstorm een spannend, beklemmend en melancholiek boek afgeleverd.
Vanaf het begin is duidelijk dat hier een zeer goede schrijver aan het werk is die door zijn taalgebruik krachtige beelden oproept. Daarnaast lukt het hem om veel verschillende emoties te koppelen aan een spannend verhaal.
Het vuur van de bosbrand komt tot leven en wordt als het ware een apart personage. Pyper beschrijft de verwoestende kracht, het gedrag en de eigenschappen. Daarnaast is er oog voor de hoofden en harten van bestrijders. Brand fascineert en maakt tegelijkertijd bang. Aantrekking en afstoting vormen een centraal thema. Daarnaast wordt de onverbrekelijke band tussen ouder en kind uitgewerkt.
Dit gebeurt onder andere in de vorm van de beschrijving van een grizzlybeer en haar jongen. Zij leeft in dit gebied waar rampspoed zich aandient. Door haar ogen zien we haar natuurlijke omgeving en de strijd om het bestaan. De beer is een geloofwaardig personage en de enige verklaring hiervoor is dat Pyper zijn research grondig heeft aangepakt.
Het verhaal wisselt meermaals van perspectief waardoor extra spanning ontstaat.
Een fascinerend boek, een boek om iets van de leren, een boek dat uitdaagt en een boek dat beroert. Vuurstorm heeft veel te bieden.
Ontdek de fascinerende wereld van het vuur en zijn bestrijders. Lees over menselijke zwakte, moed en kwetsbaarheid. Met de complimenten aan Andrew Pyper.