Milo Sturgis en Alex Delaware zijn me het koppel wel. De laatste is een kinderpsycholoog zonder patiënten, de eerste een homoseksuele politie-inspecteur zonder manieren. Toch schieten ze goed met elkaar op en lossen ze, voortdurend met elkaar bekvechtend, zaak na zaak op. Dat doen ze nu al dik twintig keer, want zoveel boeken zijn er van dit speurdersduo al uit de pen van Kellerman geboren. Het stramien is altijd hetzelfde, maar vermoeit niet.
In het Los Angeles van beide heren wordt om de haverklap een moord gepleegd, en soms heeft het een met het ander te maken. Dan kan je dus op Sturgis en Delaware rekenen dat ze het uitpluizen. In dit verhaal gaat het om de verdwijning van een jonge vrouw, verkoopster in een kledingzaak, en de liquidatie van een gepensioneerde lerares. Ik bespaar u verdere details, maar weet dat het daarover vooral zal gaan in dit boek. Dit is niet het soort verhaal waar gierende banden en schoten in de nacht het onderwerp vormen, maar waar losse eindjes eindeloos aan elkaar worden geknoopt tot er een stramien ontstaat. Dat dit absoluut niet vervelend is heeft met de kracht van de dialogen en de rake typeringen te maken. Dont try this at home!