De Kinderboekenweek is weer van start gegaan, dit jaar met een thema dat niet voor watjes is weggelegd: Griezelen. Het boek Gruwelijk Grappige Griezelverhalen kon hier niet beter bij aansluiten. Wie van lekker griezelen houdt, zal absoluut smullen van deze fijne bundel.
Als het genootschap De Lachende Zaag hebben de schrijvers Tosca Menten, Jozua Douglas en Manon Sikkel een bundel ijzersterke, griezelige, maar vooral ook heel grappige verhalen samengesteld. Met ieder drie stuks telt het boek negen afzonderlijke verhalen, afgewisseld met wat versjes en weetjes die hierop inhaken. De schrijfstijlen van de drie passen zo goed bij elkaar, dat je echt het gevoel hebt één boek te lezen, wat erg prettig is. Ze hebben allemaal een fijne, vlotte schrijfstijl die heel makkelijk wegleest en je vanaf de eerste zin in het verhaal weet te sleuren.
Alle drie de schrijvers weten een bijzonder goede balans tussen humor en angst in hun verhalen te brengen. Er komt van alles aan bod; van een dokter die graag in botten zaagt of een tante die af probeert te vallen met behulp van een lintworm, tot een slagerij die wel heel bijzondere worst maakt. De onderwerpen zijn soms spannend of eng, soms ronduit onsmakelijk, maar altijd in zo’n humoristisch jasje gestopt dat je zelfs van de smerigste onderwerpen smult. En reken maar dat een verhaal over het uitknijpen van gigantische witte puisten behoorlijk smerig kan zijn.
Dat betekent overigens niet dat dit boek voor ieder kind geschikt is, want van het verhaal over de horrorclown kan zelfs het hart van een volwassene met clownsfobie sneller gaan kloppen. De verhalen zijn dolkomisch, maar onder die laag humor blijft gewoon die spannende basis liggen. Kinderen die bang zijn in het donker, doen na het verhaal van het spookdekbed waarschijnlijk geen oog meer dicht, maar voor een beetje griezelliefhebber is het echt genieten geblazen.
De illustraties van Katrien Holland doen een beetje denken aan de tekeningen van Quentin Blake, die onder andere de boeken van Roald Dahl van illustraties voorzag. Door het hele boek heen zijn verschillende plaatjes in zwart-wit te vinden, waarbij de zaag een telkens terugkerend element vormt. De cartoonachtige stijl van Holland past heel goed bij de humoristische teksten en vult de verhalen dan ook prima aan.
Al met al is dit boek in zijn genre een echte aanrader voor griezelfanaten die graag lezen met een permanente grijns op hun gezicht. Maar wees gewaarschuwd; zodra je kind deze bundel eenmaal heeft gelezen is het overslaan van Halloween dit jaar geen optie meer…