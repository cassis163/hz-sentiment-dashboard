Eerder las ik het eerste deel De oorsprong en tweede deel Het virus

Een pracht van trilogie! In het eerste deel De oorsprong lees je hoe vlak bij de kust van Antarctica een mysterieus bouwwerk ontdekt wordt in een ijsberg. Erfelijkheidswetenschapper Kate Warner denkt een ongelofelijke doorbraak in haar onderzoek te hebben bereikt. Maar haar ontdekking is veel gevaarlijker dan ze kan vermoeden, voor haar en voor het hele menselijke ras…
In het tweede deel Het virus komt Kate in Marbella tot de gruwelijke conclusie dat de mensheid op het punt van uitsterven staat. Een virus slaat ongekend hard om zich heen.
De eerste twee delen spelen zich voor het grootste gedeelte op aarde af, maar deel drie De wereld speelt zich grotendeels af in de ruimte. Dat is een heel andere benadering om verder te lezen over deze ontwikkelingen.

De wereld start na de proloog in het noorden van Marokko. Het verhaal leest wederom lekker vlot, en hier en daar is een terugblik naar wat eerder gebeurde in de andere delen. Het is raadzaam om alle drie delen te lezen om een optimaal leesplezier te ervaren.
De verwarring en spanning na de eerste twee delen van deze trilogie is groot en wordt nog groter in dit laatste deel De wereld. Het avontuur gaat verder dan we hadden kunnen denken.

Als Dokter Kate Warner het virus weet te verslaan dat onvoorstelbaar veel mensenlevens had kunnen kosten, dacht ze dat ze ook zichzelf te hebben genezen. Maar ze is nog steeds niet buiten gevaar en dat gevaar komt uit een onverwachte hoek. Zal ze het overleven? De dialogen zijn heel natuurlijk, wat het leesplezier nog meer vergroot.
‘De Bannelingen,’ zei Kate. ‘Ze zijn onze enige hoop. Ik kan ze redden.’
Bannelingen? Paul stond op het punt om te vragen waar ze het over had, maar Kate legde het al uit, haar stem niet meer dan een zacht gefluister…
‘Het duurt niet lang voordat ze hier zijn,’ zei Kate. ‘Dat hoop ik. As ik er niet meer ben, moet jij mijn werk afmaken, Paul.’

In De wereld, het laatste deel van deze trilogie bouwt Riddle de spanning op tot een moment dat je het echt niet meer weet. Waar zal dat eindigen? Door de boeiende verhaallijn krijg je pas antwoord op deze vraag op het allerlaatste moment.
Op een prachtige manier heeft A.G. Riddle deze avontuurlijke en fantastische trilogie afgesloten. Een aanrader voor de liefhebbers van samenzweringen, wetenschap en geschiedenis.