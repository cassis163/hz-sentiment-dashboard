Een boek dat in de VN Thrillergids 5 sterren krijgt, vraagt er om om gelezen te worden. En niet ten onrechte. Het boek heeft een origineel onderwerp, is vlot geschreven en leest daardoor makkelijk weg. Daarnaast kent het aansprekelijke personages en is het niet moeilijk je in het verhaal te verplaatsen.

De hoofdpersoon is Jimmy Hendricks. Hij moet meerdere malen uitleggen dat zijn naam anders geschreven wordt dan de beroemde en legendarische gitarist. Minder is dat hij hierbij trekjes gebruikt van de alom bekende De Cock met ... Nou ja bekend is hoe hij dat doet. Jimmy steelt tijdens zijn verblijf in de gevangenis een usb-stick van zijn net vermoorde celmaat Wally. Het levensverhaal dat hij hierop aantreft laat hij, zonder het eerst zelf gelezen te hebben, onder zijn eigen naam publiceren. Het boek blijkt al snel een regelrechte hit te zijn. De hoofdpersonen die er in het boek bij naam genoemd worden zijn hier alleen niet zo blij mee en Jimmy moet vrezen voor zijn leven. De jacht op hem is geopend. Zal het Jimmy lukken uit de handen van zijn tegenstanders te blijven? Het is verleidelijk nu het verhaal te verklappen maar ik daag je uit het zelf te ondervinden.

Al met al een een goed uitgewerkt verhaal dat je in een ruk uit wilt lezen. Het is alleen niet echt een hoogstaand verhaal, maar omdat je het toch als 'een knipoog naar' kunt lezen vind ik het wel een aanrader voor tijdens de koude en regenachtige wintermaanden. Het is echter geen topper, vandaar (slechts) 3 sterren.