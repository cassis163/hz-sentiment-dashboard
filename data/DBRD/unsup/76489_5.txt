De vierendertigjarige scenarioschrijver Tomas Wolf leeft in een isolement. Zijn sociale leven is uiterst beperkt, hij gebruikt medicijnen en hij schrijft niet meer. Hij vraagt zich zelfs al geruime tijd af of hij eigenlijk nog wel in de liefde gelooft. Wanneer zijn grootmoeder overweegt haar leven te beëindigen en zijn beste vriend ernstig ziek is, neemt Tomas het resolute besluit wel degelijk in de liefde te geloven en stelt zich er –met overgave- opnieuw voor open. Hij valt als een blok voor A. A. is veertien jaar jonger dan hijzelf en kijkt geheel anders tegen de liefde aan als Tomas.

Vanaf het moment dat Tomas A. ontmoet, verandert zijn kijk op het leven volledig; hij gaat volkomen los in zijn liefde voor haar. Zijn frustraties, angsten en scepsis met betrekking tot de liefde, gooit hij overboord.

“Het was een kwestie van tijd geweest, zei ik tegen mezelf, niets aan de hand. Dat ze met hen over me had gesproken, betekende alleen dat ik ertoe deed. Ik vroeg hoe haar ouders hadden gereageerd.”

Op verzoek van zijn zieke vriend Adriaan, houdt Tomas een logboek bij waarin hij alles noteert wat hij en A. meemaken en wat hij daarbij voelt. Het verzoek van Adriaan komt voort uit het feit dat hijzelf nimmer meer een relatie zal kunnen beginnen en hij –via de schrijfsels van Tomas- dit alles nog éénmaal wil meebeleven.

“Wat zou ik nou voor minnaar zijn als ik niet even naar deze aantekeningen keek? Bovendien zou ik nooit een betere gelegenheid krijgen dan deze om Adriaan te geven wat hij wilde.”

Met ‘Noem het liefde’ levert Heerma van Voss een intrigerende, rakende en bijzondere roman af over liefde, vriendschap, de dood en ethiek. Op subtiele en geraffineerde wijze beschrijft Heerma van Voss vooral ethische aspecten, maar ook de ontwikkelingen binnen de relatie met A. raken diep.

De structuur van het verhaal en de schrijfstijl van Heerma van Voss zijn van hoog niveau; zijn bijzondere personages zijn briljant weergegeven. Heerma van Voss lijkt, ondanks het feit dat hij al diverse boeken op zijn naam heeft staan, zichzelf nog altijd te willen overtreffen en weet u …. het lukt hem ook nog!

“Kilte bekroop me, mijn schouders trilden, mijn keel voelde opgezet aan. Hier, in de frisse lucht, ver weg van de stolp die mijn stedelijke appartement was, zag ik alles des te scherper. Een dezer dagen zou ze me verlaten, en ik zou me er niet tegen verzetten.”

De wijze waarop Heerma van Voss de clichés binnen ‘de liefde’ te pakken neemt, is alleen al prachtig. De conclusie dat liefde in feite een cliché is; de benoeming en ontkrachting van het cliché en de reflectie van de hoofdpersonen vanuit hun eigen referentiekader geven de lezers van ‘Noem het liefde’ werkelijk láppen stof tot nadenken. De subtiliteiten die dit boek bevat, vragen wel de nodige concentratie van de lezer, maar ik beloof u….dat doe je met ….liefde! Oei, wat een cliché….

Over de auteur
Daan Heerma van Voss (1986) is romanschrijver en historicus. Daarnaast schrijft hij voor verscheidene nationale en internationale kranten en tijdschriften, zoals NRC Handelsblad, Humo, De Morgen, Vrij Nederland, Das Magazin, De Volkskrant, de Israëlische krant Haaretz, het Zweedse dissidentbloggen, Svenska Dagbladet, PEN International, The New York Times en de Amerikaanse Vogue.

Uitvoering
Uitgeverij De Bezige Bij
ISBN 9789403110400
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/