Een lang verhaal kort
Na veertien jaar strandt de relatie van Monique. Nota bene op Sinterklaasavond komt ze erachter dat haar man haar bedriegt met zijn secretaresse. Ze besluit met haar kinderen te vertrekken en kan direct het appartement (magazijn) boven de winkel van haar zus betrekken. Ze zit niet bij de pakken neer maar doet er alles aan om haar leven weer op de rails te krijgen en krijgt daarbij hulp uit het dorp waar ze is komen wonen. In korte tijd weet ze van de betonnen muren en vloeren en gezellig vrouwenhuis te maken.
Haar ex komt al snel aanzetten met zijn nieuwe vriendin, zijn secretaresse. Monique ervaart kortstondig liefdesverdriet maar ook komt al snel een nieuwe liefde in haar leven. Wat start als een breuk met Sinterklaas, eindigt met een nieuwe relatie met Oud en Nieuw.

Persoonlijke touch
Zo snel als het leven van de hoofdpersoon gaat, zo snel lees je dit boek uit. Heerlijk om te lezen onder de kerstboom. Doordat het slechts 99 pagina's telt en vlot leest, heb je het na twee kerstdagen ook wel uit. En dat is maar goed ook, want kerst is de tijd van de clichés - en daar staat dit boek vol mee. Om er maar een paar te noemen: een rijke directeur die zijn vrouw bedriegt met zijn secretaresse, een knappe klusjesman, de sociale controle in het dorp en gourmetten met kerst.

Het boek is voorspelbaar, mede door de clichés. Halverwege weet je eigenlijk al hoe het eindigt. Maar maakt dat het een minder goed boek? Het is geen literair hoogstandje, maar dat hoeft ook niet altijd. Het is een feelgood boek dat je prima tussendoor kan lezen in december. Een momentje van rust in de toch al hectische tijd. En dan is een dun boek dat voorspelbaar is en lekker vlot leest eigenlijk wel prettig.

Al met al heb ik ervan genoten en ik zou het boek aanraden aan andere boekenwurmen. Voor tussendoor onder de kerstboom. Lekker een momentje voor jezelf.