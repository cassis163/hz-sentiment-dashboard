‘Een regenboog in de nacht’ is de debuutroman van Claire King. Het is een mooie maar vooral aangrijpende roman over de kinderlijke veerkracht in een ondoorgrondelijke en complexe wereld van verdriet van volwassenen. Het hoofdpersonage is de 5-jarige Pea.

Peony, afgekort Pea, woont in Frankrijk en is de dochter van een Franse vader en een Engelse moeder. Het is hoogzomer en Pea’s vader is een paar maanden geleden overleden. Haar zwangere moeder zinkt steeds verder weg in haar depressie en blijft dagenlang in haar bed. Hoe hard ze het ook probeert, Pea weet niet of nauwelijks meer tot haar moeder door te dringen. Ze is de meeste tijd aan zichzelf overgeleverd en struint de omgeving af met Margot. Op een van haar tochten ontmoet ze de zwerver Claude en trekt veel met hem en zijn hond Merlin op. In Claude denkt Pia een nieuwe vriend te hebben gevonden en misschien wel een nieuwe papa zodat haar Maman weer blij wordt en hun gezin ‘normaal’. Pia probeert te ‘overleven’ en maakt haar eigen kleine geluksmomentjes. ‘Een regenboog in de nacht’ is het verhaal van een al te rijke fantasie en de gevaren die daarmee gemoeid gaan.


Claire heeft een gemakkelijk te lezen schrijfstijl. Ze schrijft overtuigend en mooi.
Het verhaal is geschreven vanuit de hoofdpersonage Pea. Pea’s denkwijze en woordenschat passen niet bij een meisje van vijf. Echter door haar kinderlijke spelletjes kom je weer terug in de wereld van een 5-jarig kind. Het boek wordt onder de noemer ‘Feelgood’ geschaard maar daar is weinig van te merken. Verdrietige gebeurtenissen rijgen zich aaneen met hier en daar een lichtpuntje. Een emotioneel verhaal met veel verdriet en pijn. Er hadden wat meer vrolijke aspecten en hoogtepunten in mogen zitten. Er is weinig diepgang, hierdoor ‘kabbelt’ het verhaal wat door. Toch blijf je doorlezen omdat je wilt weten hoe het verhaal gaat aflopen.

‘Een regenboog in de nacht’ is een ode aan kinderlijke veerkracht.

Ik waardeer deze roman met 3,5 sterren. Aangezien hier op Hebban alleen hele waardes gegeven kunnen worden rond ik hem af naar boven.