Toen ik zag dat the Cerulean geschreven was door Amy Ewing was mijn interesse getriggerd, the Jewel serie staat namelijk al heel lang op mijn TBR lijstje. De prachtige omslag speelde natuurlijk ook wel een beetje mee, want wauw! Het is echt een schitterende cover (letterlijk en figuurlijk). Ik was heel benieuwd naar de schrijfstijl van Amy Ewing en ik kan gelukkig zeggen dat ik het boek bijna in één ruk uitgelezen heb.

The Cerulean zijn een volk met magisch bloed en ze leven in the City Above the Sky, een soort magische planeet dat zichzelf "linkt" aan een andere planeet door middel van de tether. Eens in de zoveel vele jaren reist the City Above the Sky verder naar een volgende planeet. Om dat te kunnen doen wordt er één Cerulean verkozen die de tether moet breken. Sera woont in de City Above the Sky, hoewel ze veel van haar ouders en haar vriendin Leela houdt, blijft ze nieuwsgierig en veel vragen stellen over de buitenwereld. Wanneer het moment daar is om verder te reizen naar een andere planeet, wordt Sera uitgekozen door Mother Sun om de tether te breken. En om dat te kunnen doen moet ze zichzelf opofferen en sterven...

Het verhaal wordt vanuit verschillende perspectieven verteld. Natuurlijk vanuit Sera, maar ook vanuit Leo en Agnes die wonen op de planeet waaraan the City Above the Sky op dat moment gelinkt is. Agnes en Leo worden onderdrukt door hun vader en worstelen beiden met dilemma's. Agnes valt op vrouwen, iets wat in Kaolin niet toegestaan is. Ook heeft ze veel interesse in wetenschap, maar mag ze van haar vader niet studeren. Ze plant een ontsnappingspoging om in Pelago te studeren, maar dan komt Sera, een meisje met magisch bloed, onverwachts op haar pad. Leo is al jaren bezig om de goedkeuring van zijn vader te krijgen en is behoorlijk loyaal aan zijn vader. Totdat zijn vader dankzij hem Sera in handen krijgt en hij langzaamaan begint in te zien dat de handelswijze van zijn vader niet helemaal juist is... Leela, de beste vriendin van Sera, blijft gebroken achter in the City Above the Sky nadat Sera zichzelf opgeofferd heeft, maar langzaamaan krijgt ze in de gaten dat er iets niet klopt en gaat op onderzoek uit.

Ik vond het leuk om over alle personages te lezen, maar Sera was wel mijn favoriet. De personages vond ik soms wat vlak, vooral bij Leo vond ik de ommekeer van loyaal zijn aan zijn vader tot meegaan in het ontsnappingsplan van Agnes heel "makkelijk" en mistte ik een beetje het innerlijke dilemma. Loyaliteit aan je ouders is toch iets moeilijks om los te laten. De volgorde van personages die aan het woord waren vond ik soms ook niet helemaal logisch, Leela kwam bijvoorbeeld best laat in het verhaal terug. Ik vroeg mij eigenlijk meteen af hoe het met the Cerulean ging nadat Sera zichzelf opgeofferd had, maar ik moest best lang wachten voor ik daar antwoord op kreeg.

In het hele boek stond het thema liefde behoorlijk centraal. Je las het onder andere terug in Sera die het gevoel had nooit verliefd te kunnen worden in haar wereld, Agnes die op vrouwen valt, Leo die worstelt met “liefde” van zijn vader krijgen, de wereld van the Cerulean en de vriendschappelijke liefde tussen Sera en Leela.

Dit boek was perfect om kennis te maken met de verschillende werelden en de dilemma’s waar iedereen voor staat . Ik ben ontzettend benieuwd naar het vervolg. Hopelijk zorgt de liefde die Sera voor haar ouders en Leela voelt in het volgende deel ervoor dat het haar lukt om terug te keren naar the City Above the Sky...