Barbara en haar vriend Robbert vieren met Barbara's zoontje Rens vakantie in de Ardennen alwaar zij een zakelijke kennis van Robbert ontmoeten die daar woont. Deze man, een auteur wiens naam onbekend blijft, is gefascineerd door de onopgeloste verdwijning van een jonge vrouw, zo'n aantal jaar geleden. Omdat Rens zich dreigt te gaan vervelen verzint Barbara een spel wat te maken heeft met deze verdwijning. Samen met de auteur proberen ze erachter te komen wat er toen is gebeurd. Maar wat begon als een onschuldig spelletje wordt al snel een serieuze aangelegenheid.

Ik heb dit boek als audioboek beluisterd en dat geeft naar mijn idee toch meer glans aan het boek. Vrijwel direct zit je in het verhaal en waan je je in de Ardennen met zijn heuvelachtig landschap en kabbelende beekjes. Zo verloopt het verhaal grotendeels ook, als een rustig kabbelend beekje. Een heerlijk ontspannen vakantie. Maar zodra de zoektocht die Barbara heeft bedacht begint, komt er een einde aan die rustige vakantie. De spanning stijgt, je weet als lezer niet wat er gaat gebeuren. Maar één ding is zeker: niets is wat het lijkt....