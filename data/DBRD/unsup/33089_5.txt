Lily en Rose groeien op de bloemenkwekerij van hun ouders op en zijn als zusjes onafscheidelijk. Ondanks dat Lily soms wat ‘anders’ was, werd ze altijd geaccepteerd door haar zus en hun beste vriend Seth. Rose raakt zwanger op jonge leeftijd en bevalt van een dochter: Antoinette. Al snel merken ze dat Antoinette ook ‘anders’ is. Lily kan hier slecht mee omgaan en als Seth ook nog eens zijn relatie met Lily verbreekt, krijgt ze ruzie met Rose en vertrekt. Het contact verwatert. Maar dan wordt Rose ernstig ziek en heeft ze Lily nodig om de bloemenkwekerij over te nemen en voor Antoinette te zorgen.

Kleine wonderen is geschreven door Stephanie Knipper en vertaald door Marike Groot en Sander Brink. Voor deze debuutroman liet Knipper zich inspireren door haar eerste dochter, Grace. Stephanie en haar man adopteerden Grace uit China waarna zij een ernstige vorm van autisme bleek te hebben.

Kleine wonderen wordt verteld vanuit verschillende perspectieven. Lily en Rose wisselen het woord af waardoor je langzaam steeds meer te weten komt over de bijzondere band tussen de zussen, maar ook hoe ze van elkaar verschillen, hun verleden en hoe ze de toekomst tegemoetzien. Wat dit verhaal meer bijzonder maakt dan gemiddeld, is dat het hoofdstukken bevat die worden verteld vanuit het perspectief van Antoinette. Het tienjarige meisje dat niet kan praten, mensen niet kan aankijken en in meerdere opzichten anders is dan anderen. Deze hoofdstukken geven je een kijkje in het hoofd van Antoinette, wat zorgt voor meer inzicht en een extra dimensie aan het verhaal geeft.

Door middel van deze perspectieven heeft Knipper geloofwaardige, mooie en sterke personages gecreëerd waarmee je vanaf de eerste bladzijde meeleeft. Ook de beschrijvingen van het leven op de bloemenkwekerij, de omgeving, natuur en natuurlijk de prachtige bloemen maken dit boek een genot om te lezen.

Naast de sterke personages en de prachtige beschrijvingen zit de opbouw van het verhaal ook nog eens goed in elkaar. Precies op het moment dat het voor de lezer wat langdradig kan worden, verandert het verhaal of zorgt een gebeurtenis of persoon voor meer spanning. De timing van Knipper is precies goed en dat zorgt ervoor dat je 300 pagina's lang door het verhaal geboeid blijft.

Tegen het einde voel je een plottwist aankomen, maar wat er gebeurt is zo onvoorspelbaar en verbluffend mooi. Je kan niet anders doen dan het boek met een voldane zucht dichtslaan en het verhaal nog even laten doorsudderen. Naast het feit dat het een mooi en bijzonder verhaal is zit er ook een boodschap in verborgen. Namelijk, wat het is om anders te zijn dan anderen en om begrip voor mensen te hebben die anders zijn. Want uiteindelijk zijn we allemaal gewoon mensen die liefde, steun en begrip nodig hebben.