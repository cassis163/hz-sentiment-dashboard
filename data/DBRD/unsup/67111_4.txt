David Finkel heeft de prestigieuze Pulitzerprijs gewonnen in 2006. In dit boek 'Thank you for your service' wordt op aangrijpende wijze beschreven wat een oorlogsmissie van veteranen eist. Soldaten die terugkeren van een missie en proberen het burgerleven weer op te pakken samen met familie.

Zoals Adam Schumann en zijn vrouw Saskia. Adam keert na 1000 dagen missie in Irak terug. Hij blijft zichzelf echter schuldig voelen vanwege het feit dat twee dienstkameraden van hem omkwamen. Dit gebeurde toen hij één keer niet mee ging op patrouille en achter bleef in het kamp. In de zoektocht naar hulp besluit hij uiteindelijk in therapie te gaan bij Pathway Home. Dit betreft een hulpprogramma van vier maanden en na weer 1000 dagen verder is hij eindelijk echt thuis.

Dit verhaal is slechts van een van de teruggekeerde soldaten. Ook de verhalen van Theresa & Tausolo, Nic & Sasha en James & Amanda zijn indrukwekkend. De soms wanhopige zoektocht naar steun,begrip en psychologische hulp is erg confronterend. Dan nog het ontzettende hoge aantal zelfmoorden onder veteranen. Uit het onderzoek van generaal Peter Chiarelli komt de schokkende conclusie dat circa 200.000 van de twee miljoen veteranen lijdt aan PTSS in Amerika.

Finkel heeft een confronterend boek geschreven over de impact van PTSS. Iets waar iedereen wel van gehoord heeft maar waarvan de gevolgen nog lang niet bij iedereen bekend zijn. Finkel heeft de verhalen opgeschreven zoals ze zijn. Confronterend, rauw, puur, vol emotie en gevoelens. Het schrijnende tekort aan begrip en adequate hulpverlening is pijnlijk om te lezen.

Het verhaal kwam op mij af en toe wat warrig over door de soms wat chaotische schrijfstijl vanuit verschillende perspectieven. Maar al met al vond ik het een heel indrukwekkend en confronterend boek. Een puur en eerlijk relaas van de werkelijkheid gezien vanuit de getraumatiseerde invalshoek van veteranen.
PTSS is een veel voorkomend en onderschat probleem waar de veteranen en families mee te maken krijgen. Ook wat betreft de juiste hulpverlening is er nog een lange weg te gaan. Het is te hopen dat er door dit boek nog meer bekendheid voor PTSS en daardoor meer gespecificeerde hulp gaat komen voor de slachtoffers.

Beoordeling **** sterren.