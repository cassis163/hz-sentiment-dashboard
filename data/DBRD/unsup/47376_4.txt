Het boek heeft twee verhaallijnen. In het eerste verhaal belt een Koerdisch meisje uit angst voor eerwraak stiekem met de politie. Rechercheur Anna Fekete wil voorkomen dat er iets met dit meisje gebeurt. Dit verhaal loopt in aparte hoofdstukken met een ander lettertype door dit boek. Door de woorden met soms grammaticale spelfouten besef je dat hier een etnisch meisje aan het woord is. Anna, die zelf uit een minderheidsgroep komt, is er heel vasthoudend in om dit meisje te beschermen. Dit verhaal eindigt onvoorspelbaar.

Het andere verhaal vertelt over Anna Fekete en hoe ze haar eerste opdracht bij de recherche beleeft nadat er iemand tijdens het hardlopen vermoord wordt.

Het is even wennen aan de aparte namen maar als je deze eenmaal kent duik je zo het verhaal in. De schrijfstijl is duidelijk en krachtig met zeer mooie uitspraken. De karakters worden goed uitgewerkt en het verhaal bouwt zich heel mooi op en zeker na de tweede moord laat het je niet meer los. Daarna wordt ook iets meer duidelijk wat de kolibrie te maken heeft met dit verhaal en dat is veel meer en luguberder dan dat je in eerste instantie zou vermoeden. Je wordt elke keer weer op het verkeerde been gezet over wie de dader kan zijn en pas op het allerlaatste moment komt hier verrassend duidelijkheid over. Jammer vond ikzelf dat het einde van het verhaal wat afgeraffeld was t.o.v. de rest van het boek. Dat deel had wat mij betreft wat uitgebreider gemogen.

Het verhaal is niet echt typisch Fins omdat de locaties overal zouden kunnen zijn maar door de opbouw van het boek is het wel echt een Scandinavische thriller.

In het boek zijn soms de eigen ervaringen van de schrijfster die zelf immigrant is te herkennen in de personage van Anna. De heimwee en het verlangen naar een eigen identiteit, een eigen naam.

Sterk debuut van deze schrijfster en ik zie dit boek dan ook als het eerste boek met rechercheur Anna in de hoofdrol van een serie.