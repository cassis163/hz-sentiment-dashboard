Metin komt als 5-jarige via Duitsland vanuit Turkije naar Nederland . Hij groeit op in de Bijlmer. Een wijk die opgezet is als voorbeeldwijk met veel groen en ruimte om te recreÃ«ren. Zijn vader, een werkloze communist, is onvoorspelbaar en gewelddadig vooral nadat hij gedronken heeft.
Op de Middelbare school waar Metin op verzoek van zijn vader geplaatst wordt op het Vwo, een niveau boven zijn kunnen, heeft hij het moeilijk en wordt enorm gepest totdat Kaya in zijn klas komt en ze vrienden worden.
Metin maakt de Bijlmerramp van dichtbij mee en naar aanleiding daarvan escaleert het op school en moet Metin wel uit zijn onzichtbaarheid treden om zijn vriend te steunen.
Ondertussen verpaupert de Bijlmer en wordt het steeds onveiliger en moeten er ook thuis drastische maatregelen genomen worden.
De titel Wees onzichtbaar is goed gekozen omdat Metin probeert onzichtbaar te zijn voor het geweld en het pesten zowel thuis als op school.
Het boek heeft een prachtige schrijfstijl met pareltjes van zinnen en leest prettig. Je groeit als het ware samen met Metin op.
Het boek legt duidelijk uit waardoor de achteruitgang van de Bijlmer kon gebeuren wat mij een beter inzicht gaf in dit stukje geschiedenis van Nederland.
De problematiek van een migrantengezin is vandaag de dag nog zeer actueel en herkenbaar.
Een prachtig boek.