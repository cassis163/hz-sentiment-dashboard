Verminkte Toekomst is het vierde deel in de VT serie van auteur Melissa Skaye. Naast deze VT reeks kwam de stand alone In Onschuld en de Fantasy Reeks Jeremy Jago uit haar pen. De auteur woont in Hoorn.

De personages in Verminkte Toekomst zijn voor lezers van de eerdere drie delen al bekend. Toch is voor de nieuwe lezer dit deel heel goed te begrijpen zonder deze voorinformatie. Noodzakelijke wetenswaardigheden worden en passant tussen de spannende verhaallijnen door duidelijk.

In de proloog maakt de lezer kennis met Emma. Vastgeketend in een smerige ruimte vreest zij voor haar leven. Al snel blijkt echter dat zij niet een willekeurig slachtoffer is. De dood die ze zo vreesde wordt een wens. Het leven op een afgelegen boerderij is erger dan de dood. Onvoorstelbare gruwelijkheden wachten haar.

Sanne Philips, Emma’s dochter, is rechercheur bij de politie in Hoorn. Op haar tiende, ruim 20 jaar geleden, verdween haar moeder. Opgevoed door haar grootouders tot een krachtige vrouw worstelt Sanne met het verlies. Vooral het niet weten wat er is gebeurd speelt haar parten. Ondanks de hulp van mensen in haar omgeving, Luca, haar collega en Will de Jager, een paragnost probeert Sanne haar demonen zelf het hoofd te bieden. Dit lukt. Totdat zij een ketting van haar dood gewaande moeder opgestuurd krijgt.

Vanaf bladzijde één weet Melissa Skaye de lezer een beklemmend gevoel te bezorgen. Dit gevoel verdwijnt pas als de laatste bladzijde wordt omgeslagen. Verschillende verhaallijnen, alle vrijwel even gruwelijk, worden in korte, krachtige hoofdstukken beschreven. Regelmatig moet je als lezer je hoofd even afwenden om de gebeurtenissen niet al te hard binnen te laten komen. Skaye schuwt niets om de horror van het leven van Emma over te brengen.

Als het boek is dichtgeslagen blijf je als lezer met maar één vraag achter. Wanneer verschijnt VT5?