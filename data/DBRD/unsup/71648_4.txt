Pieter Van in en Hannelore Martens zijn pas terug van hun huwelijksreis in Argentinië, wanneer Violet Stroobandts aangifte komt doen van de verdwijning van haar vriend, Jakob Decloedt. Van In en zijn collega Guido Versavel vermoeden dat het om een uit de hand gelopen huiselijke ruzie gaat waarop Jakob zijn biezen heeft gepakt. Violet spoort de inspecteurs echter aan om de verdwijning te onderzoeken, want volgens haar zou er iets vreselijks gebeurd zijn. Wanneer Van In en Versavel het huis van Jakob Decloedt binnendringen en daar ontdekken dat het huis van de man volledig overhoop is gehaald, zijn ook zij ervan overtuigd dat er meer aan de hand is. Ze besluiten op onderzoek uit te gaan.
Doordat de schrijver de straat- en plaatsnamen van de omgeving waar het verhaal zicht afspeelt in sommige gevallen weergeeft zoals ze in werkelijkheid zijn, raak ik al een beetje bekend met de stad waar het verhaal zich afspeelt, namelijk Brugge. Ook geeft deze thriller een indringend beeld van de wereld van de maffia, de corrupte politici, witwaspraktijken enz. De wereld is een complex geheel met vele instanties en verschillende rangen in de samenleving. De hogere rangen worden altijd in de kijker geplaatst als zijnde de eerlijke, goede mensen die alles volgens het boekje doen. In dit boek wordt op een literair mooie manier weergegeven hoe het tegendeel soms waar kan zijn.
Het verhaal krijgt een extra dimensie doordat men zeer vaak van vertelstandpunt verandert. Personale vertellers en ik-verteller wisselen elkaar af. Men vertelt het gebeuren vanuit het standpunt van onder anderen Van In en het liefje van Kirpitsjenko. Sommige delen van het verhaal worden verteld door de ogen van inspecteur Van In. Door deze afwisseling leest het verhaal vlotter.
Tango is een interessant verhaal dat vlot leest. Ik vind Pieter Aspe een goede schrijver. Hij verricht uitstekende research en heeft ongelooflijk veel fantasie. Het hoofdpersonage Pieter Van In vertoont veel overeenkomsten met Pieter Aspe zelf. Pieter Van In wordt afgebeeld als een levensgenieter die graag een Duvel drinkt, een sigaret rookt en bepaalde seksuele lusten heeft.
Het verhaal is wel aangrijpend. Themas als corrupte politici en prostitutie liggen in de samenleving nogal gevoelig. Ik werd hierdoor meegetrokken in het verhaal. Ik had oprecht medelijden met wat Pieter en Hannelore doormaakten, al besefte ik dat het verhaal uiteindelijk fictie is.
Tango is een meesterwerk onder de misdaadverhalen. Het verhaal steekt knap in elkaar en is spannend van begin tot einde: een verhaal om in één ruk uit te lezen.