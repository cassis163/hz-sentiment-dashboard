Sofie is een jonge vrouw van twintig en studeert aan de kunstacademie. Ze woont op kamers in Groningen, samen met Morris, haar beste vriend, en Charlotte, die ze pas kort kent. Sofie is stiekem verliefd op een nieuwe docent. Hij lijkt ook interesse in haar te hebben want hij stuurt een vriendschapsverzoek via Facebook. Zij accepteert dit direct. Die ene klik verandert haar leven. Er ontstaat een romance, die zich uitsluitend via internet en Whatsapp ontwikkelt. Want niemand mag het weten. Alleen Charlotte, haar huisgenoot, neemt ze in vertrouwen. Vanaf de dag dat ze deze relatie begint, staat haar wereld op de kop. Ze wordt gestalkt en belandt opeens in vreemde en gevaarlijke situaties. Wie zit erachter? Is docent Ben wel te vertrouwen? Is Morris jaloers? De waarheid is gruwelijker dan ze ooit had kunnen vermoeden…
In het dagelijks leven is Marleen Ekelmans musicaldocent en werkt ze met Young Adults. Hierdoor weet ze wat er leeft bij deze jongeren en één van deze thema’s heeft ze verwerkt in deze nieuwe thriller Fatale Klik. We kennen allemaal Facebook en regelmatig krijg je een verzoek om een vriendschap te accepteren. Sofie is een ambitieuze student aan de kunstacademie en heimelijk verliefd op haar docent Ben. Een relatie die gevoelig ligt want een relatie tussen een docent en student is nog niet echt geaccepteerd. Gelukkig kan ze haar verhaal goed kwijt bij Charlotte. Ze wonen samen met Morris, een jeugdvriend van Sofie, in een studentenhuis.
Het studentenleven in een universiteitsstad wordt goed beschreven. Studeren, eten, werken, uitgaan, alles wordt beeldend beschreven. Marleen Ekelmans blijft dicht bij de studentenbeleving. Sofie krijgt een uitnodiging op Facebook van haar docent Ben. In de klas spreken ze niet meer dan nodig is en deze uitnodiging is mysterieus. Toch accepteert Sofie de vriendschap en deze klik zal haar leven veranderen. Ben en Sofie gaan al snel appen en de gesprekken worden intiem en uitdagend. Dat ze hem in de klas amper spreekt wijt Sofie aan het geheimhouden van hun relatie. Parallel aan deze gebeurtenis loopt de verhaallijn van het stalken. Sofie heeft een geheime belager en hij zit haar dicht op de huid. Ze voelt zich onveilig en weet niet goed wie ze moet vertrouwen.
De schrijfstijl van Marleen Ekelmans past uitstekend bij het jongere publiek en hun belevingswereld. Het stalken is haast voelbaar en op indringende wijze beschreven. Het slot komt snel en abrupt, bijna een anticlimax. Volgens mij had hier de verhaallijn kunnen doorlopen wat het verhaal extra diepte had kunnen geven. De thriller had dan aan kracht gewonnen. Het slotakkoord werd te vroeg ingezet.