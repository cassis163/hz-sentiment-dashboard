Al vaak had ik lovende kritieken gelezen over boeken van Judith Visser, dus ik werd nieuwsgierig en nam 'Vreemden in de nacht' mee uit de bibliotheek. Cassandra Wolf neemt haar intrek in een afgelegen huis in Rockanje. Ze heeft haar aan gokken verslaafde vriend Finn verlaten, hoewel ze nog van hem houdt en hij van haar. In het nieuwe huis is ruimte voor een praktijk als voedingsconsulente. Ook wil ze een boek over voeding schrijven. Midden in de nacht, steeds op dezelfde tijd, wordt ze wakker van geschreeuw. Als ze op onderzoek uit gaat is er niets te zien. Haar vriendin Franka komt ook kijken en luisteren. Ze ontdekken, dat in het huis veertig jaar eerder een dubbele moord is gepleegd. De praktijkruimte van Cassandra was toen, veertig jaar eerder, het atelier van een kunstenares.
De hoofdstukken hierover worden afgewisseld met hoofdstukken over Olga, die in die tijd het jonge kappershulpje was, dat graag een rijke man aan de haak wil slaan. Even denkt ze, dat dat haar gaat lukken, maar Rutger, de beoogde echtgenoot heeft wat wonderlijke trekjes. Hij is ook de echtgenoot van de kunstenares, zoals al snel duidelijk wordt.
Best wel spannend, goede, onverwachte plot. Maar ik had af en toe het gevoel, dat er een paar weetjes ontrukt waren aan Wikipedia en dat het verhaal daarom heen was gecomponeerd. Beetje gezocht, hier en daar. Toch een aardig zomers snellezertje.