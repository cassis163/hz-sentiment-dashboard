...
Net als bij het eerste boek van deze schrijfster volgen we in dit boek eigenlijk twee verhaallijnen. Naast Lisa volgen we immers ook Kathy – een jonge moeder die haar echtgenoot verlaat en samen met haar dochtertje terug bij haar ouders gaat wonen. Beide perspectieven wisselen elkaar snel af door de korte hoofdstukken. Voor mij persoonlijk leek Lisa’s verhaal het meeste aandacht te trekken.

Ik kon haar eerlijkheid wel appreciëren al brengt die haar regelmatig in genante situaties. Ook de skype-gesprekken met haar vriendin Tess waren vaak grappig. Tess lijkt immers over een ongelimiteerde fantasie te beschikken én lichtjes gefascineerd te zijn door gezonde voeding. Ook de interactie tussen Lisa en William sprak me aan. ‘Klinkt het niet dan botst het‘ is een zegswijze die echt op hen van toepassing is. Ze zijn meer aan het kibbelen dan dat ze een gewoon gesprek voeren.

Vaak zijn die conversaties vrij hilarisch maar af en toe is het ook een beetje te veel van het goede. Op zo’n moment leek het wel alsof een comedian al zijn grappen in één boek wilde verwerken. Af en toe viel het me ook op dat personages langs elkaar heen praten. Dat is al vrij vermoeiend wanneer het tijdens een echt gesprek voorkomt maar wanneer je het leest wordt het soms nogal chaotisch.

‘Enkeltje Ierland’ bevat net als zijn voorganger zowel humor als romantiek waardoor het perfect in het Feelgood-genre thuishoort. Dat het verhaal zich ook nog is afspeelt op een prachtige locatie is uiteraard mooi meegenomen.