Olifant Bompa ging iets doen, maar is vergeten wat dat iets was. Hij vraagt het Aap en die heeft hier wel een antwoord op. De pestkop maakt flink misbruik van de goedgelovigheid van Bompa. Hij vermaakt zich kostelijk door de vergeetachtige olifant de gekste dingen te laten doen. Eigenlijk is Aap ronduit wreed en wanneer Bompa zich eindelijk weer weet te herinneren wat hij echt van plan was is Aap nog niet jarig…..

Wederom komt Jarvis met een humoristisch prentenboek, ook dit keer is -net als in het eerder verschenen Marcs grote gevaarlijke tanden– het thema pesten. De gedetailleerde Illustraties zijn groot, vol bonte kleuren en ogen dan ook vrolijk. De afbeeldingen van de dieren zijn grappig en herkenbaar voor kleine kinderen. Het verhaal is droevig en grappig tegelijk. Het verhaal leest gemakkelijk en helpt om een onderwerp als pesten gemakkelijker bespreekbaar te maken.