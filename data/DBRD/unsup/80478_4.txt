Mischling is een hartverscheurende en indrukwekkende roman over de onverwoestbare, bijzondere band die tweelingen met elkaar hebben. Konar neemt de lezer mee naar een wereld die te afgrijselijk is voor woorden, en waarin de bizar sterke liefde tussen twee jonge meisjes ervoor zorgt dat het leven in die wereld enigszins draaglijk wordt.
In 1944 komt de identieke tweeling Perle en Stacha met hun opa en moeder aan in Auschwitz. Gruwelarts Mengele vindt het stel meteen interessant vanwege het feit dat ze Mischling zijn, en hij maakt ze deelgenoot van zijn programma. Hoewel men het doet voorkomen dat zij die onder Mengele vallen het beter hebben in het kamp, zijn de gruwelen waaraan de meisjes blootgesteld worden buitengewoon verschrikkelijk. Samen proberen ze op hun eigen fantasierijke wijze zo positief mogelijk te blijven en ongeschonden uit de strijd te komen. Dit gaat hen redelijk af, totdat Mengele de zusjes uit elkaar plaatst en het doet lijken alsof Perle op mysterieuze wijze verdwenen is. Stacha raakt in zichzelf gekeerd en wi niet geloven dat Perle dood is. Na de bevrijding gaat ze samen met Feliks, een mededeelnemer aan Mengele’s meerlingprogramma, op zoek naar haar zusje… en naar Mengele, die zal moeten boeten voor zijn daden. Tijdens hun uitputtende reis door verwoest Polen merken zij dat de gevaren van de oorlog nog steeds op de loer liggen en dat ze dus nog verre van veilig zijn. Perle, die tijdens de bevrijding door Russische soldaten wordt gevonden en door twee van Mengele’s ‘werknemers’ in veiligheid wordt gebracht, is haar geheugen grotendeels kwijt. Van haar tweelinghelft kan zij zich geen details herinneren. Op haar reis door na-oorlogs Polen komen er echter steeds meer flarden terug. Zullen de zusjes erin slagen elkaar weer te vinden, letterlijk en figuurlijk?