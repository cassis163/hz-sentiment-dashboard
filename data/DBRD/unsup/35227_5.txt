Heb je met veel plezier naar Benedict Cumberbatch gekeken in zijn rol als Sherlock Holmes in de gelijknamige serie van de BBC, dan is Het Rosie Project wel wat voor jou.

In Het Rosie Project maak je als lezer kennis met de superintelligente Don Tillman. Deze man met vaste gewoontes en een groot gevoel voor rechtvaardigheid is op zoek naar de perfecte partner. Dat blijkt niet eenvoudig, want Don heeft de gewoonte om een vrouw meteen af te wijzen op het moment dat hij iets vindt dat hem niet aanstaat. Kennis en intelligentie zitten hem duidelijk in de weg, al is hij zichzelf daar niet van bewust.
Om de kans te vergroten dat hij de perfecte partner vindt, begint hij met ‘Het Echtgenote Project’. Zestien pagina’s met vragen die het vinden van een geschikte vrouw makkelijker zou moeten maken. Het project heeft echter niet de gewenste uitwerking en eventuele toekomstige partners worden soms al na de eerste vraag afgewezen.

Een misverstand zorgt er echter voor dat hij toch met een vrouw afspreekt in het restaurant van een chique hotel. Wat er daarna gebeurd is niet alleen hilarisch en tranentrekkend, maar ook heel leerzaam. Onze maatschappij is duidelijk niet berekend op intelligente personen die het moeilijk vinden om zich aan te passen aan het gangbare gemiddelde.

Dit boek kreeg ik door een vriendin in mijn handen gedrukt. ‘Lezen’, zei ze, en dat deed ik. Na een middag lezen was het boek uit, had ik buikpijn van het lachen en was ik ontroerd door de uiteindelijke ontknoping.