“Waar ik ga”, had ook “Ik ben de weg kwijt” kunnen heten, of “Verschillende soorten verlies”, want deze beide zinnen komen veelvuldig terug in deze Young Adult roman van Gayle Forman.

Freya, Nathaniel en Harun, drie jonge mensen die elkaar niet kennen allen met hun eigen problemen, ontmoeten elkaar door een sullig ongeluk in een park in New York. Het ongeval verbindt ze, en ze blijven de hele dag samen. In de daarop volgende hoofdstukken worden via flashbacks de levens van deze drie uitgewerkt. Zo is Freya een populaire zangeres die haar stem kwijt is, Is Nathaniel alleen komen te staan, na een moeilijke periode met een vader die niet in orde was en is er voor de homofiele Harun een onmogelijke keuze tussen zijn vriend James en zijn Islamitische familie.

Dan blijkt de kracht van vriendschap. Met elkaar weten ze boven zich zelf uit te stijgen en de problemen aan te pakken die ze alleen niet wisten op te lossen.
Door deze opbouw van het verhaal, de verdeling van de verhalen van personages in het heden en het verleden, leef je als lezer mee met deze jonge mensen en voel je hun pijn en de opluchting als er een beslissing is genomen en een plan B of C binnen bereik komt.

Maatschappelijke problemen gaat Gayle Forman niet uit de weg, maar ze brengt ze wel op een begrijpelijke en toegankelijke manier. Dat gecombineerd met een fijne manier van schrijven, wat vlot leest (of luistert), maakt het een bijzondere roman, zowel voor young adults, tot ver voorbij die doelgroep.