Harlan Coben is al ongeveer 20 jaar een actief auteur met talrijke thrillerprijzen op zijn naam. Ieder jaar verschijnt er een nieuwe thriller, die altijd op de bestsellerslijsten verschijnt. Verzoeking is nummer 17 en zijn dertiende vertaalde boek, dat zich  zoals gebruikelijk bij hem  in een Amerikaans voorstadje afspeelt en ook nu weer een actueel thema aansnijdt: pedofilie. Ook privacybedreiging per internet en de rol van de journalistiek is op een boeiende wijze in de verhaallijn verweven.
De hoofdpersoon lijkt eerst jongerenwerker Dan Mercer te worden, afgestudeerd aan een beroemde universiteit. Hij staat bekend als zeer geëngageerd, maar wordt betrapt door een cameraploeg, als hij fysiek contact wil maken met een dertienjarig meisje. Na het eerste hoofdstuk echter verlaten we hem voor lange tijd om gedurende de rest van het boek mee te leven met Wendy Tynes. Zij is de tv-reporter, die bekend is vanwege haar reality programma Op heterdaad, waarin ze allerlei pedofielen in de val probeert te lokken. De rechter spreekt de beklaagde wegens ongeoorloofd bewijs vrij, maar de heksenjacht op hem en degenen, die hem nog niet hebben laten vallen, gaat fanatiek verder. Een ander uitgezet pad in dit boek is de onverklaarbare verdwijning van Haley McWaid, een 17-jarige teenager, waardoor de emoties van vergelding in de gemeenschap nog meer opgestuwd worden. Wendy ontdekt allerlei verbanden tussen de verdwijning van Haley en Dan Mercer en ze bijt zich ondanks haar tijdelijke ontslag in deze zaak vast. Ze raakt gaandeweg het verhaal steeds minder overtuigd van haar aanvankelijke gelijk. Tijdens haar onderzoek stuit ze op een groep van voormalige studievrienden met een doorwoekerende gebeurtenis van decennia terug. Ze is getuige van een ogenschijnlijk brute moord en wordt ook zelf geconfronteerd met morele vragen rond sensatiejournalistiek, wraak en vergeving.
Via haar speurwerk worden zij en daarmee de lezer regelmatig op het verkeerde been gezet en dit gaat in een sneltreinvaart door tot letterlijk de laatste bladzijde. Vanwege het net iets te vele aantal plotwendingen en karakters en wegens het ook nog even opduiken van een allesweter worden de vijf sterren net niet gehaald, maar blijft deze literaire thriller zeer de moeite van het snel doorlezen tot het einde waard.