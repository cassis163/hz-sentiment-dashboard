Intrigerende zedenschets over een mediamagnaat die in een soort Zomergasten terechtkomt. Hij ziet het als de kroon op zijn eigen imperium, terwijl de programmamakers hem het vuur aan de schenen willen leggen over eventuele lijken in de kast. Een en ander mondt uit in een vermakelijk steekspel tussen de tegengestelde belangen van een populaire televisieproducent in een links bolwerk vol politiek correcte meningen.

Mooi hoe Michael Berg steeds weet te spelen met de oerangst dat alles wat je doet en zegt wordt bekeken en gewogen door andere mensen. Je voelt continu die spanning dat duistere kanten van het personage ontmaskerd gaan worden, hoe hij ook zijn best doet om die te verhullen met retoriek en acteerwerk. Na het lezen van deze roman ga je opeens heel anders tegen een programma als Zomergasten aan kijken. Niet meer als een veilig programma van de publieke omroep, maar als een gruwelijk kruisverhoor dat aan sensatie niks onderdoet voor waar de commerciÃ«le televisie mee aan komt zetten. De spanning wordt gekoppeld aan een plot dat door tijd en ruimte heen vliegt en daarbij op de juiste momenten met nieuwe aspecten van het hoofdpersonage aan komt zetten. Steeds als je Heller denkt te kennen, blijkt hij toch weer onverwachte dimensies te hebben.

Misschien zit hem in de gladde afwerking mijn enige puntje van kritiek: het grijpt allemaal net iets te mooi in elkaar, alsof elk los eindje opgelost moest worden met het uitlezen hiervan. Zelf ben ik meer een liefhebber van dat er uiteindelijk iets van het mysterie bewaard blijft