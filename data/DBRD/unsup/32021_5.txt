De cover is prachtig. Je ziet een afbeelding van Fenna met drakenschubben boven haar wenkbrauwen. Fenna kijkt je strak aan. Onder haar gezicht staat de titel van dit boek in een magische cirkel van vuur. De cirkel spring direct in het oog door het kleurgebruik. Bovenaan de cover staat de titel van de serie in duidelijke gele kleuren, die terugkomen in de cirkel onderaan de cover. Ik geef de cover een 8.

Het verhaal: Fenna is terug op de Drakenburcht en probeert haar leven weer op te pakken. Dit gaat echter niet zo makkelijk als zij had gehoopt. Haar avonturen uit deel 1 hebben zowel lichamelijk als geestelijk hun sporen achtergelaten. Zo zijn er op haar gezicht schubben verschenen en Fenna kan steeds slechter zien. Haar ogen branden en jeuken en na bezoek aan de ziekenboeg blijkt dat ze langzamerhand blind wordt. Psychisch is ze er niet veel beter aan toe. De Witte (draak) heeft een diepe indruk bij haar achtergelaten en Fenna heeft tijd nodig om dit alles te verwerken. Arland wil haar helpen, maar daar heeft Fenna geen behoefte aan. Ze heeft ruimte nodig. Helaas heeft dat zijn weerslag op hun relatie. Fenna is een vechter en besluit dat ze haar roeping om Drakenzieler te worden wil blijven volgen en de opleiding af te maken.
Gille is van de Kring de enige overlevende na de strijd. In eerste instantie weet hij niet hoe hij verder moet. Dan vindt hij de kist met vuurballen van zijn Meester. Deze kist blijkt naast de vuurballen ook een dagboek van de Meester en amuletten te bevatten. Hij besluit na het lezen van het dagboek de taak van de Meester op zich te nemen en deze af te maken. Hij wil zich wreken op Fenna en vooral de Drakenburcht.

Mening/conclusie: Het verhaal gaat direct verder waar deel 1 gestopt is. Het voelde als een soort thuiskomen, je zit gelijk weer in het verhaal. De personages voelen vertrouwd aan, als oude vrienden die je een tijd niet hebt gezien, maar waar je gelijk weer die bepaalde connectie mee hebt.
Cocky van Dijk is een rasechte vertelster. Ze weet bijvoorbeeld uitstekend de eenzaamheid, de angsten en de ongerustheid van Fenna weer te geven, nu Fenna weer onder de levenden is. Haar relatie met Arland en hoe hij Fenna verstikt met zijn zorgzaamheid. De scènes in de schemerwereld zijn zeer beeldend neergezet. Ze zijn heerlijk ijzingwekkend. De dolende zielen spelen ook in dit deel weer een rol en zijn nog angstaanjagender dan in deel 1.
Het verhaal leest prettig en is gedetailleerd geschreven. Om een voorbeeld hiervan te geven: “De geur van oud bloed hing vreemd zoet en zwaar in de lucht en liet zijn nog nuchtere maag opspelen.”
De onderlinge scènes tussen de personages zijn sterk beschreven, je hebt het gevoel er daadwerkelijk bij te zijn. De karakters worden in dit boek ook verder uitgediept. Je leert bijvoorbeeld via het dagboek de Meester en zijn standpunten beter kennen. Eames krijgt een grotere rol en van één van zijn scènes (een dinertje) is zo humorvol beschreven dat ik hardop moest lachen. De draak Aureolus heeft zonder meer mijn hart gestolen. Maar ook de andere karakters zijn gegroeid, wat het verhaal zonder meer ten goede komt.
Het verhaal is meeslepend. Er zit ten opzichte van deel 1 nog meer verdieping in en meer spanning. Deel 1 was al erg goed, met deel 2 laat Cocky van Dijk zien dat ze het niveau niet alleen evenaren maar zelfs te overtreffen.
Wat ik zeer knap vindt, is dat de schrijfster je weer moeiteloos meeneemt in het tweede deel, ook al had deel 1 een afgeronde verhaallijn. Het is schitterend geschreven en het boek heeft een zeer spannend einde. Ook heeft Cocky van Dijk halverwege het boek een verrassing in het boek, die ik niet aan zag komen, maar mij (en ik denk ook andere lezers) nog meer in het verhaal heeft getrokken. Ik kijk enorm uit naar deel 3. ik ben ervan overtuigd dat Cocky van Dijk ons dan wederom zal weten te verrassen.
Dit is fantasy op zijn best.

Het boek krijgt van mij 5 welverdiende sterren.

Jeanine Feunekes-Both

De Perfecte Buren