Alhoewel je bijna vanaf de eerste bladzijde weet wie het slachtoffer is en wie de dader, is dit toch een razend spannend boek. De grote vraag is waarom.
Walter Dabney is een man op leeftijd, heeft een vrouw, vier volwassen dochters, een geweldige zaak opgebouwd. En toch. Op een dag vermoordt hij Anne Berkshire, op klaarlichte dag voor het Hoover building in Washington D.C., met getuigen.
Een van de getuigen is Amos Decker. Voordat hij de kans heeft om de man in te rekenen, pleegt Dabney zelfmoord. Waarom? Wat bezielt die man?
Heel dit boek gaat over de waarom vraag, het motief van de man. Het wordt graven in het verleden van dader en slachtoffer en als je maar lang genoeg graaft, vind je bij iedereen wel wat vuile was.
Hier is wel veel vuile was. Was het een willekeurige vrouw of was dit een gerichte aanslag?
Er zijn in het begin veel meer vragen dan antwoorden.

Spannend, korte hoofdstukken die de vaart erin houden, grappig want door de 'ziekte' van Amos Decker komt hij dikwijls onbewust grappig uit de hoek. Amos heeft een geweldig geheugen en ziet kleuren bij mensen. Hij is ook behoorlijk asociaal en sociaal gehandicapt en dat drijft vooral zijn medewerkers tot waanzin.