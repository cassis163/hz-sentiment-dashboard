De nieuwe Karin Slaughter is, ondanks de verwachtingen die de cover en de titel wekken, geen nieuwe Sara Linton en Will Trent. Veroordeeld wordt gepresenteerd als een stand alone thriller, maar heeft alles in zich om tot een nieuwe serie uit te groeien. Het verhaal speelt zich af in het Atlanta van de jaren 70. De Verenigde Staten kennen een lange traditie van rassenscheiding waar formeel in 1964 een einde aan werd gemaakt met de Wet op de Burgerrechten. In een zuidelijke staat als Georgia duurde het echter erg lang voordat dit ook daadwerkelijk doorsijpelde naar de praktijk.

Maggie Lawson komt uit een politiefamilie en is zelf agente bij het Atlanta Police Department. Tegen wil en dank wordt ze opgescheept met nieuweling Kate Murphy die in bijna alles haar tegenpool is en dat op het moment dat een politiemoordenaar, de Atlanta Shooter, weer heeft toegeslagen. Maggie’s broer Jimmy is betrokken bij deze aanslag en dat hij liegt over de gebeurtenissen is direct duidelijk voor de scherpzinnige Maggie. Wanneer Jimmy verdwijnt en een raadselachtige afscheidsbrief achterlaat stort Maggie zich, met Kate in haar kielzog, op de zoektocht naar haar broer. Terwijl ze door werkelijk alles en iedereen worden tegengewerkt leidt dit eigen onderzoek hen uiteindelijk recht in de armen van de moordenaar.

Veroordeeld is een heel ander boek dan wat we kennen van Karin Slaughter. Geen nagelbijtende spanning en er rollen geen afschuwelijk verminkte lijken uit de kast. De jacht op de Atlanta Shooter vormt eigenlijk de omlijsting voor het ware verhaal van het tijdsbeeld dat Slaughter hier vertelt. En dit doet ze zoals altijd op onnavolgbare wijze. Corruptie, haat tegen vrouwen en homo’s, racisme, geweld en machtsmisbruik overgoten met een stuitend gebrek aan vaardigheden bij het politiekorps. Tenenkrommend is het om te lezen hoe Maggie en Kate behandeld worden door hun mannelijke collega’s. En hoe groot de opluchting wanneer het eindelijk payback time is voor de dames. Geheel in de traditie van Slaughter zijn Maggie en Kate sterke vrouwen die zeker in staat zullen zijn om een verandering in gang te zetten. Dit gebeurt echter niet in Veroordeeld, Karin Slaughter houdt het geheel uiterst geloofwaardig.

Natuurlijk wachten alle fans op een nieuwe Sara en Will, maar van een eventuele volgende Maggie en Kate zal iedereen evengoed smullen.