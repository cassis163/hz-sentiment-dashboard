Francisca groeit op binnen een kleine sektarische geloofsgemeenschap die zichzelf Hugenoten noemt met een vrouw Jojo als machtige leider. Het lukt haar als kind niet om met een wit hart te leven zoals de gemeenschap van haar eist. Ze is continu in strijd met zichzelf om zich meer open te stellen voor dit geloof. Op haar 29e valt de gemeenschap uit elkaar en begint voor haar een nieuwe innerlijke strijd over wie ze is en welke invloed haar jeugd op haar heeft gehad op de rest van haar leven.
Het verhaal is opgebouwd in korte hoofdstukken die momenten, flarden van herinneringen zijn over hoe Francisca haar jeugd beleefd als ze nog Kika wordt genoemd. Haar puberteit, waarin haar naam veranderd wordt in Franny en haar jong volwassen zijn Gaandeweg lees je meer over de Kring van gelovigen en de bijzondere opvoeding van het meisje. Enerzijds de gelukkige momenten en bijzondere gebeurtenissen zoals het samen op vakantie gaan en het gezamenlijk zingen van liederen en de Bijbelstudie. Veel van deze teksten zijn opgenomen in het verhaal wat een duidelijk beeld geeft wat voor impact deze verzen op de auteur hadden en nog hebben. Anderzijds haar ervaringen die een stempel gedrukt hebben op haar leven door het anders zijn. Bijvoorbeeld in de klas waar ze geen Sinterklaas mocht vieren. De Kring werd als familie beschouwd die belangrijker was dan echte familie. Ook was er fysiek geweld binnen de Kring door bijvoorbeeld de mattenklopper of periodes waarin je gewoon letterlijk genegeerd werd tot je weer in genade werd aangenomen. Het meisje heeft schuldgevoelens over hele kleine dingen en kan daarover piekeren omdat ze een wit hart wil krijgen en zich open wil stellen voor God maar zichzelf onrein voelt omdat ze zichzelf egoïstisch, leugenachtig of ijdel vindt. Ze wil graag geliefd zijn en waardering en erkenning krijgen maar worstelt ermee dat ze die erkenning liever in haar huidige leven wil krijgen dan door zich voor 100% aan God te geven en Zijn belofte tot Eeuwig leven. Jojo is voor Franciska synoniem aan God. Ze aanbidt haar en heeft tegelijkertijd angst voor haar mening. Bang dat ze door haar wordt afgewezen of veroordeeld. Zeker ook omdat haar moeder door Jojo niet rein wordt verklaard verbaasde het me dat de sekte zo’n grote invloed op dit gezin kon uitvoeren. Door dit boek lees je hoe het komt dat een sekte zo krachtig kan worden zonder dat er iemand inzicht in krijgt. Wat er zich in deze gesloten gemeenschap afgespeeld heeft zonder dat iemand van buitenaf of van binnenuit voor de leden op durfde te komen. Je leest hoe sterk de invloed van een leider kan worden en wat er kan gebeuren nadat de leider er niet meer is. En ook hoe niemand dit allemaal kon voorkomen. In het derde deel van het boek als Francisca volwassen is en uit de sekte is worstelt ze nog steeds met haar leven en haar geloof. Dit deel had wat mij betreft nog iets uitgebreider gemogen omdat hier ook de antwoorden lagen voor wat er zich eerder afgespeeld heeft. Ik had dan ook graag meer te weten gekomen over Francisca haar schoolleven en hoe ze zich daar staande kon houden en hoe haar klasgenoten en het buitenleven naar de sekte keken want het boek gaat voor een groot deel over het leven binnen de sekte. In dit deel wordt ook verteld waarom haar moeder niet ingreep. In dit deel vind Francisca haar weg terug in het leven begeleid door een dominee. Een aangrijpend verhaal om te lezen.