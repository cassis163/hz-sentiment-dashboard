Soms heb ik van die fases waarin ik een tijdje achter elkaar boeken over hetzelfde onderwerp of boeken uit hetzelfde genre lees. Nu voel ik dat ik in de ''thrillerfase'' kom. Dat is in de eerste plaats te danken aan het geweldige 'Methode 15/33' waardoor ik de smaak te pakken kreeg en zin had in nog een spannende thriller. En in de tweede plaats te danken aan dit boek: 'Het recht van de sterkste'. Ik had nooit eerder van dit boek of deze schrijfster gehoord, maar in de bibliotheek trok de cover mijn aandacht. En ik heb er geen spijt van dat ik dit boek mee naar huis nam, want oh, wat was dit een goed boek, zeg.

Na jaren van nachtmerries en therapie heeft Reeve haar leven weer aardig op de rit. Regelmatig denkt ze nog rillend terug aan het moment dat ze op haar twaalfde ontvoerd werd en jaren vastgehouden werd door de sadistische Flint, maar ze probeert haar leven hier niet door te laten beheersen. Maar dan wordt bekend dat Flint niet langer veilig achter slot en grendel zit, maar met een slim plan en veel geweld heeft weten te ontsnappen uit de TBS-kliniek.... Reeve weet dat hij op zoek zal gaan naar haar. Maar in plaats van zich te verschuilen, besluit ze samen met een gepensioneerde ex-FBI-agent de jacht op hem te openen. Want wie kent deze psycho nou beter dan het slachtoffer dat jaren in zijn kelder zat?
Een bloedstollend kat-en-muis-spel begint...

Vanaf de allereerste bladzijde zat ik volledig in dit spannende verhaal en het liet me daarna niet meer los. Met korte vlotte hoofdstukken en wisselende perspectieven weet Carla Norton je aandacht van begin tot eind vast te houden. Bladzijde na bladzijde sla je om.
Je leest het verhaal met name vanuit de hoofdpersonen Reeve, de FBI-agent en ook Flint. Vooral de hoofdstukken vanuit het perspectief van de laatstgenoemde persoon zijn interessant te noemen. Je krijgt een overtuigend kijkje in de wereld van een psychopaat. En het is een engerd, dat kan ik je verzekeren. De schrijfster weet dit heel goed over te brengen, want de rillingen kruipen over je rug...

Niet enkel psycho Flint is overtuigend neergezet. Alle personages en ook het verhaal in het geheel voelen levensecht aan. Carla Norton schreef eerder non-fictieboeken over ontvoeringszaken en deze boeken werden zelfs gebruikt door de FBI. Norton weet dus waar ze over schrijft en dat is te merken. Je leeft enorm mee met de personages en kan niet stoppen met lezen tot je weet hoe het allemaal in elkaar steekt en hoe het afloopt.
Ik ben vol lof over dit boek, maar moet toegeven: het verhaal is hier en daar wat voorspelbaar. Al weet het af en toe ook zeker te verrassen. Je vliegt door de bijna 400 bladzijdes heen alsof het niets is.

Dit boek is zeker een aanrader voor alle thrillerliefhebbers. En tegen de lezers die niet zo van de thrillers zijn: geef dit boek een kans. Het smaakt naar meer.

'Het recht van de sterkste' is overigens een deel twee, kwam ik halverwege dit boek achter. 'Langs de afgrond' is het eerste deel voorafgaand aan dit deel. Het is echter niet nodig het eerste deel te lezen voor je hier aan begint. 'Het recht van de sterkste' is heel goed losstaand te lezen.