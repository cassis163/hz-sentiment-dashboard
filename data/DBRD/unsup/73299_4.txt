Dit boek gaat over de Kerstvakantie, wanneer het Spangalis College gesloten is. Voorin worden de hoofdpersonen kort samengevat. Dat is wel handig voor de lezers die de serie niet volgen op de televisie. Het boek met 240 pagina’s leest makkelijk weg. Ik ben nog op zoek naar een leeftijdsindicatie, maar ik denk dat het vanaf 9 a 10 jaar wel te lezen is. Er lopen verschillende verhaallijnen naast elkaar, die wisselen elkaar vlot af. Soms is een hoofdstuk maar een halve pagina, dan was er even niets meer te melden. Ik leer de personages snel kennen, ze worden duidelijk neergezet. De rode draad gaat over Renee, een meisje dat in de kelder van SpangaliS een daklose man leert kennen en zich om hem bekommerd, er groeit een vriendschap tussen deze twee. Het Kerstgala loopt voor Bodil bijna uit op een fiasco wanneer blijkt dat haar stiefzus dezelfde jurk heeft. Ook wordt er aandacht besteed aan Meral die ernstig ziek is, ze wordt opgenomen in het ziekenhuis en ligt daar tijdens Oud & Nieuw. Gelukkig blijven haar vrienden c.q. klasgenoten aan haar denken. In deze kerstvakantie kan de familie van Abel als testgezin gratis op wintersport, hij neemt Raaf mee en ze beleven daar een spannend avontuur met een ‘reddings’hond. We reizen met Miss Madge, conrector, mee naar Engeland. Dit verhaal is mijns inziens het enige losse eindje, de vreemde eend in de bijt. Misschien omdat de andere verhalen de leerlingen betreffen. Er komen een groot aantal thema’s aan bod die in het leven van een (pre) puber kunnen spelen.

Het boek is een aanvulling op de serie, het kan dus gewoon los van de serie gelezen worden. De auteur, Hetty Kleinloog, is als scenarioschrijver vanaf het begin van de serie in 2007 betrokken bij deze jeugdserie, later zelfs als teamleider van het schrijversteam.

‘Vuurwerk” wordt uitgegeven door Ploegsma, Amsterdam, 2014.

/Lmcmr