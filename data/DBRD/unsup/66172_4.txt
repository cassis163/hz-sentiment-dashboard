Hoe ga je in de fase 'leven voor gevorderden' om met vragen over liefde, dood, vriendschap, seks, werk, kinderen? Ga vooral te rade bij anderen, is het antwoord van René Gude, Denker des Vaderlands. Met deze les in het achterhoofd interviewt Claudia de Breij in 'Neem een geit' wijze mannen en vrouwen die het allemaal al een keer meegemaakt hebben. Ze gaat samen met haar geliefde Jessica van Geel op bezoek bij Willeke Alberti, Hedy d'Ancona, Anne- Wil Blankers, Hanneke Groenteman, Nico ter Linden, Geert Mak, Paul van Vliet en andere bekende Nederlanders die ver gevorderd zijn in het leven.

Het resultaat mag er zijn. In korte stukjes passeren allerlei levenslessen de revue. Of het nu gaat over liefde, kinderen, scheiden of seks, overal is een antwoord in de vorm van een levensles op. Soms zijn dit open deuren ( Ga goed uit elkaar - vooral voor de kinderen , of vertrouwen geeft vertrouwen) en soms moedigt de les aan dieper na te denken over wie je bent (wie je bent is wie je altijd bent geweest). Aan het eind van het boek kan de lezer niet anders dan concluderen dat elke volwassene met dezelfde levensvragen rondloopt. En dat de les van René Gude een wijze was: ga vooral te rade bij anderen. Dat er vooral bekende Nederlanders aan het woord komen stoort niet. Sterker nog, ergens is het een geruststelling dat ook zij rondlopen met dezelfde vragen als elk ander persoon.

Claudia de Breij heeft een vlotte, humoristische schrijfstijl. De korte stukjes waaruit elke les bestaat moedigen aan of in één keer door te lezen, of het boek regelmatig weg te leggen om te reflecteren op wat er nu eigenlijk staat. Het boek is geen moment belerend. Neem het over, of niet. De lezer kan eruit halen wat op dat moment voor hem van toepassing is. Er zit wel een opbouw in het boek, maar als de lezer behoefte heeft aan een andere les, dan kan dat ook.