Titel: Dan sterft ze
Auteur: Gregg Hurwitz
Uitgever: A.W. Bruna Uitgevers B.V.
343 pagina's

Gregg Hurwitz (1973) groeide op in de omgeving van San Francisco. Hij studeerde aan de Harvard University en aan de Oxford University. Nog tijdens zijn studententijd schreef hij aan zijn eerste thriller, The Tower, die in 1999 gepubliceerd werd. Hurwitz schrijft daarnaast scenario's voor stripverhalen, maar ook screenplays voor bekende Hollywoodproducers als Jerry Bruckheimer en Lorenzo di Bonaventura.
Hurwitz boeken vielen meermaals in de prijzen, onder andere voor de International Thriller Writers Award en de CWA Ian Fleming Steel Dagger Award. Hij wordt ook beschouwd als een kenner van het werk van Shakespeare, waarover hij meerdere academische artikels schreef.

Patrick Davis is leraar Engels en schrijft in zijn vrije tijd filmscripts. Hij blijkt daar succesvol mee te zijn en moet zijn baan vaarwel zeggen als 'They’re Watching' verfilmd wordt. Patrick wordt begeleider van de hoofdrolspeler Keith Conner. Hun karakters botsen al snel en een conflict tussen beide ego's is het resultaat. Patrick krijgt zijn ontslag en vertelt dat aan zijn vrouw Ariane die hij, door zijn filmavontuur van de laatste maanden, heeft verwaarloosd. Een breuk in zijn huwelijk is de trieste rekening die hij hiervoor gepresenteerd krijgt als ook nog blijkt dat Ariane het heel goed kan vinden met de buurman, Don Miller. Zijn leven krijgt plotseling een andere wending als hij tussen zijn dagelijkse krant een dvd vindt met beelden van zichzelf, gefilmd vanaf het dak van Don Miller. Wanneer kort daarna meer dvd'’s worden gestuurd met beelden van hem, en Don Miller toch niet de afzender blijkt te zijn, krijgt hij hulp van rechercheur Sally Richards en haar assistent Valentine. Patrick komt in een spagaat als hij via de dvd's opdrachten moet uitvoeren en de politie moet buitensluiten. Onoplosbaar dreigt het te worden als hij ook nog wordt verdacht van een moord die hij niet heeft gepleegd...

Het boek begint met een stukje uit het boek, waardoor je al in een bepaalde spanning terechtkomt.
Maar dan begint het spelletje pas echt. Stel je voor, je krijgt een dvd in je brievenbus waarop beelden staan van jezelf, jij in je eigen huis, jij die dagelijkse dingen doet. Vervolgens komt er nog één, en deze bevat tevens een opdracht. Wat doe je dan? Ga je zelf op onderzoek uit, ga je naar de politie? En dan, wie zit er achter deze daden? Wie is nog te vertrouwen?

Begin juni, wees dan bang.
Begin juni, ben je nergens meer veilig.
Begin juni… they’re watching.

Met dit gegeven staat Patrick Davis continue onder spanning. Telkens als hij hoopt dat er een einde aankomt, start het psychologische spelletje weer opnieuw. De daders verleggen de grens zonder dat hij daar ook maar enige invloed op kan uitoefenen. Of toch? Kan hij zelf stoppen? Heeft hij de mogelijkheid om aan dit spelletje een draai te geven, in zijn voordeel.

De enige manier om te winnen is door niet te spelen.
Maar als je niet speelt zal je nooit weten wie er wint of verliest.

De continue spanning die dit verhaal met zich meebrengt zorgt ervoor dat je door wilt lezen. Je voelt de psychologische druk en je vraagt je af hoe Patrick Davis dit allemaal nog kan volhouden zonder helemaal door te draaien. Er wordt stapsgewijs naar het plot toegewerkt, waarbij het even verwarrend wordt wie nou wat, waarmee en met wie te maken heeft. Dat maakt het allemaal een beetje te omslachtig. Maar alles wordt uiteindelijk duidelijk en er ontstaat een tevreden glimlach op mijn gezicht bij het lezen van de laatste zin.

Dit was mijn eerste ervaring met Gregg Hurwitz en zal zeker niet de laatste zijn. Orphan X, zijn nieuwste van 2016, staat inmiddels al op mijn lijstje.

Plot: 3,5
Schrijfstijl: 4
Originaliteit: 3,5
Psychologie: 4
Leesplezier: 4
Spanning: 3,5

Ik geef Dan sterft ze 4 sterren.