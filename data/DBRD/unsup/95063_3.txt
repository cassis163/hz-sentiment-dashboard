Krijgen we eindelijk een antwoord op al onze vragen. Waarom doet WICKED al deze testen? Wat was Thomas zijn rol in het hele gebeuren? Zullen ze genezen van de Vuring?

Korte inhoud
Thomas is naast zijn geheugen en identiteit ook een pak vrienden verloren. Dit alles is de schuld van WICKED. Maar eindelijk is het einde in zicht. Samen met de paar overblijvende Laarders hebben ze alle beproevingen doorstaan. Maar er is nog één laatste test, zullen ze deze met z’n allen overleven? Het geheugen van Thomas begint langzaamaan terug te keren, hierdoor gelooft hij geen woord van wat WICKED hem verteld. Hij wil er dan ook alles aan doen om te activiteiten van de organisatie een halt toe te roepen, maar of dit zal lukken…

Niets is wat het lijkt
Doorheen de vorige twee boeken werd je regelmatig op het verkeerde spoor gezet en dit is ook in het derde deel het geval. Het motto ‘Niets is wat het lijkt’ is de serie op de buik geschreven. Hierdoor wordt het personage van Thomas wel wat versterkt. Inmiddels heeft hij door dat WICKED niet te vertrouwen is en besluit hem om enkel nog zijn intuïtie te volgen. De zoektocht naar de waarheid staat centraal in dit deel, hierdoor is er minder actie aanwezig dan in de vorige delen. Maar het mysterie is hierdoor wel groter, want je wilt samen met Thomas en de overgebleven Laarders weten wat nu eigenlijk de doelen van WICKED zijn.

Personages zijn getransformeerd
Thomas is niet de enige die een transformatie qua personage meemaakt, eigenlijk is geen enkele Laarder nog dezelfde als in het eerste verhaal. Dit is natuurlijk ook logisch aangezien ze een pak mee hebben gemaakt. Je zou ze haast terug wensen in het Labyrint, want toen was alles voor hen beter…

Nog veel vragen
Eigenlijk blijf je na het lezen van het boek nog met veel vragen zitten. Nog niet op alles is een antwoord gekomen. Maar er komen natuurlijk nog twee extra boeken, waarbij het verhaal zich afspeelt voor Labyrintrenner. Dus hoogstwaarschijnlijk zal daar aan het licht komen wat er zich allemaal in het verleden van Thomas heeft afgespeeld.

Algemeen oordeel
Het is een waardig einde voor de trilogie, enkel het einde kon misschien nog wat beter gemaakt worden. Nu lijkt het alsof Dashner zich er gemakkelijk vanaf wilde maken. Liefhebbers van de trilogie kunnen alvast uitkijken naar de zomer, want dan komt de prequel van de serie uit.

Positief:
- Waardige afsluiter
- Transformatie van personages

Negatief:
- Een “gemakkelijk” einde