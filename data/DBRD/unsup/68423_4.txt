Stel, je bent een meisje van 5 jaar oud en je verheugt je op het optuigen van een grote kerstboom. Je mag met je ouders mee, op zoek naar die boom. Die ene perfecte boom die recht is en symmetrisch en zo mooi past in de huiskamer. Jullie komen aan in een bos. Een heel groot bos met heel veel sneeuw en heel veel bomen die dienst kunnen doen als kerstboom.

Van je ouders mag je uit de auto, en dan sta je met je laarzen in de verse sneeuw. Plotseling denk je aan een sprookje dat je hebt gelezen. Het sprookje van het meisje van sneeuw dat verandert in een meisje van vlees en bloed. Je speelt een spel en je geniet van de sneeuw en van de mooie grote kerstbomen. Als er een straffe wind opsteekt en het begint ook nog eens te sneeuwen wil je weer terug naar je ouders en naar de warme auto. Maar je raakt de weg kwijt en alle bomen lijken op elkaar. Je zoekt naar je ouders en je ouders zoeken naar jou, maar jullie vinden elkaar niet.

Waar gaat het boek over
The childfinder gaat over een jonge vrouw. Ze heet Naomi, en ze weet niet waar ze vandaan komt. Ze is als jong meisje gevonden en opgegroeid in een pleeggezin. Het is duidelijk dat ze vreselijke dingen heeft meegemaakt, maar ze heeft dit ver weg gestopt. Als ze volwassen is besluit ze om kinderen die vermist zijn te gaan zoeken. Omdat ze zelf in haar kinderjaren vermist is geweest, zoekt en kijkt ze op een andere manier dan gebruikelijk, en regelmatig met succes.

In het boek The childfinder nemen de ouders van een meisje met de naam Madison contact op met Naomi met het verzoek naar haar te zoeken. Madison is echter al drie jaar vermist. De enige aanknopingspunten zijn de locatie van de vermissing en het gevoel van de moeder dat het kind nog leeft. De kans dat het kind nog in leven is, is zeer klein. Toch onderneemt Naomi een zoektocht naar het kind en komt daarbij regelmatig in botsing met haar eigen verleden.

Wat vond ik ervan?
The Childfinder is enerzijds een prachtig verhaal over de levenskracht en de intelligentie van een jong kind, maar anderzijds zeer confronterend door het kindermisbruik dat plaatsvindt. Plaats dit alles in een eenzame, koude wereld zonder mededogen en je weet als lezer dat de kans dat het kind dit gaat overleven heel erg klein is. Ook liefde speelt een rol, maar als je jeugd zo moeilijk is, of is geweest, wie durf je dan nog te vertrouwen?

Ik vond het verhaal spannend en triest tegelijk. Het is erg goed geschreven en als je er eenmaal in bent begonnen is wegleggen geen optie meer. Wellicht is het boek in meerdere talen uitgebracht, aangezien ik in de Engelse versie met de blauw/witte omslag ook enkele Duitse woorden ben tegengekomen.