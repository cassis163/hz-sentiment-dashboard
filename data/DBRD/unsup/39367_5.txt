De 9 dagen van Rabbit Hayes

Een aanrader, een must-read, om in je hart te sluiten en nooit meer te vergeten. Stap in de achtbaan en leef mee met Rabbit.
Aan het einde gekomen ga je heel veel huilen. Maar tijdens het lezen ga je ook heel veel lachen. Op en neer!

Dit is een triestig, gevoelig boek, maar nergens wordt het sentimenteel. Het is ook een grappig, hartverwarmend, vrolijk boek. (Heeft misschien te maken met het feit dat de Ierse schrijfster Anna jaren als stand-upcomedian heeft opgetreden.)

De 9 dagen gaat over het leven zoals het is, Rabbit haar leven, maar ook dat van jou en mij. Je kan wel dromen en plannen en wensen maar het leven loopt zoals het loopt. En het loopt soms ook niet. We kunnen vallen en weer opstaan, vallen en weer doorgaan en soms blijven we vallen.

Dit verhaal kijkt terug op het verleden van Rabbit en haar “chaotische, soms tot waanzin drijvende en altijd adorerende familie”. We kijken terug en we kijken vooruit, vanuit het standpunt van Rabbit maar ook vanuit dat van haar dochter Juliet, haar moeder Molly en nog enkele andere familieleden en vrienden. (Bij deze wil ik me alvast ter adoptie aanbieden aan de familie Hayes!)
We kijken toe hoe Rabbit stevig vasthoudt aan Johnny, haar jeugdvriend en enige ware liefde. We maken ook van nabij mee hoe Rabbit in deze negen dagen leert dat het soms beter is om los te laten…

Rabbit en haar (extended) familie laten je op een eerlijke, hartveroverende, no nonsens manier zien waar het om draait in dit leven: jezelf zijn, elkaar graag zien en genieten van de kleine dingen die fijn zijn.
Om het met Jotie T’Hooft te zeggen: …het gaat niet om het zijn maar om wat wij er van maken.

Bedankt Anna McPartlin, bedankt Rabbit Hayes. Voor de lach en de traan, voor een kijkje in deze beklijvende rollercoaster die we het leven noemen…