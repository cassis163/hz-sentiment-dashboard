Showstealer van Hayley Barker

Na Showstopper, dat eindigde met een super cliffhanger, is er nu eindelijk het vervolg op het verhaal van Hoshiko en Ben.

Showstealer begint bijna een jaar na de ontsnapping uit het gruwelijke circus. Hoshiko, Ben, Greta, Jack en Bojo zijn nog steeds op de vlucht tot ze uiteindelijk toch gevonden worden. Ben voelt zich genoodzaakt om zichzelf op te offeren om de anderen (voorlopig) te redden.

Zonder al te veel te verraden kan ik vertellen dat het circus terug is en hoe… Het is groter, gruwelijker en dodelijker (bij de beschrijving van sommige nieuwe attracties is een sterke maag nodig). Niet enkel het circus is donkerder, het ganse boek is donkerder. En ook spannender, (nog) meeslepender en urgenter dan het eerste deel.
Wie graag boeken leest waarin de gevoelens en gedachten van de personages centraal staan is dit geen ideaal boek. Maar voor wie graag een spannend, meeslepend, dystopisch verhaal leest is Showstealer een aanrader.

Waar het vorige deel zich grotendeels in het circus afspeelde draait het nu ook om de scheve (machts-) verhoudingen in de maatschappij. Een wij tegen zij wereld die, hoewel gruwelijk en absurd onrechtvaardig, eigenlijk niet eens zo ver meer staat van onze huidige wereld. Achter de mooie cover van dit boek schuilen pagina’s die ons een akelige spiegel voorhouden. Een mooi pluspunt voor een YA-boek.