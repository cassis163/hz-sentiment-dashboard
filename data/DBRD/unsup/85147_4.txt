Van "Het geheugenspel" (1997) tot en met "Medeplichtig (2009) heb ik de psychologische thrillers van het schrijversduo Nicci French allemaal verslonden, De eerste drie boeken vond ik geweldig spannend, met "Bezeten van mij" als voorlopig hoogtepunt. Vanaf het vierde boek had ik het gevoel dat er sleet begon te komen op de formule. De daaropvolgende boeken hebben mij allemaal veel (ont)spannend leesplezier bezorgd, dat wel, maar vraag mij niet meer waarover ze gingen, want dat is compleet vervlogen.

Met "Medeplichtig" (2010) is het anders gesteld. Dit is nog eens een echte topper: superspannend, intrigerend, knap van opbouw en met een geweldig goede plot, waarbij je als lezer constant op het verkeerde been gezet wordt.

Net als in de meeste andere thrillers van Nicci French is het hoofdpersonage een jonge, wat onzekere vrouw. We volgen alle gebeurtenissen vanuit haar perspectief en laten ons erin mee zuigen. We treffen Bonnie aan in een appartement en merken snel dat zich daar een drama afgespeeld heeft. Er ligt een vermoorde man op de grond en Bonnie begint eerst haar spullen bijeen te zoeken en belt vervolgens een vriendin om haar te helpen alle sporen van de moord uit te wissen. Vanaf dan is het gissen wat er allemaal aan deze misdaad voorafgegaan is? Wie is die dode man? Wie is de dader en welk is zijn/haar motief?

We komen het allemaal geleidelijk te weten en worden tot op de laatste pagina in spanning gehouden over de ware toedracht. Het boek bestaat uit korte hoofdstukjes die zich afwisselend ‘ervoor’ en ‘erna’ afspelen, een uiterst sterke opbouw die ertoe leidt dat je deze pageturner onmogelijk kan wegleggen en meteen gedreven bent om door te lezen tot het eind.