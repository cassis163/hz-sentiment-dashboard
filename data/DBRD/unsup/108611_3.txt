Net als in de echte wereld heb je ook in de virtuele wereld een boven- en een onderwereld. Op het gewone, zichtbare deel van het wereldwijde web kun je via zoekmachines allerlei pagina's bezoeken en informatie vinden. In de virtuele onderwereld, het darkweb, worden over het algemeen illegale zaakjes gedaan: handel in drugs en wapens, kinderporno, etc. Maar ook onderzoeksjournalistiek, overheden en dissidenten maken gebruik van dit deel van het internet om versleutelde berichten en vertrouwelijke informatie uit te wisselen.  

In deze technothriller, Darknet, laat de Amerikaanse auteur Matthew Mather de lezer kennis maken met de duistere wereld van het darkweb, waar niets is wat het lijkt en waar duistere deals gesloten worden, tot een moordmarkt aan toe. Jake O'Connell werkt als beurshandelaar en wordt slachtoffer van zo'n duistere deal wanneer zijn baas voor frauduleuze praktijken wordt opgepakt door de FBI. Achtervolgd door de politie en de maffia – die geld wil zien uit een misgelopen deal – moet Jake alles uit de kast halen om erachter te komen wat er aan de hand is. Aan de andere kant van de wereld, in China, raakt wetenschapper Jin Huang betrokken bij een complot waarbij doden niet dood blijken te zijn en andersom. Zij komt erachter dat er een moordlijst is waarop ook haar naam staat en die van Jake, die zij door middel van een wederzijdse vriend kent. Een vriend die ook al onder verdachte omstandigheden om het leven is gekomen. Tegen wie of wat vechten ze eigenlijk?   

Matthew Mather weet waar hij over spreekt als het gaat over het onzichtbare deel van het wereldwijde web. Hij is zijn carrière begonnen bij het McGill Centre for Intelligent Machines en heeft zijn sporen verdiend op het gebied van kunstmatige intelligentie en computerbeveiliging. Die kennis gebruikt hij nu vooral bij het schrijven van technothrillers. Na Cyberstorm is Darknet het tweede boek dat in het Nederlands is verschenen.  

Darknet is een thriller met een snufje sciencefiction die zomaar rauwe werkelijkheid kan worden. De plot is goed opgezet, erg interessant en levendig beschreven. En toch bekruipt je na verloop van tijd een ongeduldig gevoel. Er zijn heel veel karakters die strijden om de aandacht, maar hun ontwikkeling blijft vlak en het is goed opletten om de samenhang te blijven zien. Daarnaast is Mather er niet in geslaagd om de complexiteit van de technische kant van het verhaal zodanig te vertalen dat dit voor een groot publiek toegankelijk is. Daarmee komt de aantrekkelijke plot in de knel. En dat is jammer omdat het verder goed in elkaar steekt en een gevaar beschrijft die niet denkbeeldig is en zeer actueel.