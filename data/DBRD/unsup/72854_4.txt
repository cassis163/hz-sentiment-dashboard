De Tweede Wereld Oorlog en drie jonge vrouwen. Een vanuit drie verschillende perspectieven geschreven verhaal. Boeiend, intrigerend, indrukwekkend, heftig en mooi.

Kasia is een jonge Poolse. Ze wordt opgepakt samen met haar moeder en vrienden en over gebracht naar Ravensbruck, een ‘heropvoeding’kamp voor vrouwen. Onder erbarmelijke omstandigheden weet ze te overleven, samen met haar zus. Helaas worden ze gebruikt als proefkonijnen en worden aan ze medische experimenten blootgesteld.

Herta, een jonge Duitse chirurg in opleiding, in een wereld waar het om mannen draait. Ze krijgt de kans om naar een heropvoedingskamp te gaan om te werken als arts. Geïndoctrineerd als ze is als Duitse, denkt ze dat ze goed bezig is voor het Duitse Rijk. Als snel zet ze alle gevoel en waardigheid overboord en wordt ze een keiharde arts die experimenten uitvoert op jonge gevangenen.

Caroline is Amerikaanse en zet zich in Amerika in voor goede doelen, oa voor weeskinderen in Frankrijk. Als zij na de oorlog in contact komt met overlevenden van Ravensbruck zet ze alles in het werk om de 'konijnen' te helpen.

Drie totaal andere vrouwen, drie totaal verschillende levens en toch kruisen ze elkaar. De hoofdstukken zijn geschreven uit wisselend perspectief. Elke hoofdstuk eindigt met een kleine cliffhanger, wat het verhaal een constante spanning meegeeft.
De verhalen uit Ravenbruck zijn heftig en indrukwekkend. De gedachten en overwegingen van Herta zijn weerzinwekkend, maar het geeft wel een goed beeld van de wijze waarop de Duitsers werden opgeleid, selectief in de kennis omtrent het Rijk en de oorlog. Ook het ontkennen en goed praten van de eigen acties na de oorlog is heel goed neergezet.
Het verhaal van Kasia is een combinatie van diverse vrouwen die werkelijk in het kamp hebben geleefd en hebben meegemaakt wat Kasia meemaakt. Het raakt de lezer rechtstreeks in het hart.

Herta en Caroline zijn personen die echt hebben geleefd en hebben gedaan wat er in het boek is beschreven, de schrijfster heeft veel research gedaan naar Caroline, die zoveel goeds heeft gedaan, maar vrij weinig bekendheid heeft gekregen. Tijdens haar onderzoek kwam ze Herta, de vrouwelijke kamparts tegen en de vrouwen van Ravensbruck, wat haar deed besluiten om deze drie personen te verenigen in een boek.

Het is een verhaal geworden over een stuk geschiedenis dat nooit mag worden vergeten. Martha Hall Kelly heeft daar op zeer bijzondere wijze een grote bijdrage aan geleverd. Samen met Caroline Farridya, een bijzonder persoon die zich het lot van velen aantrok en daar niets voor terug vroeg.