Tessa Young gaat studeren aan de universiteit van Washington. Ze laat haar vriend Noah en haar moeder achter. Haar moeder vind het maar niks, ze heeft moeite om Tessa los te laten. Tessa is een meisje dat haar hele toekomst al gepland heeft. Eigenlijk doet ze alles in haar leven volgens een bepaalde planning. Een braaf meisje die in een hele andere wereld terecht komt. En dan ontmoet ze Hardin. Een jongen die onder de tattoos en de piercings zit en ronduit onbeschoft en zeer onaardig is. Maar hij doet wat met haar en ze leert een andere kant van hem kennen. Zonder dat ze het eerst in de gaten heeft wordt ze verliefd op hem en ze zal een keuze moeten gaan maken.

‘Ik wil dat Noah me net zo’n gevoel geeft als Hardin. Ik ga rechtop zitten, met mijn gezicht naar hem toe.’

Een heerlijk verhaal dat mij gelijk te pakken had. After 1 wordt verteld vanuit het perspectief van Tessa. Tessa, een meisje dat mede door haar opvoeding gevormd, de controle over alles wil houden. Als ze verliefd wordt op Hardin verliest ze de controle en dit maakt haar soms onzeker. Maar wat Hardin met haar doet, is sterker dan wat dan ook. Een verhaal over aantrekken en weer afstoten, zeker van Hardin zijn kant. Hardin zijn gedrag is aan de ene kant begrijpelijk maar aan de andere kant is zijn gedrag soms wel erg boven proporties. Een typische binnenvetter waarvoor het hoog tijd wordt dat hij in gevecht gaat met zijn onverwerkte verleden om alles een plaats te kunnen geven.

‘Hij valt stil. Ik weet dat hij zijn gevoelens niet goed kan verwoorden en zeg dus niets, om hem de tijd te geven zijn gedachten te formuleren.’

Het verhaal heeft veel romantiek in zich en ontroerende passages. De dialogen tussen Tessa en Hardin roepen verschillende gevoelens op; onbegrip, verbazing, verdriet, boosheid maar ook hartstocht en genegenheid. En ja, ook erotische scenes zijn een onderdeel. Vind ik zelf niet storend, maar voor diegene die dat wel vinden is dit boek misschien niet zo geschikt. After 1 is een boek dat ik ondanks de 528 bladzijden in een rap tempo heb uitgelezen. Vlot geschreven en een verhaal dat de nieuwsgierigheid blijft voeden.

Dit boek had ik zelf in de boekhandel niet zo snel opgepakt. De cover is best mooi, maar alleen de kleuren al spreken mij gewoon niet aan. Dus dit boek zou ik zo voorbij lopen en ik zou geeneens de moeite nemen om de achterflap te lezen. Dankzij een actie op Instagram van De Boekerij en een medeblogger is dit boek in mijn bezit gekomen en wat ben ik daar naderhand blij mee! After 1 is het eerste deel uit een serie en na het lezen van dit eerste deel ben ik super nieuwsgierig geworden naar hoe het verder gaat. De personages zijn tot nu toe voldoende uitgewerkt, maar ik verwacht nog wel het een en ander in het volgende deel. Het tweede deel staat inmiddels gereserveerd en ik kan niet wachten tot ik verder kan gaan met lezen van deze geweldige serie. Zo zie je maar, laat je niet alleen beïnvloeden door de cover van een boek, het verhaal zelf kan je nog wel eens verrassen.