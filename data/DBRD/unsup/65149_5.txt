"Het Dossier" is een zeer spannend, gelaagd, geloofwaardig en solide verhaal over de 46-jarige kunstenares Josta Bresse-Wolf. Ze is opgegroeid in de DDR en op 9 november 1989 gevlucht naar West-Berlijn op het moment dat de Muur viel.

Josta wordt wakker in haar eigen bed in Mechelen en wanneer ze op haar wekker kijkt ziet ze dat het al 12.49 uur is. Dan merkt ze tot haar schrik en verbazing dat ze tien dagen verder is dan ze dacht en dat ze die tien dagen geheel kwijt is. Ze voelt zich lichamelijk ellendig.
Tot overmaat van ramp ontdekt ze tijdens het douchen dat haar buik pijnlijk is en vindt ze wonden die duiden op een operatie. Haar huisarts bevestigt dit en uit een röntgenfoto blijkt dat haar linkernier is weggenomen. Vele vragen beheersen vanaf dat moment haar gedachten. Wie had haar nier nodig en waarom hebben ze haar laten leven?

Josta besluit aangifte te doen, maar de Nederlandse recherche ontdekt tijdens het onderzoek dat er duistere zaken naar boven komen over haar identiteit en de periode dat ze nog in de DDR verbleef. Op dat moment verandert ze van slachtoffer in verdachte.

Vanwege een aanslag op haar leven komt ze onder voortdurende bescherming van twee agenten, maar wanneer ze in de "Frankfurter Algemeine" een verontrustend bericht leest, besluit ze af te reizen naar Berlijn en de journalist om hulp te vragen. Ze weet te ontsnappen aan de aandacht van haar bewakers. Ze vertelt de journalist Tom Adler haar verhaal en samen gaan ze op zoek naar antwoorden op Josta"s vragen en het "Dossier", waarin alle informatie is beschreven over de kunstvervalsing van het werk van belangrijke schilders door de "Königstein Gruppe". Er zijn echter meer mensen op zoek naar het "Dossier"..............

Dan ontvouwt zich het verhaal van Josta, over de tijd dat ze nog leefde in de toenmalige DDR, haar schilderstalent, de "Königstein Gruppe", de rol van de Stasi, de omstandigheden in "Hohenschönhausen", waar Josta gevangen heeft gezeten en op een mensonwaardige manier gemarteld werd, zodat de Stasi het Dossier in handen zou kunnen krijgen.

De hoofdstukken worden afgewisseld met cursief gedrukte hoofdstukken, waarin er een ander personage aan het woord is en het verhaal van Josta van de andere kant belicht. In beide lijnen wordt het ik-perspectief gebruikt. Door deze twee verhaallijnen krijgt de lezer stukje-bij-beetje alle informatie en wordt de beklemmende spanning opgebouwd. Angst en drijfveren worden meeslepend beschreven.

Anya Niewierra schreef eerder haar debuut "Vrij uitzicht" die werd genomineerd voor de Debutantenprijs, de Schaduwprijs en voor De Beste Thriller.
Met haar tweede boek "Het Dossier" heeft ze een ijzersterke thriller afgeleverd met een zeer geloofwaardig, gedegen en spannend plot. Ze heeft de lezer hiermee een kijkje gegeven in de voormalige DDR. Het wordt de lezer duidelijk dat de auteur gedegen research heeft gedaan en zich goed heeft geïnformeerd over de thema's in het verhaal.
De personages worden goed beschreven en de plot is filmisch te noemen. De schrijfstijl is vlot en de auteur weet de lezer op een soepele manier mee te nemen in de belevenissen en emoties van de personages en alle informatie die het verhaal bevat, zowel fictie als non-fictie.

De epiloog is het enige minpuntje aan het boek. Het komt wat over als een happy end van een Amerikaanse film, maar doet gelukkig niets af aan het verhaal en de zinderende spanning zoals het is geschreven.

"Het Dossier": Een 5 sterren boek, een regelrechte aanrader en een boek dat beklijft.