Voordat Ren√©e Knight begon te schrijven werkte ze als scenarioschrijver voor de BBC, Channel Four en Capitol Films. Haar eerste draaiboek, Mother's Day, haalde in 2010 de 'Brit List' voor het beste nog niet geproduceerde script van dat jaar. In 2013 studeerde op de Faber Acedemy ze af voor de schrijversopleiding. Haar debuut Disclaimer schreef ze in 2015. In 2016 is het boek heruitgegeven onder de titel Het boek over jou.

Catherine Ravenscroft is documentairemaakster en heeft onlangs een prijs voor een van haar documentaires gewonnen. Samen met haar man Robert is ze onlangs verhuisd en vlak na deze verhuizing ontvangt ze een boek. Afzender onbekend. In dit boek herkent ze het verhaal van zichzelf dat zich twintig jaar eerder tijdens een vakantie in Spanje heeft afgespeeld. Over deze gebeurtenis heeft Catherine met niemand gesproken. Omdat het nu als boek is gepubliceerd, neemt haar leven een andere wending aan. Ook omdat ze leest dat de hoofdpersoon in het boek komt te overlijden. Catherine wil er alles aan doen om te weten te komen wie de auteur van het boek is.

Het boek over jou komt erg langzaam op gang. Daardoor zijn de eerste hoofdstukken niet de meest interessante van het boek. Als je dan ook nog de indruk krijgt dat het thema ook in een ander boek voorkomt, kijk je in het begin toch wat anders tegen het verhaal aan. Gelukkig is dit van korte duur en wordt het boek steeds boeiender. Het verhaal begint meer en meer te intrigeren en maakt je daarnaast ook nieuwsgieriger naar wat er twintig jaar eerder gebeurd is. Deze nieuwsgierigheid wordt beloond, want geleidelijk aan wordt er steeds meer van Catherine's geheim ontrafeld.

Deze ontrafeling gebeurt vanuit twee perspectieven. Ten eerste dat van Catherine. Ze geeft meer prijs omdat ze eigenlijk geen andere keus heeft. Het tweede komt vanuit de schrijver van het boek. Deels omdat er passages uit het boek, dat als titel 'De perfecte vreemdeling' heeft gekregen, in Het boek over jou voorkomen, maar ook omdat de auteur zelf wat meer prijsgeeft. Het verhaal wordt overigens ook vanuit die twee zelfde perspectieven verteld. Ieder met hun eigen visie op het gebeurde.

Aan het eind van het verhaal heeft Knight voor een aantal verrassende wendingen gezorgd. Hoewel het boek geen op-het-puntje-van-je-stoel-spanning heeft, zorgen die wendingen er wel voor dat de ontknoping wel degelijk spannend is. Toch kun je je na het uitlezen van het boek afvragen wie de waarheid heeft verteld. Is het Catherine of is het de auteur? Je bent geneigd om beiden te geloven.

De schrijfstijl van Knight is zonder meer prettig te noemen. In goed leesbare zinnen weet ze over te brengen wat ze bedoelt. Het boek over jou is daarom geen al te ingewikkelde thriller en leest daardoor bijzonder vlot. Het enige dat Knight anders had kunnen doen, is de titel boven ieder hoofdstuk. Ze heeft er voor gekozen om hiervoor een periode te kiezen. Voor de duidelijkheid was het wellicht beter om daarvoor een naam te gebruiken. Dit neemt echter niet weg dat Het boek over jou een prima debuut is.