Wie The Curious Eater koopt met het idee een fijn kookboek aan te schaffen komt bedrogen uit. Altijd eerst op de achterkant van een boek kijken naar de omschrijving en even doorbladeren. Dan zie je direct dat dit een culinaire reisgids is. Een beschrijving van restaurants, trattoria’s, pizzeria’s, wijnbars en nog veel meer in Toscane en dan met name in Firenze. Maar ook de omgeving komt aan bod in sappig Belgisch. Prachtige foto’s van Sofie Delauw en smakelijke beschrijvingen van Toni De Coninck. Wie denkt dat de Toscaanse keuken voornamelijk groente, pasta en wijn op tafel zet zal verrast zijn. Erg handig om een lijstje te maken van de Italiaanse benamingen die de makers geven in dit boek. En dan heb ik het over gerechten die helemaal niet zo gangbaar zijn naar onze smaak. Ingewanden, de neus van een koe, de maag. Alles wordt opgegeten. Er zijn mensen die dat toejuichen maar voor wie dat niet wil is voorzichtigheid geboden en is een lijstje met de Italiaanse benaming heel handig.

Niet alles is even duidelijk omschreven. Soms worden begrippen en woorden niet vertaald en moet je uit het verhaal proberen op te maken wat er bedoeld wordt. In het boek zijn 16 recepten opgenomen die goed te maken zijn maar voor de minder geroutineerde kok soms wat onvolledig. Een stoofschotel waar niet bijstaat dat de pan zonder deksel in de oven moet. Een varkenslende die 2 uur in een oven van 250 graden gaat. Ik zou hem even in de gaten houden. Maar goed. Zoals gezegd, het is geen kookboek maar een culinaire reisgids voor Toscane met fantantische foto’s van Sofie. Smakelijk leesvoer voor de liefhebbers van deze Italiaanse keuken.

Deze recensie is eerder verschenen op www.culinette.nl