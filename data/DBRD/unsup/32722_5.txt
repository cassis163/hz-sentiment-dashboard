Eunice Parchman doodde de familie Coverdale omdat ze niet kon lezen of schrijven. Dit is de eerste zin van het stenen oordeel van Ruth Rendell geschreven in 1977. Je verraadt het plot plus het motief. Hoe kan een thriller dan nog spannend zijn? Dat kan! Ruth Rendell bewijst het.
Het fatale einde is in de eerste zin aangekondigd, dus onafwendbaar. En telkens benadrukt ze deze onafwendbaarheid, maar desalniettemin blijft het boek interessant en spannend.

Eunice Parchman kan niet lezen en schrijven en de schaamte hierover heeft zodanige vormen aangenomen dat ze alles en iedereen wantrouwt. Ze is weinig ontwikkeld en emoties lijkt ze niet te kennen. De familie Coverdale, waarvoor ze werkt als huishoudster, lijkt oppervlakkig gezien een sociaal, een beetje linksig gezin, maar toch kijken ze diep in hun hart neer op mensen van mindere stand. Het schuldgevoel hierover wordt afgekocht door vooral goed te doen. En dan is er Joan, de vriendin van Eunice, haar tegenpool en gedreven door godsdienstwaanzin.

Wat doet Rendell eigenlijk waardoor dit boek zo gewaardeerd wordt? Allereerst schetst ze scherp karakters en relaties tussen mensen. Ze biedt inzicht en ze rekent op een ironische manier af met snobs, godsdienstwaanzin en kleinburgerlijkheid. Daarnaast gebruikt ze zinnen als dit zou de laatste keer zijn dat. Hierdoor word je elke keer weer geconfronteerd met het naderende onheil. Zo dendert het boek met een sneltreinvaart richting rampspoed. En er is humor. De gezangen van de godsdienstfanatici zijn van dermate slechte kwaliteit dat het geestig wordt. En de spreuken die de zoon des huizes elke maand verzint, liegen er ook niet om.

Dit boek is dus geschreven in 1977. Het is volstrekt niet gedateerd, behalve dat enkele gebruiksvoorwerpen, zoals de bandrecorder, uit de huiskamers verdwenen zijn. Het stenen oordeel is een klassieker in de misdaadliteratuur.

De BBC heeft een boekenprogramma waarin telkens een klassieker wordt besproken. De lezers kunnen vragen stellen die de schrijver vervolgens beantwoordt. Binnenkort staat Ruth Rendell met Het stenen oordeel centraal. Ik heb het boek herlezen en twee vragen opgestuurd. Ben benieuwd of ze aan bod komen en wat Mrs. Rendell zal antwoorden