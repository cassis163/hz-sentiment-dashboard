Een erg verrassend boek ! Het eerste dat ik gelezen heb van deze auteur, maar en staan er nog 2 te wachten op mijn boekenplank. Connolly zegt van zichzelf dat hij "ongewone boeken schrijft voor ongewone mensen". Of ik zelf zo "ongewoon" ben, weet ik niet, maar dat dit boek het is, wél.
Hoewel het thema niet zo erg origineel is en mij soms erg deed denken aan de thrillers van o.m. Simon Beckett en Franck Thilliez, is de uitwerking ervan wél bijzonder. De gruwelijke moorden die door een personage dat "De Reiziger" genoemd worden gepleegd, zijn een rode draad in deze thriller, maar dit wordt in beide boekhelften vanuit een compleet andere hoek benaderd. Het Ik-personage, Charlie Parker, doet zijn verhaal, maar de eerste helft van het boek speelt zich af in New Yorkse kringen die aan The Godfather doen denken, terwijl het tweede deel van het boek ons meeneemt naar de bayous van New Orleans. Middenin lijkt het alsof je het boek uit hebt ; toch zit je nog maar halfweg en begint er precies een nieuw Charlie Parker verhaal. En toch komt alles uiteindelijk weer samen.
Ook erg apart zijn de vele anekdotes die verteld worden om personages of plaatsen te beschrijven. Soms doen ze er eigenlijk niet toe voor het geheel van het verhaal, maar ze zijn zo knap bedacht en echte sfeerscheppers. Op die manier wordt het verhaal ook nooit saai. Het leest als een trein en is erg vermakelijk.
Connolly's schrijfstijl is erg to the point, sec, soms ruw. De lezers worden blootgesteld aan de gevaren van de rauwe, grauwe werkelijkheid die het leven soms kan zijn...