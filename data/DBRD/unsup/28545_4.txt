Nachtbeeld is een goed spannend boek over een meisje dat wakker wordt in het ziekenhuis. Verlamd en zonder enige herinnering over hoe ze daar gekomen is, probeert Jane met hulp van familie en vrienden weer beter te worden en zich te herinneren wat er weer gebeurd is. Maar is iedereen wel zoals hij of zij zich voordoet?

Dit is voor mij de eerste Young Adult thriller die ik lees en het is me goed bevallen. Het beste aspect van dit boek is dat je als lezer tot het einde in spanning blijft over wie het gedaan heeft. Als Jane erachter komt, ben je net zo verbaasd als zij.
Het proces tot dat moment is goed geschreven. Dreigende teksten op de spiegel in de badkamer, vreemde telefoontjes en ook haar vrienden lijken niet meer wie ze waren. Doordat alleen Jane deze vermoedens heeft, wordt ze door veel mensen voor gek uitgemaakt. En ook Jane gaat aan haar zelf twijfelen.
Voor mij zat er maar een minpuntje aan het boek. Door de jonge(re) leeftijd van de hoofdpersoon kon ik me niet altijd even goed inleven in sommige situaties die ze beschreef, maar de goede schrijfstijl en opbouw van het verhaal maakten dit helemaal goed. Om een thriller goed te laten zijn, moeten er voor mij een aantal aspecten inzitten en dat had dit boek zeker. Het is niet voorspelbaar, waardoor het boek vanaf het begin erg spannend is. De schrijfstijl is daarbij voor mij belangrijk. Deze moet vloeiend zijn en geen haperingen in het verhaal veroorzaken. De flashbacks zijn goed in het boek verwerkt. Hierdoor ontstaat er langzaam een beeld van wat er die avond gebeurd is en wie uiteindelijk de schuldige is. Het boek is zeker het lezen waard en zal je niet teleurstellen!