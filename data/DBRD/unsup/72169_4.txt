De kunst van het repareren van aardewerk wordt door Navarro vertaald naar het omgaan met tegenslag in je persoonlijke leven. De kintsukuroi-techniek wordt door Japanse meesters gebruikt om gebroken aardewerk weer te repareren waarbij de breuklijnen niet worden verhuld, maar juist geaccentueerd door het gebruik van goudlijm. Deze techniek heeft duidelijk grote indruk gemaakt op Tomas Navarro zelf. Hij vertaalt het naar het omgaan met tegenslagen en gebruikt daarbij veel voorbeelden uit zijn eigen leven en uit zijn psychologische praktijk. In drie delen beschrijft hij hoe je je tekortkomingen herkent, herstelt en vervolgens hoe je volhoudt om positief te blijven. Het boek benadrukt dat iedereen in zijn leven met tegenslagen te maken heeft. De manier waarop je dat feit accepteert, bepaalt in hoge maten hoe je ermee omgaat. Met de juiste positieve insteek kom je elke tegenslag te boven, aldus Navarro. Soms komt het wat rechtlijnig over en lijkt het alsof hij vindt dat je door te focussen op de toekomst je alle gebeurtenissen uit het verleden achter je kunt laten. Het enorme positieve denken werkt ook wel aanstekelijk en zeker daar waar Navarro benadrukt dat je jouw leven op jouw manier kan indelen, zonder je steeds te conformeren aan “wat hoort en moet”. Zoals met de meeste zelfhulpboeken zal ook dit boek je leven niet echt veranderen, maar het geeft wel aardige handreikingen.