De nummers  is, na De schat van la Buse (een jeugdboek), de eerste thriller van Chantal van Mierlo. Het boek zal in juli verschijnen. Van Mierlo werkt momenteel aan haar tweede thriller.

Na een bezoek aan haar vriendin Marit, die in een dorpje in de Ardennen woont, rijdt Sara terug naar Utrecht. Haar leven is een puinhoop. Haar ex Jasper heeft al haar geld vergokt, haar contract is niet verlengd zodat ze geen baan meer heeft en haar zus, met wie ze samen een woonruimte deelde in Utrecht, is vertrokken, waardoor ze zal moeten verhuizen omdat ze in haar eentje de huur niet meer kan betalen. Als ze er even met haar gedachten niet bij is, ziet ze niet dat er een hert de weg oversteekt. Ze kan het dier niet meer ontwijken en belandt met haar auto tegen een boom. Ze wordt gevonden door Chris die haar meeneemt naar een hutje in het bos. Maar, er blijkt iets vreemds aan de hand te zijn. Chris is niet alleen en doet nogal geheimzinnig. Uiteindelijk blijkt dat zowel Chris, David als Tessa ontsnapt zijn uit SK14. Sara vermoedt dat het een soort inrichting is voor geesteszieken. Als Sara probeert te vluchten, maar de weg kwijtraakt en Chris haar sterk onderkoeld in het bos terugvindt, laat hij haar door Gabriel Cody, een dokter uit SK 14, onderzoeken. Als Sara weer aangesterkt is, gaat ze terug naar huis en denkt ze het hele voorval achter zich te kunnen laten. Maar, op het moment dat er twee mannen bij haar aanbellen die haar willen meenemen en Chris en David plotsklaps opduiken om haar uit handen van de twee mannen te redden, blijkt dat de gebeurtenissen nog een staartje krijgen. Chris en David overtuigen haar van het feit dat ze in Utrecht niet meer veilig is en ze gaat met hen mee naar Zuid-Duitsland. Onderweg halen ze ook Tessa op. Dan blijkt eens te meer dat de jacht op het viertal onverminderd doorgaat. Maar wie kunnen ze nog vertrouwen en zullen ze ooit nog vrij en onbekommerd hun leven verder kunnen leiden?

Het begin van het verhaal roept nogal wat vragen op en er zijn behoorlijk wat onduidelijkheden. Gaandeweg het verhaal komen er wat aanwijzingen en wordt een en ander stukje bij beetje duidelijker. Het onderwerp is niet origineel, wel interessant. Alle uitgezette lijntjes komen aan het einde grotendeels samen, maar door de matig en karig uitgewerkte plot komt dit alles niet echt uit de verf. Het verhaal zelf schept nogal wat verwachtingen, maar helaas worden deze maar ten dele waargemaakt. Van echte spanningsopbouw is weinig tot geen sprake. Het verhaal blijft een beetje hangen in de situaties en gebeurtenissen, die eigenlijk elke keer weer eender zijn. Het blijft daardoor nogal vlak, met weinig uitschieters en spectaculaire gebeurtenissen.

Volgens uitgeverij Ambo|Anthos is De nummers  een extreem spannende thriller met internationale allure, die het James Bond-gevoel beangstigend dichtbij brengt en alles in zich heeft om de Ik ben Pelgrim  van de Lage Landen te worden. Dit is een nogal boute uitspraak.
Het onderwerp had een boeiend uitgangspunt kunnen zijn, maar door een matig uitgewerkte plot en te weinig spanning, worden de hoge verwachtingen helaas niet helemaal waargemaakt.