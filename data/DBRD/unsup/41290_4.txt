Ik zie je is een roman van Matthijs Kleyn, acteur, televisiemaker en presentator. Kleyn was als één van de Jakhalzen te zien in het tv-programma De wereld draait door. Ik zie je is zijn tweede roman, eerder schreef hij Vita, een controversieel verhaal over liefde en dood, en over een relatie waarin deze met elkaar verbonden zijn.

De roman Ik zie je is geschreven vanuit Fender, een rustige man van begin dertig en eigenaar van een slechtdraaiende videotheek. Wanneer hij met zijn beste vriend Philip op een terrasje zit krijgt hij een sms-je van Lisa dat bestaat uit drie woorden: Ik zie je. Dit is het begin van een stormachtige relatie. Fender en Lisa zijn vanaf het begin van hun relatie dolverliefd en Lisa trekt dan ook direct bij hem in. Ze hebben een intense relatie en houden veel van elkaar, maar waar Fender rustig is en het liefst zijn avonden doorbrengt met een biertje en een goede film probeert Lisa juist alles uit het leven te halen met veel feestjes en veel drank en drugs.

Hoe sterk is de liefde tussen deze twee tegenpolen? Fender houdt ontzettend veel van Lisa, maar gaat niet mee in haar drugsgebruik. Zijn drang naar controle en zijn liefde voor Lisa maken Fender onzeker, hij is bang dat hij niet spannend en goed genoeg is en daarom bang Lisa te verliezen.

Het boek bevat sterke dialogen, hilarische momenten en wanneer Fender dronken is, ben je als lezer ook even de weg kwijt. De vlotte en directe schrijfstijl passen goed bij het boek en geven de pure relatie van Lisa en Fender goed weer. Een minpunt aan het boek is de grote hoeveelheid expliciete seks in het boek dat afbreuk doet aan dit bijzondere liefdesverhaal van Lisa en Fender.

De opbouw van het boek is erg sterk en kenmerkend voor het boek. Het verhaal is opgedeeld in drie delen: Zie Je Me en geeft de verschillende fasen van de relatie van Lisa en Fender weer. De onverwachte plottwist aan het eind van het boek schudt een ingedutte lezer wakker en zet een deel van het boek in een ander daglicht. Een boeiende roman van Matthijs Kleyn over liefde, twijfel en vluchten.