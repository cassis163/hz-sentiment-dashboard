Het verhaal speelt zich af rond de eeuwwisseling van de 18de en 19de eeuw toen rangen en standen in de Engelse maatschappij nog belangrijk waren. Het wordt verteld vanuit het perspectief van Elizabeth, een meisje uit de middenklasse. Ze is de tweede in een gezin van vijf dochters.
Moeder Bennet zet alle zeilen bij als ze hoort dat twee rijke, perfect huwbare jongemannen vlakbij komen wonen, want haar doel in het leven is om alle vijf dochters een goed huwelijk te laten sluiten.
Terwijl iedereen de hartelijke, attente meneer Bingley in het hart sluit, moet niemand van de afstandelijke, hooghartige meneer Darcy weten. Vooral bij Elizabeth is de aversie groot. Meneer Darcy van zijn kant kijkt op de familie Bennet neer.
Een hele reeks gebeurtenissen en nevenverhalen met kleurrijke, soms bijna karikaturale personages volgt in een spannende en romantische plot. Pas als Elizabeth beseft dat ze meneer Darcy te snel veroordeeld heeft en meneer Darcy zijn trots opzij zet, kan de liefde tussen die twee toch nog open bloeien.

Jane Austen beheerste feilloos de kunst om haar personages met een oer-Engelse whit en veel zwier neer te zetten. De gevatte dialogen, levendige gesprekstoon, de scherpe karaktertekeningen en de fijnzinnige humor en ironie maken het boek een waar genot om te lezen. Haar personages zijn inderdaad soms wat karikaturaal aangezet, maar ze evolueren zo dat ze tot mensen van vlees en bloed worden.

Jane Austen (1775-1817) , die zelf nooit trouwde, schreef al een eerste versie van dit boek, ‘First impressions’ genaamd, toen ze begin twintig was, de leeftijd van Elizabeth in het verhaal.
Maar uiteindelijk debuteerde ze in 1811 met ‘Sense and sensibility’. Ze herwerkte daarna ‘First impressions’ en veranderde de naam in ‘Pride and prejudice’. Dit boek werd in 1813 gepubliceerd.
Het ontving ook toen lovende kritieken maar omdat Jane Austen haar werk anoniem uitgaf vergaarde ze zelf tijdens haar leven weinig roem en erkenning. ‘Sense and sensibility’ werd zo uitgegeven onder de auteursnaam “A Lady”.
Niemand kon vermoeden dat haar boek ‘Trots en vooroordeel’ zou uitgroeien tot een van de populairste romans uit de Engelse literatuur.
Andere werken van Jane Austen zijn ‘Northanger abbey’, Emma’, en Mansfield Park.
In 1816 werd ze ziek. Ze stierf een jaar later op 41-jarige leeftijd aan een toen onbekende ziekte.