Matt zit in death row van Kilby Correctional Facility; een zwaarbewaakte gevangenis in Atmore, Alabama. Hij is schuldig bevonden aan het ontvoeren van vijf vrouwen. Eén van de vrouwen wist te ontsnappen en op basis van haar getuigenis wordt hij ter dood veroordeeld. Matt blijft echter volhouden dat hij onschuldig is en de andere vrouwen zijn nooit gevonden. Mackenzie ziet hem in de gevangenis terwijl zij daar als vrijwilliger is van het Dog Rescue Program. Zij gelooft in zijn onschuld en trouwt met hem, ondanks dat iedereen tegen haar is. Mackenzie wil Matts onschuld bewijzen en ze gaat hem helpen om te ontsnappen.

Als je de tekst op de achterkant van het omslag leest, geloof je eerst niet dat dit boek is geschreven door een Nederlandse auteur. Waar andere Nederlandse thrillerschrijvers zich voornamelijk richten op Nederland, zoekt Terpstra de grillen van de Amerikaanse gevangenis op. Maar ook tijdens het lezen valt op hoe on-Nederlands dit boek is. Ik las het voor de Hebban Leesclub en ook daar kwam dit ter sprake. Dit merk je vooral aan het taalgebruik; er komen weinig typisch Nederlandse woorden in voor. Maar ook haar schrijfstijl wordt door de leesclubleden vergeleken met Amerikaanse, Engelse of Scandinavische thrillerauteurs. Nu lees ik weinig thrillers dus deze vergelijking kan ik niet goed maken. Maar ik ben het wel met de leesclubleden eens dat het in geen enkel opzicht aanvoelt als een Nederlandse thriller. Best verfrissend!

De manier waarop de personages geïntroduceerd worden is kort maar krachtig. Het zijn de brieven die Mackenzie en Matt naar elkaar schrijven na hun ontmoeting. Zo leer je in een korte tijd zonder poespas de personages kennen. Terpstra heeft een boek geschreven met prettige korte hoofdstukken. En zo af en toe zit er een nog korter hoofdstuk tussen waarin een van de ontvoerde vrouwen aan het woord is. Deze combinatie en het verlangen om door te kunnen lezen zorgen ervoor dat je razendsnel door het verhaal heen gaat. Je weet tijdens het lezen dat er iets is dat je mist, maar wat… En dat zonder een moment waarop het verhaal niet geloofwaardig is. Bijzonder knap gedaan! En vanaf de plottwist kan je helemaal niet anders dan alleen maar doorlezen.

Voor mij is een uitstapje naar het thrillergenre vrij zeldzaam, maar wat ben ik blij dat ik dit boek gelezen heb! Binnen twee dagen had ik het boek uit en ik ben er zeker van onder de indruk. Alleen al de cover geeft perfect de sfeer van het verhaal weer. Anita Terpstra is een auteur die ik in de gaten ga houden.