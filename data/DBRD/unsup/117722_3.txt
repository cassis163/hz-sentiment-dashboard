In de zomer lezen romans vaak net iets lekkerder dan in een ander seizoen, merk ik. Dat is misschien iets geks van mij, maar ik geniet meer van de romantische inslag van deze boeken. Van uitgeverij Van Halewyck kreeg ik deze mooie, knaloranje roman opgestuurd. Eenmaal begonnen, bleek dit een zeer smakelijk boek te zijn.

In Weg van jou wordt het liefdesleven van enkele leden van één familie gevolgd. De familie Van Antwerpen bestaat uit de alleenstaande moeder Helena en haar zoon Alex, haar broer Christiaan en zijn vrouw Anouk en vader Bob, die weduwnaar is. Elk van hen is op hun eigen manier op zoek naar liefde. Helena heeft na de vader van Alex nooit meer een echt serieuze relatie gehad. Samenwonen met een man is haar bijvoorbeeld vreemd. Ze gedijt hier goed op, maar wanneer ze bij haar broer thuis Klaus, een vriend van haar broer, tegen het lijf loopt, begint het bij haar te kriebelen. Ze krijgt de onbeheersbare dwang om hem te kussen, en dat blijkt wederzijds. Klaus is echter een womanizer en voor hoever kan ze hem vertrouwen? Schoonzus Anouk voelt zich ondertussen niet meer gewaardeerd en geliefd in haar huwelijk, en valt voor de charmes van een andere man.

Op de bruiloft van vrienden geeft ze zich over aan haar gevoelens voor deze man, en kust hem in de garderobekast. Hierna is er geen houden meer aan: ze beginnen een affaire, en Anouk moet kiezen tussen deze nieuwe liefde of haar gezin. Te midden van al deze perikelen is er ook Alex. Hij woont net samen met zijn vriendin Anna, maar komt nog wel erg vaak thuis slapen. Hoe gelukkig is hij? Die vraag moeten eigenlijk alle personages zich moeten stellen. Hoe gelukkig zijn ze? En wat kunnen ze zelf doen om dat geluk af te dwingen? Naast alle liefdesperikelen moet er ook nog een clubhuis worden gered. De rol die Helena hierin speelt, is even belangrijk als haar mogelijke nieuwe liefde: durft ze?
Deze roman is -heel handig want overzichtelijk- ingedeeld in blokken. Deze blokken behelzen een zomermaand. Zo heb je als lezer goed grip op het verloop van het verhaal. Maar eigenlijk is dat niet echt nodig. Het verhaal wordt helder en duidelijk verteld, en de verschillende verhaallijnen zijn heel goed te volgen. Nergens wordt het ingewikkeld, of gecompliceerd. Dat laat Monteny over aan haar personages. Hun perikelen zijn even chaotisch als onderhoudend, levensecht en komisch. Monteny laat meerdere onderwerpen de revue passeren, maar komt steevast terug op het hoofdonderwerp: liefde. En die biedt ze haar lezers aan in allerlei vormen, maten en leeftijden. Een groot pluspunt aan deze roman is dat Monteny de liefde in zoveel facetten toont. Niet alleen jong komt aan de beurt, maar nu ook oud. Of in ieder geval: ouder dan de gemiddelde roman-hoofdrolspeler. Monteny schrijft over gepassioneerde veertigers, maar net zo makkelijk over de perikelen van een twintiger.

Maar dat is niet het enige pluspunt van deze roman. Wat mij hier ook in aanspreekt is de realistische weergave van gevoelens en ontwikkelingen. Prille, hartstochtelijke liefde wordt met net zoveel passie en hartstocht beschreven, inclusief pikante seksscènes. Maar ook als het mis gaat, en dat eerste seksuele moment steeds maar niet lukt, wordt ook dit uitgebreid gedeeld, met de nodige humor. Ook de onderwerpen die niet direct met liefde te maken hebben, zoals de problematiek rondom het clubhuis, worden aangenaam en enthousiast beschreven. Monteny heeft overal evenveel enthousiasme voor, en het schrijfplezier spat van de pagina’s.

Dat maakt het lezen ook tot één groot feest. Wat een heerlijke zomerroman! Ik heb van het verhaal en de personages genoten, en duimde stiekem voor bepaalde personen, maar keurde even hard keuzes af. Ik leefde, kortom, ontzettend mee met de personages en dat getuigt van een goed boek. Ik kan dit boek dan ook iedereen aanraden. Lees dit boek en vermaak je met allerhande liefdesperikelen. Je zult genieten, beloofd.