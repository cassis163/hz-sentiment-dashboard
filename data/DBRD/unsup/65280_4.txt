Je rijdt ‘s avonds naar huis en plotseling hoor je een soort van noodkreten bij jou in de buurt. Wat doe je? Rijd je snel door en steek je je kop in het zand of ga je kijken wat er aan de hand is? Die tweede toch dappere keus maakte in ieder geval de hoofdpersoon in Het Gerecht, maar of ze daar nou wel zo verstandig aan heeft gedaan valt te betwijfelen…

Het Gerecht wordt verteld vanuit het perspectief van een dame die volgens eigen zeggen mislukt is in de showbusiness en nu een gezellig soort van café runt in het hartje van Amsterdam. De sfeer die in dit verhaal opgeroepen wordt bij de lezer past hier ook perfect bij.

Inge Ipenburg heeft met het gerecht een knap debuut neergezet. Aan de ene kant is het een zeer aangrijpend verhaal dat je meerdere keren erg aan het denken zet. Er speelt zich een verhaal af waarin rechtvaardigheid en verstand vaak met elkaar in strijd zijn. Het laat je nadenken over wat je zelf zou doen in bepaalde situaties en wat de gevolgen ervan kunnen zijn. Wat voor je gevoel het beste is, kan namelijk nog wel eens hele vervelende gevolgen hebben zo zal blijken. Toch zit er ook veel humor in dit verhaal. Geregeld wordt er een knipoog gegeven naar bekend Nederland. Naast mr. Bram Moszcowickz worden programma’s als RTL Boulevard op de hak genomen door Ipenburg.

De schrijfstijl van Ipenburg is erg prettig en het verhaal leest als een trein. Tenminste de eerste driekwart. Daarna zakt het verhaal een beetje in en had het eigenlijk moeten eindigen. Helaas wordt er dan weer een soort van doorstart in het verhaal gemaakt, wat het verhaal niet echt ten goede komt. Dat is erg zonde want ze was zo lekker op weg. Aan het schrijven van een goede thriller zitten toch meerdere aspecten. Je moet niet alleen een goed verhaal hebben, maar het ook goed af kunnen sluiten. Aan dat laatste moet Ipenburg nog even werken. Meer betekent namelijk niet altijd beter, dat blijkt maar weer. Desondanks zit de plot goed in elkaar en de hoofdpersonen zijn dusdanig goed beschreven dat je toch een band met ze krijgt. De hoofdpersoon heeft dusdanig veel overeenkomsten met de schrijfster zelf, dat als je een beetje visueel ingesteld bent het niet moeilijk zal zijn Inge Ipenburg zelf voor je te zien met haar karakteristieke dingen.

Al met al best een aardig debuut van Inge Ipenburg. Een thriller die haar hopelijk toch uitnodigt om meer uit haar schrijverstalent te halen. Het Gerecht schommelt vooral in het begin rond de vier sterren maar zakt aan het einde toch onder de drie sterren. Net op tijd rond Ipenburg het verhaal toch af op een toch wel verrassende wijze. Een magere vier sterren voor Het Gerecht!