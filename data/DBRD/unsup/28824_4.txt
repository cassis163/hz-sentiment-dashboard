De cirkel van zes vertelt het verhaal van Lilith, een meer dan duizend jaar oude demon die met haar leger van vampyrs de wereld wil vernietigen. In haar plannen wordt zij gedwarsboomd door de godin Morrigan. Zij stelt haar eigen leger samen, de cirkel van zes. Ze bestaan uit een magiër, een heks, een geleerde, een krijger, degene die vele gedaanten aanneemt en een vampyr. Samen zouden zij Lilith tegen moeten houden voordat het leven dat zij kennen voorgoed ophoudt te bestaan.
Eén van deze zes is Hoyt, de magiër. Hij heeft zijn tweelingbroer Cian verloren aan de kwaadaardige Lilith.
Hoyt heeft persoonlijk van Morrigan de opdracht gekregen de strijd aan te gaan tegen Lilith en de overige vijf te vinden om dit te volbrengen. Hoyt vertrekt uit zijn tijd, 900 jaar geleden, door de Dans van de Goden naar het New York van nu. Daar vindt hij zijn verloren tweelingbroer terug. Al eerder op zijn reis is hij de heks Glenna tegengekomen. Er is een bepaalde spanning tussen hen beiden, maar halen ze het beste of het slechtste in elkaar naar boven?
Als de zes eenmaal samen zijn, moeten zij zich gaan voorbereiden op de strijd met Lilith. Het betekent hard werken, veel trainen en doorzettingsvermogen. Ieder van hen heeft zijn eigen kracht, maar ze moeten deze leren beheersen en leren samenwerken, wat niet eenvoudig is. Kunnen ze elkaar wel vertrouwen? Zullen de zes op tijd klaar zijn om de strijd met Lilith en haar leger aan te gaan?

‘Gesmeed door de goden, door het licht en door de nacht. Symbool en schild, eenvoudig en oprecht. Symbool van geloof, van trouw, deze geschenken voor jou. Hun magie leeft door vergoten bloed van jou en van mij.’

Met: De cirkel van zes Nora Roberts op haar best. Het boek laat zich het beste omschrijven als romantische fantasy. Roberts weet de karakters en het verhaal echt tot leven te brengen. Ze schrijft op zo’n manier dat het lijkt alsof je er bij bent en toeschouwer bent van het verhaal. De karakters hebben elk hun eigen sterke kanten en hun zwakheden. Iets wat maakt dat ze meer realistisch zijn en waardoor de lezer zich met enkelen van hen kan identificeren.
Haar manier van schrijven is toegankelijk voor iedereen. Roberts weet als geen ander spanning over te brengen op de lezer. Niet alleen de spanning over wat er gaat gebeuren voor of tijdens een gevecht, maar zeker ook romantische en erotische spanning.
Het verhaal zelf zit vol magie, prachtige gevechten en boordevol liefde en romantiek. Roberts heeft mij, als doorgewinterde fantasy lezer en Nora Roberts fan, met bepaalde elementen echt weten te verassen.
Ik vond het plot van De cirkel van zes echt goed uitgedacht. Vampyrs spreken heel wat mensen, waaronder ikzelf, tot de verbeelding. Het is de aloude strijd tussen goed en kwaad. Ondanks dat deze strijd al vele malen in andere boeken is beschreven, is de Cirkel van zes weer een uniek verhaal.

‘De gezichten, de geluiden, de geuren, her gevoel van warm bloed en koude regen die over haar heen spoelden. De rode ogen, de vreselijke honger die daarin lag. En die afgrijselijke flits en het gekrijs wanneer ze door het vuur werden verteerd.’