Heerlijk verhaal over Will Andrews die zijn studies aan Harvard stopzet, we spreken over 1870. Hij trekt naar een godvergeten plaatsje Butcher's Crossing waar hij in contact komt met een man die bizonhuiden verkoopt. Die verwijst hem naar een man die hem wel wat over de jacht kan vertellen. Hij geraakt gefascineerd en wil met die man mee op jacht. Samen met nog 2 anderen vertrekken ze naar de bergen waar een van hen ooit een grote kudde gezien heeft. Na vele ontberingen, bijna sterven van de dorst, komen ze aan de bergen en in de vallei waar inderdaad bizons zijn. Dan volgt een onvoorstelbare jachtpartij, enkel en alleen voor de huiden, de rest blijft allemaal liggen. De beschrijving van de jacht en het villen zijn zo levensecht dat het is alsof je er zelf bij bent. Hebzucht maakt dat de mannen te lang in de vallei blijven, ze geraken ingesneeuwd en moeten de winter doorbrengen in erbarmelijke omstandigheden, ze overleven ternauwernood.

Eens de lente erin, laden ze hun huiden op en vertrekken terug naar het dorp. Onderweg gaat het mis, de huiden geraken verloren en een van de mannen laat het leven. Een terug in Butcher's Crossing blijkt dat ook daar het leven niet stilgestaan heeft. De markt van de huiden is ingestord, bijna iedereen heeft het dorpje verlaten.

Will Andrews is als onschuldige jongeman vertrokken, maar als volwassene teruggekomen met levenservaring die hij in Harvard nooit geleerd had.

Indrukwekkend relaas en al speelt het verhaal zich in 1870 af, dat merk je eigenlijk niet.