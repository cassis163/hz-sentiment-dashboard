Vanaf de eerste bladzijde en het eerste hoofdstuk moest ik vaak glimlachen. Haagmans heeft een humoristische pen en schrijft met verve. Het enthousiasme spat er van af. Na het lezen van ‘Sprong in het diepe’ moest ik even op adem komen. Het plot is onverwacht en apart.
Vanaf het begin word je het verhaal ingetrokken. Tessa neemt het over en het is hartverwarmend over haar en Thomas te lezen. Op het moment dat er iets schokkends gebeurt, zit je op het puntje van je stoel.

Romantiek afgewisseld met spanning is een goed concept. Hier en daar zijn de hoofdstukken wat lang doordat Haagmans graag alles wil uitleggen. Maar dat neemt niet weg dat deze roman een prettig leesbaar boek is dat je veel plezier geeft. Je hoeft niet geconcentreerd te lezen en daarom is dit boek ook goed leesvoer voor onderweg. Medereizigers zullen wel naar je kijken als je een glimlach niet kunt onderdrukken.