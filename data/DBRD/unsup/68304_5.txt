Arkadi Renko, hoofdpersoon uit onder andere Gorki Park heeft de verandering van de oude communistische staat richting het nieuwe Rusland overleefd. Hij wordt opgeroepen als Pasja Ivanov, een miljardair, uit het raam is gesprongen. In zijn luxe appartement vindt hij zout. Was hier wel sprake van zelfmoord? Dan valt er een tweede dode. Deze en andere kwesties leiden naar Tsjernobyl waar in 1986 de kernramp plaatsvond.

Arkadi Renko is een krachtige, innemende hoofdpersoon die in een veranderde samenleving zijn weg moet zien te vinden. Een maatschappij die kampt met allerlei uitwassen zoals corruptie en gangsterdom. Dit wordt door Martin Cruz Smith overtuigend voor het voetlicht gebracht. Wolven in schaapskleren omringen Arkadi Renko.
Maar het meest indrukwekkend is zijn beschrijving van het verblijf van Renko in Tsjernobyl. Hij beschrijft een ge√Øsoleerde gemeenschap die leeft met de straling, een landschap dat veranderd is en dieren die genetische afwijkingen vertonen. Telkens weer slaat de stralingsmeter uit bij de radioactieve ruines. Er zijn verboden zones, er zijn verlaten huizen waaruit de bewoners in grote haast zijn weggevlucht. Arkadi doorkruist dit gebied op zijn oude aftandse motor. Maar het leven heeft ook zijn gang hernomen en dit wordt ondermeer duidelijk door ontroerende beschrijvingen van enkele oude mensen die hun geboortegrond trouw zijn gebleven.

Het schijnt dat de schrijver onderzoek heeft verricht in Tsjernobyl en dat is te merken. Het lijkt bijna onmogelijk om zo beeldend te schrijven als je niet op die plek bent geweest. De titel van het boek is mooi gekozen, wordt gaandeweg het boek duidelijk en kan op velerlei manieren worden uitgelegd. De plot verrast in dit spannende en briljant geschreven verhaal.

Dit is voor mij een 5-sterren boek. Het heeft een bijzondere thematiek en het onderscheidt zich door de prachtige beelden die Cruz Smith weet op te roepen. Een boek dat de tand des tijds waarschijnlijk kan doorstaan. Daarnaast zet Wolf eet hond aan tot nadenken over de gevolgen van de ramp in Tsjernobyl. Laten wij niet vergeten!