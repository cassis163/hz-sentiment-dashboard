Samen met zijn drie broers en drie zusters bracht hij zijn jeugd door in een berggebied in Canada. Daar verkende hij vaak de omliggende velden, de bevroren vijvers, en alles wat de natuur te bieden had. Daarbij droomde hij altijd en verzon avonturen van wat er stond te gebeuren na de volgende bocht of kreek.

Omdat hij niet zeker was dat hij in de toekomst zou kunnen leven van het schrijverschap studeerde hij diergeneeskunde aan de universiteit van Missouri, waar hij in 1985 tot doctor promoveerde. Een van de onderwerpen die hij tijdens zijn studies behandeld had, was de evolutie, een onderwerp dat hij ook verwerkte in De Zwarte Orde.

Zijn eigen naam hier neerschrijven, wekt nog weinig aaahs en ooohs vanuit de stembanden naar boven want wie kent nu James Paul Czajkowski. Maar wanneer zijn pseudoniem James Rollins wordt gelezen, is voor iedere liefhebber van spannende avonturenverhalen duidelijk over wie het gaat. Inmiddels is het achtste deel van de in Nederland verschenen Sigma-reeks onlangs verschenen onder de geheimzinnige naam Het oog van God.

Het oog van God  begint, zoals lezers gewend zijn van Rollins, met een historische proloog, ditmaal de moord op Atilla de Hun in 453 na Christus. Dan schiet de tijdmachine naar 2013 als monseigneur Vigo Verona in Rome een schedel en een historisch boek ontvangt, gebonden in een kaft van mensenhuid. Samen met zijn nicht, Rachel, schakelt hij de Sigma-groep onder leiding van Painter Crowe in om de herkomst te bepalen. En inderdaad, een DNA-onderzoek toont de herkomst aan, de schedel is afkomstig van Dzjengis Kahn. 

Het neerstorten van een onderzoekssatelliet is voor Sigma aanleiding om naar Mongolië te vertrekken om de resten te bergen. Het toeval wil dat de strijder Kahn ook uit Mongolië afkomstig was, en het zou raar zijn als er tussen beide gebeurtenissen geen relatie bestaat. Rollins zag het in zijn verhaal ook zo, alleen zien de vooruitzichten voor het voortbestaan van de wereld er niet al te rooskleurig uit. Het volledige team van Sigma Force moet een grote ramp proberen te voorkomen en de oplossing ligt in het graf van Dzjengis Kahn. Het aftellen is begonnen…

James Rollins zet eerst een aantal verhaallijnen in stelling waarvan bij enkele de onderlinge relaties duidelijk zijn, bij andere is dat wat minder. Maar uiteindelijk, na talloze avonturen die zich “all over the world” afspelen, blijken ze alle naar hetzelfde doel te kruipen, het vinden van het graf van Dzjengis Kahn. Want mocht er een oplossing zijn om de dreigende Apocalyps te voorkomen, dan is die daar te vinden.

In een stevig en robuust verhaal, boordevol fysica, symboliek, wetenschap over de kwantumtheorie, aanwijzingen en buitensporige omstandigheden, neemt James Rollins zijn lezers mee op wereldreis. Voortdurend vertellend over de verschillen in culturen en met informatie over de moderne huidige wereld en de wereld die al enkele duizenden jaren achter ons ligt, blijft zijn verhaal interessant. Met af en toe een duwtje om het toeval een tikkeltje te helpen en het verhaal op gang te houden, maar in het totaal valt dat nauwelijks op en stoort het nog minder.
Voor de Rollins-fans is het zeker weer smullen geblazen, anderen zullen al snel verdwalen in de vele verhaallijnen en personages en zich niet laten onderdompelen in de wereld van licht, lucht en strijd. De ervaring van Rollins is inmiddels zo groot, dat vakmanschap in zijn naam verweven zit. Het oog van God  klimt in zijn genre naar eenzame hoogte en reikt naar de hemel!