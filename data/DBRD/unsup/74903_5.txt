Zo saai is het dorpje waar Teun woont plots niet meer als het gerucht gaat dat een gevaarlijke draak zich schuil houdt in een vulkaan. De vulkaan bevindt zich vlakbij Teuns dorpje Zozaai, Teun besluit al zijn moed bij elkaar te verzamelen en gaat op jacht. Wanneer Teun de rijmende draak ontmoet blijkt deze banger te zijn van Teun dan andersom. Maar hier weet de stiefmoeder van Teun wel raad mee…….

De vriendelijk draak is een alles behalve saai jeugdboek voor kinderen vanaf ongeveer vier jaar. Leuk om voor te lezen, maar zeker ook een aanrader voor kinderen die net zelf begonnen zijn met boeken lezen. De teksten zijn origineel, grappig, gedurfd en daardoor volledig passend bij deze tijd. De onderliggende boodschap: blijf altijd jezelf, denk zelf na! Wordt op een luchtige manier bespreekbaar gemaakt. Evenals in het boek Oma, mag ik mijn pop terug? ( van dezelfde auteur) zijn de illustraties ook hier weer van de hand van de veelzijdige kunstenaar Marius van Dokkum, die met zijn drakentekeningen wederom bewijst over een zeer groot talent te beschikken. Zijn fantastische en hilarische tekeningen in De vriendelijke draak doen denken aan de eveneens fantastische illustraties van Fiep Westendorp (o.a. bekend van haar tekeningen in Puk van de Petteflet). De vriendelijke draak bevat bovendien als extraatje een fijne cd, een luisterboek voorgelezen door niemand minder dan Herman van Veen die meer dan de moeite waard is om te beluisteren, een mooie aanvulling op het toch al schitterende boek.