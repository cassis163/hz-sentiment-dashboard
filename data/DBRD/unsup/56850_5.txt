Op de begrafenis van zijn oude docent van de universiteit komt Moss zijn jeugdliefde Dani weer tegen. Hoewel ze vroeger oogverblindend mooi was, is er nu niets meer van haar schoonheid over. Maar ook Moss is niet meer dezelfde als vroeger. Hij is gescheiden van zijn vrouw en heeft zijn baan in de software business opgezegd om een boek te schrijven, maar hij heeft nog geen woord op papier kunnen krijgen.

Tijdens een etentje praten Moss en Dani elkaar bij over hun leven, maar is het wel mogelijk om verder te gaan waar ze vroeger gebleven zijn, of is het beter om herinneringen niet op te rakelen?

De roman ‘Het ruisen van de wereld‘ is het nieuwe boek van de schrijver Deniz Kuypers, de opvolger van zijn debuut “Dagen zonder Dulci“. Met ‘Het ruisen van de wereld‘ bevestigt Kuypers dat hij een groot literair talent is. Op een fenomenale manier “creëert” hij Moss. Hij beschrijft de drijfveren van Moss, wat er allemaal in zijn verleden is gebeurd, en hoe het komt dat hij nu op dit punt in zijn leven is aanbeland. Het is een meeslepend verhaal en de beschrijvingen van Moss getuigen van groot psychologisch inzicht van Deniz Kuypers. Van “De Grote Drie” leeft er geen één meer. Het is na twee boeken te vroeg om te zeggen of Deniz Kuypers bij de volgende Grote Drie gaat horen, maar dat dit boek, over hoe het leven had kunnen zijn als we andere keuzes gemaakt hadden, een schitterend meesterwerkje is (op sommige momenten bijna pijnlijk mooi), staat als een paal boven water. Dit boek staat zeker in mijn top 10 van 2014.