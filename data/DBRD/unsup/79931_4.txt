Maureen Freeley werd in 1952 geboren, in Neptune, New Yersey. Momenteel woont ze met man en kinderen in Engeland. Maureen heeft een druk bestaan: ze is journaliste, doceert aan de universiteit van Warwick en vertaalt regelmatig werken van bekende Turkse schrijvers. Daar tussendoor is zij ook nog schrijfster. Vanaf het begin van de jaren tachtig zijn er regelmatig nieuwe werken van haar uitgegeven. Haar laatste publicatie speelt zich voornamelijk af in Turkije, het land waar de schrijfster is opgegroeid. Deze literaire thriller is eerst in Groot-BrittanniÃ« verschenen, waar het goed ontvangen is. Tegelijkertijd met de publicatie in Nederland komen er vertalingen in Turkije en de Verenigde Staten.
In Verlichting vertelt Journaliste M. het verhaal van Jeannie Wakefield. Jeannie en M. hebben op dezelfde Turkse universiteit gezeten. Omdat M. Turkije verliet in het jaar dat Jeannie Wakefield kwam, hebben ze elkaar echter nooit ontmoet. Schrijfster en onderwerp hebben nog iets gemeen: Sinan, de man van Jeannie, is de ex-verloofde van M.
Sinan is in de Verenigde Staten als terreurverdachte gearresteerd. Buiten zichzelf van bezorgdheid verzoekt Jeannie, M. naar Istanbul te reizen om, met behulp van haar Turkse contacten, uit te zoeken waarom Sinan is vastgezet. Met tegenzin bijt zij zich vast in het onderzoek, waarbij al snel alle naspeuringen leiden naar een gebeurtenis, ten tijde van de staatsgreep in Turkije. Als Jeannie spoorloos verdwijnt en ook M. wordt bedreigd, blijkt dat het dertig jaar oude mysterie nog niets aan kracht heeft ingeboet.
Maureen Freeley gunt ons met Verlichting een unieke kijk op de Turkse samenleving. Op kundige wijze, met behulp van zeer sterke karakters, beschrijft zij het Turkije van de jaren zestig tot heden. Met behulp van een langzaam ontrafelend mysterie weet zij de aandacht van de lezer(-es) vast te houden en tevens wat kennis bij te brengen van deze donkere periode uit de Turkse geschiedenis. Omdat de schrijfster ervoor heeft gekozen het verhaal vanuit het oogpunt van twee hoofdpersonen te vertellen en omdat ze regelmatig switcht tussen het heden en het verleden, is Verlichting geen gemakkelijk boek om te lezen. Na een lastig begin kreeg ik echter de smaak te pakken. Het is geen boek dat mij op het puntje van mijn stoel bracht, maar wel intrigerend en zeer de moeite waard. Een aanrader.