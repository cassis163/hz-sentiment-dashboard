Karin Luiten (alias Koken met Karin) lacht je warm toe vanaf de kaft van haar nieuwste boek De vrolijke tafel. Het hele boek lacht. De vrolijkheid spat eraf. Elke dag feest; zo is het bedoeld. Het boek is ingedeeld naar feestjes en partijtjes maar het achterliggende idee, achter de meer dan 150 recepten, is dat ze ook op een doordeweekse dinsdag aantrekkelijk zijn om te maken. Het motto van Koken met Karin is en blijft ‘Kleine moeite, groot effect’.

Karin Luiten is tien jaar geleden begonnen met schrijven van haar blog ‘Koken met Karin’. Snel volgde de website en het eerste kookboek. Elk kookboek kent zijn eigen succes maar de reeks over koken zonder pakjes en zakjes was een doorslaand succes.

Nu tien jaar later, haar 10e kookboek: De vrolijke tafel.
Wat leuk is om te weten is dat Luiten alles wat je in het boek ziet zelf bedacht heeft. Naast de recepten ook de indeling, de teksten, de foto’s en de stijl. Alles zelf uitgedacht op moodboards. Als laatste stap zijn in drie weken tijd alle gerechten gekookt voor de fotoshoots waar ze gelukkig wel door een fotograaf en een styliste werd geholpen. Want van elk gerecht staat er een foto in het boek. Dat is voor het eerst in een kookboek van Luiten.

Het boek is ingedeeld in 14 hoofdstukken, welke vooraf gegaan worden door een inleiding. Een vrolijke inleiding natuurlijk. Daarnaast krijg je een menusuggestie die ook aangevuld kan worden met recepten uit andere hoofdstukken. En ook aan de wijn is gedacht. Alles is aanwezig; het boek is compleet.

De gerechten zijn over het algemeen eenvoudige gerechten. Wanneer je (nog) geen ster bent in de keuken helpen de recepten uit dit boek je super goed op weg. Gewoon letterlijk volgen en er kan niets mis gaan. Heerlijk die zekerheid.

En ben je gedrevener in de keuken dan is het een schitterend boek om je te laten inspireren en dan ook zeker voor de doordeweekse dag.
Het is allemaal eerlijk eten en de verscheidenheid is super groot. Door de hoeveelheid recepten heb je het boek ook niet één, twee, drie uitgelezen, laat staan ‘uitgekookt’.

Een impressie van een paar hoofdstukken:
Het eerste hoofdstuk heet Vrijmibo. De vrijdagmiddagborrel, of zoals in de inleidende tekst staat: ‘Ook buiten kantoor wordt er trouwens een hoop afgeborreld, en niet alleen op vrijdagmiddag.’Leef je dus uit met bijvoorbeeld blauwe guacamole, spicy borrelnootjes of albóndigas (Spaanse gehaktballetjes).

Bij de Picknick worden de bakjes gevuld met o.a. aardappelmuffins met geitenkaas, mozzarella-sinaasappelspiesjes en aardbeienspiesjes met marshmallows.

Het hoofdstuk Gluren bij de Buren staat in het teken van het fenomeen waarbij je met buren van het ene naar het andere huis hopt en overal een gang van het diner eet. Hier vind je bij het hoofdgerecht het heerlijke recept voor Mediterrane kiprolletjes. Het recept hiervoor kan je onderaan de recensie lezen.

En in het hoofdstuk Kerst (nog even snel het boek kopen) nodigt Luiten je uit om je niet gek te laten maken. ‘Natuurlijk is het leuk om eens extra smakelijk uit de hoek te komen, maar het moet wel leuk blijven.’ Hier heb je keuze uit drie voorgerechten. Het hoofdgerecht is stapeltaartjes van eend met hete bliksem en het dessert is Bûche de Noël.

Daarnaast zijn er hoofdstukken met de titels Italiaanse pastaparty, Oranje boven, Franse lunch, Zwoele zomeravond, Theefeestje, Verjaardag, Tempo Doeloe, Curry Night, Hollands Glorie en Zeebanket.

Een boek met zoveel aandacht gemaakt; hierdoor krijg je enorm veel zin in elke dag een feestje! Geniet!

Mediterrane Kiprolletjes
De betere slager verkoopt kipdijenvlees, dat is vlees van de (sappige!) poten, maar dan zonder bot. Het is geen keurig lapje, maar je kunt het wel oprollen tot een bolletje. Wie het niet kan vinden, neemt kipfilet. Of kipkarbonades (de bovenste helft van de poot, dus met bot, maar zonder de drumstick), reken dan wel op 45 minuten in de oven.

Bereiden: 15 minuten
In de oven: 25 minuten
Voor 6 personen 
6 kipdijlapjes (ontbeende kippendijen)
6 ronde plakjes pancetta
250 g kerstomaatjes (liefst rood én geel)
100 g lekkere zwarte olijven
paar takjes verse tijm 

Marinade:
½ bosje platte peterselie
1 flinke sjalot
1 knoflookteen
sap van ½ citroen
scheut olijfolie
zout & peper uit de molen 

Oven voorverwarmen op 200°C. Pureer de ingrediënten van de marinade met de staafmixer of keukenmachine tot een dikke prut. Smeer er de kip mee in. Rol de stukjes kip op en wikkel om elk een plakje pancetta. Leg in een ingevette braadslee. Strooi de kerstomaatjes en olijven eromheen. Besprenkel het geheel lichtjes met wat olijfolie en bestrooi met de tijm. Dit kan allemaal al van tevoren. Zet 25 minuten in de oven. Check met een scherp mesje: als er helder (lees: niet roze) vocht uit de kip komt, is hij gaar.