1972 - Drie jaar lang zat Henry Quinn in Reeves County Farm Prison. Hij heeft al die tijd zijn cel gedeeld met Evan Riggs, een tot levenslang veroordeelde moordenaar. De twee mannen hadden ondanks hun verschil in leeftijd, achtergrond en veroordeling ontzettend veel met elkaar gemeen. Beide hebben een voorliefde voor muziek, zijn echte nomaden, altijd op zoek naar zichzelf. Evan heeft het leven van Henry gered, letterlijk, door er voor hem te zijn op een moment dat deze op het verkeerde tijdstip op de verkeerde plaats was. Henry is er de man naar om hiervoor bij Evan in het krijt te staan en ooit zijn schuld in te lossen. Op de dag van Henry’s vrijlating vraagt Evan hem een brief te bezorgen aan zijn dochter. In die drie jaar heeft hij het nooit over een dochter gehad en Henry is dan ook verbaasd. Kende hij deze man van weinig woorden dan zo slecht? Toch belooft hij de brief te zullen bezorgen. De enige aanwijzingen die hij meekrijgt zijn de woonplaats waar zijn broer Carson sheriff is en de naam van zijn dochter, Sarah. Meer weet Evan ook niet en daar moet Henry het mee doen.

Henry verlaat de gevangenis en na een tussenstop bij zijn moeder gaat hij naar Calvary, Texas. Het stadje lijkt wel stil te hebben gestaan in de tijd. Vergane glorie is misschien wel de beste omschrijving voor de sfeer die er hangt. Volgens Evan is zijn broer hier al dertig jaar sheriff en is hij de aangewezen persoon om Henry verder te helpen met zijn zoektocht. Hoe anders pakt dit uit! Henry valt van de ene verbazing in de andere en merkt al snel dat hij in een stinkende poel van verderf staat te roeren. Hij ontmoet diverse personen maar de boodschap is overal hetzelfde: stop met vragen stellen over de familie Riggs, je bent hier niet welkom. De ijzeren hand van sheriff Carson zelf is nog wat duidelijker…..Maar Henry heeft de belofte nu eenmaal gedaan en zal hem ook inlossen, hoe dan ook. Henry is niet onder de indruk van de reacties die zijn komst oproepen, integendeel zelfs. Gelukkig krijgt hij ook wat hulp maar die is schaars en kwetsbaar.

“Innerlijke waarheden kunnen nooit helemaal worden verstopt”

Een ongelukkige samenloop van omstandigheden kan een leven totaal veranderen. Die boodschap is luid en duidelijk aanwezig in dit prachtige levensverhaal van Evan, Henry en hun families. Beslissingen die worden genomen om allerlei redenen zoals haat en liefde, macht en jaloezie, rijkdom en armoede. Ellory vertelt het leven van de twee mannen op een dusdanige manier dat ze heel dichtbij komen. Hij zet ze menselijk, kwetsbaar en daarmee heel toegankelijk neer. Ellory beschrijft deze elementen zo integer en zo authentiek dat je zowel Evan als Henry meteen in je hart sluit. Wat ze op hun kerfstok hebben doet er niet toe. Henry verlaat de gevangenis een levensles rijker, maar nog steeds is hij een integere man. En zo gaat hij, met zijn belofte en gitaarkoffer op pad om zijn belofte aan Evan in te lossen. Zonder enig idee wat er op zijn pad gaat komen is hij voornemens zijn belofte na te komen. Die dosis naïviteit maakt Henry sympathiek maar je merkt aan de spanningsopbouw dat er nog heel wat staat te komen. Bij aankomst in het stadje komt Henry dan ook al snel van een koude kermis thuis. De ontvangst is allesbehalve hartverwarmend te noemen, bewoners zijn terughoudend, met vlagen zelfs vijandig. En dan maakt Henry eindelijk kennis met Carson Riggs. Maar in plaats van antwoorden te vinden komen er alleen maar vragen bij. Henry kan en wil dit niet loslaten en Carson zet zijn cowboylaarzen flink in het zand. Maar waarom? Wat is er zo geheim aan de relatie tussen de twee broers dat Henry geen vragen mag stellen? De macht van Carson reikt blijkbaar ver en bemoeilijkt de zoektocht naar Sarah. Maar er is meer…..zoveel meer.

De schrijfstijl van Ellory is ronduit fenomenaal. Dit is gewoon een van de beste schrijvers van deze tijd! In dit verhaal beschrijft hij om en om een hoofdstuk over Henry of Evan, zowel in het heden (dat zich afspeelt in 1972) als in de flashbacks. Deze laatste gaan terug tot aan het prille begin van de levens van beide mannen, soms zelfs nog een stukje daarvoor. Hierdoor krijg je een perfecte kijk in de leefomstandigheden van die tijd en hoe de mannen zijn opgegroeid, een essentieel onderdeel in dit verhaal. Alles wat Ellory met je deelt over zowel Evan als Henry dient zijn doel voor dit prachtige boek. Gedoseerd krijg je steeds meer te weten waarom de mensen handelen zoals ze doen. Het verhaal van de familie Riggs is werkelijk ontroerend en de titel van deze roman is niet voor niets ‘Broedertwist’. Dit boek gaat dan ook voornamelijk over Evan en zijn oudere broer Carson. De bijzondere band tussen de twee én die tussen Evan en Henry loopt als een rode draad door dit verhaal. De hamvraag wat er destijds toch is gebeurd blijft je bezighouden.

Wat een compliment verdient is dat Ellory niet zomaar een verhaal vertelt. Van beide mannen leer je veel over hun geschiedenis, hun afkomst en daarbij ook een stuk algemene kennis over deze moeilijke en harde tijd in de VS. Hij vertelt van A tot Z een compleet levensverhaal op een indrukwekkende wijze en waar voelbaar veel onderzoek voor is gedaan. De sfeerimpressies zijn filmwaardig. Wat veel indruk heeft gemaakt, het gehele verhaal doet dat trouwens, is dat de overgang van het leven in de gevangenis naar het ‘vrije leven’ zo’n grote impact heeft. Alles valt weg, de routine, de regels, de beperkte ruimte. Eenmaal op vrije voeten is alles overweldigend maar nog steeds ben je ‘die crimineel’. Het is dan ook moeilijk voor Henry om na drie jaar het leven weer op te pakken.

´Broedertwist´ speelt zich af in zeven dagen. Intense dagen waar veel gebeurt en enorme uitspattingen aan emoties plaatsvinden. Dit alles is zo ontzettend mooi neergezet dat dit zomaar eens het beste boek van Ellory tot nu toe zou kunnen zijn. Het is bijzonder, prachtig beschreven en zo gedetailleerd dat je jezelf in het Texas van die tijd waant. Je hoort de ratelslangen, het getokkel op de gitaar door zowel Evan als Henry op de achtergrond. De knipoog naar Whiskey Poet (de band waarin Ellory speelt heet The Whiskey Poets) en zijn eigen liefde voor countrymuziek en de gitaar is mooi in de hoofdpersonages verwerkt. Evan en Henry met hun gemeenschappelijke liefde voor de muziek, het niet uitkomen van wensen en dromen, en een jeugdliefde die je hart sneller doet kloppen maken dit verhaal dusdanig dat je het het liefst in één adem wilt uitlezen want alles wat een goed boek nodig heeft komt voor in dit fenomenale verhaal.

Ellory heeft zich met dit boek wederom bevestigd als een ware verhalenverteller. Fascinerend, integer, prachtig en menselijk gaat hij diep genoeg in op zijn personages en hun levens om te begrijpen waarom ze de beslissingen nemen en reageren zoals ze doen. De kunst is dat Ellory zorgt dat je blijft lezen. Tot op het allerlaatst blijft de motivatie voor alles een grote vraag om vervolgens verpletterend bij je binnen te komen. Het verhaal doet op momenten denken aan klassiekers als ‘Gone with the wind’ en ‘Legends of the fall’. Weergaloos mooi!

‘Broedertwist’ heeft helaas slechts 432 pagina’s, dit soort verhalen mogen eindeloos voortduren.

5 onbetwiste sterren!