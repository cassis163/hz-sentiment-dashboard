De Droogte speelt zich af in het stoffige stadje Kiewarra in het binnenland van Australië. Al een paar jaar heerst er een zinderende hitte waardoor de omgeving compleet uitgedroogd is. De boeren hebben het moeilijk, vee sterft en het leven is hard. De mensen kunnen nog maar net hun hoofd boven water houden. Hierdoor kunnen de mensen in dit stadje niet veel meer hebben en vrijwel iedereen staat op ontploffen. Nadat er drie lijken worden gevonden is de spanning in het stadje om te snijden.

Het verhaal gaat over politieagent Aaron Falk die na jaren weer terugkomt in zijn geboorteplaats om de uitvaart bij te wonen van zijn vroegere vriend Luke Hadler. De drie werden vermoord aangetroffen en alles wijst erop dat Luke eerst zijn vrouw en zoontje heeft vermoord en daarna zichzelf. Aaron zelf is jaren geleden gevlucht uit Kiewarra nadat hij werd verdacht van de dood van een goede vriendin en wordt door de anderen met de nek aangekeken. Na de uitvaart heeft hij een gesprek met de ouders van Luke die hem vragen om nog even in het stadje te blijven om op onderzoek uit te gaan naar de ware toedracht van de moord. Aaron ontmoet de plaatselijke agent Rico en samen met hem gaat hij op zoek naar de dader. Heeft Luke echt zijn gezin gedood en daarna zichzelf of is er meer aan de hand? Wie is er schuldig aan de dood van hun vriendin Ellie al die jaren geleden en heeft dat te maken met Luke en zijn gezin?

Door het onderzoek van Aaron naar de waarheid en terugblikken naar het verleden komt het antwoord langzaam dichterbij.
De personages en de verhaallijn zijn erg goed uitgewerkt. Er komen veel verschillende personages in het boek voor en tijdens het lezen ga je de één na de ander verdenken van de moord op Luke en zijn gezin óf de dood van Ellie al die jaren geleden. Alles is zeer beeldend beschreven waardoor je als lezer een goede voorstelling kunt maken van Kiewarra en de mensen die daar leven. Niets is wat het lijkt en als lezer wil je steeds maar doorlezen om te ontdekken wie de schuldige is aan het drama wat zich heeft afgespeeld.

De spanning in dit boek is minder dan de achterflap doet vermoeden. Pas helemaal op het einde komt het verhaal echt in een stroomversnelling en wordt het spannender, maar dan is de dader al bekend. Het einde is bevredigend, alle puzzelstukjes vallen op hun plaats. De lezer krijgt een antwoord op de vragen wie er verantwoordelijk is voor de dood van Luke en zijn gezin en de dood van Ellie. Ondanks het wat trage tempo is De Droogte een erg goed boek met interessante personages en een broeierige sfeer.