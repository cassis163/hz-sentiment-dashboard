De Nederlandse schrijfster Saskia Noort is bij onze Noorderburen immens populair. De verbouwing was één van de actietitels tijdens de Zomer van het Spannende boek in 2009. In deze psychologische thriller maken we kennis met Mathilde, een succesvol plastisch chirurg. Zij heeft net een privékliniek geopend, waar ze de lichamen van haar steenrijke klanten ‘verbouwd’ . Naar de buitenwereld toe heeft zij alles bereikt wat zij maar kan wensen: een mooie carrière, een luxeleven en een mooie huis met een gelukkig gezin. Maar niets is wat het lijkt. Het huwelijk van Mathilde is op sterven na dood, haar zoon is een onbekende geworden en daarenboven stapelen de schulden zich op, want haar echtgenoot heeft zich samen met een ‘groene’ aannemer in een uitzichtloze ‘verbouwing’ gestort. In deze kwetsbare situatie duikt plots een oud vriendje op. Hij belooft haar te redden en Mathilde laat zich meeslepen.

Vanaf dan start de eigenlijke thriller. We zien hoe Mathilde langzaamaan verstrikt geraakt in een web, waaruit zij onmogelijk nog kan ontsnappen!

Dit verhaal doet sterk denken aan de thrillers van het befaamde Engelse duo Nicci French. Een mooi voorbeeld is "Bezeten van mij". Ook daar komt een kwetsbare vrouw in een nachtmerrie terecht, nadat ze zich impulsief op sleeptouw laat nemen door een op het eerste zicht aantrekkelijke man. De verbouwing is geen grote literatuur, maar het verhaal is enorm spannend en leest vlot weg.