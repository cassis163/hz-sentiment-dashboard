Allan Karlsson en zijn vriend Julius Jonsson genieten op Bali van een rustig bestaan, een beetje te rustig zelfs. Julius organiseert een ballonvaart voor de 101ste verjaardag van Allan en natuurlijk gaat dat mis. De ballon stijgt per ongeluk op om later te landen in de Indische Oceaan waar ze gered worden door een Noord-Koreaans vrachtschip, dat toevallig ook 4 kilo verrijkt uranium aan boord heeft voor het kernwapenprogramma van Kim-Jong un. Om hun hachje te redden doet Allan zich voor als een kernwapenexpert. Kim-Jong un organiseert inderhaast een persconferentie om te pochen met de aanwezigheid van een Westerse kernwapenexpert, wat leidt tot consternatie bij Westerse politieke leiders. Het is het begin van heel wat nieuwe avonturen voor Allan, Julius en hun nieuwe vriendin Sabine die hen uiteindelijk tot in Afrika zullen brengen.

Dit boek is geschreven in de typische stijl van Jonas Jonasson waarin humor, hedendaagse geschiedenis, maatschappijkritiek, absurde toestanden door elkaar gemengd worden en de hoofdpersonages van de ene onwaarschijnlijke situatie in de andere belanden.

Het grote verschil is dat er in het eerste boek over de 100-jarige een dubbele verhaallijn was. Van de ene kant de ontsnapping van de 100-jarige uit het rusthuis die een koffer met miljoenen in handen krijgt en uit handen van de Zweedse gangsters moet weten te blijven. Aan de andere kant kwam in flashbacks over het leven van Allan zowat de hele geschiedenis van de twintigste eeuw aan bod waarbij Allan telkens een doorslaggevende rol speelde bij grote historische gebeurtenissen.

Dit boek speelt zich in het heden af met een 100-jarige die gezien zijn leeftijd veel minder actief is dan in het vorige boek. Het valt op dat hij veel zit of ligt, maar wel veel (vaak grappige) praatjes heeft en zich overal uit weet te praten. Hij krijgt ook een tablet waarmee hij de wereld ontdekt en te pas en te onpas citeert hij berichten - zowel komische als ernstige -die hij op zijn tablet heeft gelezen.

Sommige delen van het boek lezen heel vlot en hebben behoorlijk wat vaart, maar op sommige plaatsen vertraagt het te veel en zakt het verhaal wat in of wordt het te langdradig. Hier en daar heeft de auteur ook kansen laten liggen om meer spanning in het verhaal te brengen. Allan blijft een innemende figuur, die steeds zichzelf blijft ook tijdens ontmoetingen met wereldleiders en heeft een goede sparringpartner in de meer realistische Julius die een tegenpool vormt voor de onbezorgdheid waarmee Allan door het leven gaat.

In "De 100-jarige man die terug kwam om de wereld te redden" is er tussen de absurde avonturen, de karikaturen (hoewel …) van politieke leiders ook een ernstige, soms sombere, boodschap als de auteur zijn mening laat doorschemeren over de opkomst van extreem-rechts, de vluchtelingencrisis, de wapenwedloop, politieke leiders die narcistische en psychopatische trekjes vertonen, inmenging van Rusland achter de schermen in buitenlandse politieke aangelegenheden …

Het is zeker aan te raden om eerst "De 100-jarige man die uit het raam klom en verdween" te lezen, hoewel het tweede boek ook apart gelezen kan worden, maar je krijgt een beter beeld van de hoofdpersonages en het talent van de auteur komt er ook beter tot zijn recht. Het eerste boek is beslist hilarischer en het is magistraal hoe de wereldgeschiedenis en het levensverhaal Allan Karlsson verweven zijn. Het tweede boek is in dat opzicht minder spannend en mijn verwachtingen waren wat te hoog gespannen.