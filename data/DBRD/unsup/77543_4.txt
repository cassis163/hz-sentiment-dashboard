Er is een aanslag op psychologe Kathleen Verlinden gepleegd. Ze ligt zwaargewond in het ziekenhuis en haar dochter Julie staat er alleen voor. Eerder zijn er veel dingen gebeurd waardoor de band tussen Kathleen en Julie verstoord is geraakt. Ook vlak voor de aanslag weet Kathleen net op tijd Julie te behoeden voor een hele grote fout. Omdat haar moeder voorlopig haar werk niet zal kunnen verrichten luistert Julie voor de zekerheid het antwoordapparaat af. Misschien moeten er clienten doorverwezen worden. Als ze op het antwoordapparaat een noodkreet hoort van een onbekende jonge vrouw kan Julie dit niet loslaten en ze wil deze vrouw helpen. Ze gaat op zoek naar haar maar realiseert zich nog niet wat voor problemen ze zich hiermee op de hals haalt.

Het perfecte meisje begint kort na de aanslag op Kathleen. In het vorige deel hebben we kunnen lezen over de verkeerde beslissingen die Kathleen heeft gemaakt, met alle gevolgen van dien. Feliers grijpt regelmatig een momentje om helder te maken wat er vlak voor de aanslag allemaal is gebeurd en waarom de band tussen Kathleen en haar dochter Julie is verstoord. Hierdoor is Het perfecte meisje prima losstaand te lezen. Al is het wel zo dat als je alle delen hebt gelezen er een scherper beeld te vormen is van de personages.

In dit deel ligt de hoofdrol grotendeels bij Julie en vanaf de allereerste bladzijde wordt de lezer meegezogen in een achtbaan van emoties. De aanslag op Kathleen treft iedereen in haar naaste omgeving en de bezorgdheid om Kathleen is groot. Er is een vermoeden wie de dader is, maar deze persoon is spoorloos verdwenen en dit roept een gevoel van onveiligheid op. Feliers weet perfect alle emoties en gevoelens van de personages tastbaar neer te zetten en zo ook bij de lezer een gevoel van onveiligheid te creÃ«ren. Het gevoel continu op je qui vive te moeten zijn waardoor je als lezer steeds weer geprikkeld wordt. Feliers heeft verschillende verhaallijnen in korte afstand tot elkaar gezet om deze later naadloos aan elkaar te verbinden. Door alle elementen gedegen uit te werken worden ze samengevoegd tot een meer dan spannend verhaal. Daarnaast beschikt Feliers over een schrijfstijl met veel power en de energie die hierdoor van de bladzijden afspringt laat intens genieten van deze thriller. Wat net niet lukt met Het perfecte meisje is om alles ondoorzichtig te houden waardoor de plot niet dat ene onverwachte in zich heeft. Maar met deze thriller vol intensiteit is dat het laatste waar deze lezer over zal vallen.

Deze recensie is eerder gepubliceerd op VrouwenThrillers.nl