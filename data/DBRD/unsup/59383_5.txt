Joke De Meyer weet met haar debuut meteen hoge ogen te scoren en brengt een mix van diverse fantasygenres in één. De personages in het boek worden netjes uitgewerkt, waardoor ze meteen op de sympathie van de lezer kunnen rekenen, de verhaallijn is logisch en verfijnd uitgewerkt, er wordt voldoende tijd besteed aan alle tussentijdse gebeurtenissen en de lezer krijgt steeds voldoende informatie om de opbouw naar de tussentijdse plots tot zich te nemen. De schrijfster hanteert een zeer toegankelijke en vlotte schrijfstijl die zowel gevorderde jonge lezers, als YA-fans zal weten te bekoren en voor de die-hard liefhebbers van volwassen fantasy zal dit een luchtig tussendoortje zijn. De schitterend vormgegeven cover en de bijhorende personagelijst met plan van de wereld waarin het gebeuren zich afspeelt, maken het plaatje af. Zonder twijfel is dit nu al een sterkhouder voor de nederlandstalige YA-fantasy. Ik kijk alvast uit naar het vervolg.