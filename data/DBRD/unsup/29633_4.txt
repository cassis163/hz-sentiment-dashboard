In ‘De Voyeur’ vertelt Aloka Liefrink het verhaal van de 27-jarige Lisa. Lisa is een succesvol debuterend auteur. Het feit dat haar vriend Sander haar bedriegt met Miro, een prostituee uit het voormalige Oostblok, zet haar gehele leven op de helling.

Tijdens een signeersessie loopt Lisa de mysterieuze Richard tegen het lijf, met wie zij ooit een korte romance beleefde en Lisa tuimelt halsoverkop in een nieuw leven. Richard blijkt echter een gewelddadige kant te hebben.

Mijn visie
Na een succesvol solodebuut in 2010 en een boek in co-auteurschap in 2014, is Liefrink de solotoer. Wat mij betreft een uitstekend besluit. Wat een fijne thriller levert de auteur af met ‘De Voyeur’.

“De ijzige wind giert door mijn anorak heen en snijdt me de adem af wanneer ik over de Meir naar de boekhandel loop. Normaliter is het ongebruikelijk om op een dinsdag te signeren, maar ik ga er regelmatig zitten, waardoor ik er een 'bekend' gezicht ben.”

Qua schrijfstijl heeft Liefrink een mooie ontwikkeling doorgemaakt gedurende de afgelopen zes jaar. Gaf ze in haar debuut al blijk van potentie, die maakt ze met ‘De Voyeur’ waar. Een verfrissende ‘jonge’ en eigentijdse stijl zijn de kenmerken van Liefrink.

“Versplinterd. Precies zoals ik me voel. Als ik het blauwe mobieltje op de glazen tafel zie, sla ik het zo hard tegen het tafelblad aan dat het ding uit elkaar spat. De scheur in het tafelblad dijt langzaam uit.”

Een paar, wat onlogisch opgebouwde zinnen daargelaten, geeft Liefrink blijk van een plezierige en originele taalbeleving. Haar stijl kenmerkt zich bovendien van een bepaalde charme, die plezierig aandoet.

“Zoals hij daar staat komt hij als een ware bedreiging over. Brede torso naar achteren en de armen over elkaar gekruist alsof hij de directeur is van het bedrijf. Niet alleen zijn uitstraling verontrust me maar vooral de misprijzende manier waarop hij me taxeert.”

De verhaallijn is sterk, de emoties van haar personages zijn goed uitgewerkt en de dialogen zijn vlot en natuurlijk. Het enige dat mij, gaandeweg het verhaal wat ging irriteren was de verregaande naïviteit van Lisa; dat ging mij iets te ver.

Liefrink weet overigens de spanningsboog prima vast te houden en neemt de lezer hiermee aan de hand richting een goed uitgewerkt plot.

Conclusie: ‘De Voyeur’ is een fijne psychologische thriller met een vleugje erotiek.

Over de auteur
Aloka Liefrink (1979), geboren in Kerala (India) en geadopteerd door een Nederlands-Vlaams echtpaar, debuteerde succesvol in 2010 met haar sterk autobiografische roman ‘Verweesd’. Haar thrillers worden door de pers en haar schare aan fans omschreven als 'beklijvende pageturners'. Aloka schreef in 2014 een bestseller in co-auteurschap.

Uitvoering
Uitgeverij Houtekiet
Paperback
ISBN-13 9789089245151
ISBN-10 9089245154

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en boekmarketeer.
http://hanneketinorcenti.nl/