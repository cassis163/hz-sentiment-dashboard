In dit vierde deel van de Frieda Klein reeks gaat Frieda terug naar de plaats waar ze is opgegroeid. Ze wordt daartoe gedreven door de dood van de dochter van een vroegere vriendin, wat haar herinnert aan een aangrijpende gebeurtenis die zij zelf 23 jaar geleden daar heeft meegemaakt.

Zoals in de andere delen van deze reeks, probeert Frieda ook dit misdrijf op te lossen. Het verschil is echter dat ze dit in dit boek vrijwel alleen doet, zonder veel hulp van de politie. Tegelijkertijd probeert ze in het reine te komen met haar eigen verleden en te achterhalen wie verantwoordelijk is geweest voor haar jeugdtrauma.
Dit boek onderscheidt zich van de andere boeken in deze reeks omdat het vooral gaat om Frieda’s verleden en hierdoor leren we haar weer een beetje beter kennen. De andere vaste personages uit deze reeks spelen een beduidend kleinere rol in dit boek. Het schrijversduo Nicci French weet Frieda’s karakter ijzersterk neer te zetten. Hoewel ze in de eerste twee boeken wat vaag overkwam en in het derde deel iets meer sympathie wist te wekken, creëert ze in dit boek weer meer afstand met de lezer terwijl haar verleden haar tegelijkertijd ook dichterbij brengt. Ze hecht veel waarde aan haar vrijheid, kan ze zich moeilijk binden aan mensen, kan haar gevoel moeilijk uiten en is wat koeltjes en gereserveerd. Ze vraagt veel van haar vrienden zonder veel voor ze terug te doen. Hoewel we haar verleden beter leren kennen, lijkt ze meer dan ooit iets te verbergen

Ondanks het sterke karakter van Frieda waar in dit boek de nadruk op lag, liet het plot toch wat te wensen over. Hoewel de dader uit onverwachtse hoek komt, wordt hij toch vrij plotseling onthuld zonder goed zijn motief te beschrijven. Jammer, dit maakt het wat ongeloofwaardig en geeft een afgeraffeld einde. Toch wekt het karakter van Frieda Klein veel mysterie en vragen op, die hopelijk in de volgende delen verder uitgediept en beantwoord zullen worden.