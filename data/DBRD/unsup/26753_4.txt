Naar mijn idee behoeft Loes den Hollander geen verdere introductie. Na Zwanenzang, Broeinest, Vrijdag en nog enkele andere boeken, is Driftleven haar nieuwste boek.
In Driftleven maken we kennis met Emma. Een alleenstaande vrouw van in de 30 die werkt als apothekersassistente. Emma is verliefd op Edo, een huisarts uit het dorp. Door haar werk in de apotheek kennen ze elkaar. Edo is sinds een jaar weduwnaar en nog niet toe aan een nieuwe relatie. Emma denkt daar echter anders over en neemt geen genoegen met een nee. Dan is er nog het feit dat Emma al haar vriendjes verliest. Emma is kwaad, erg kwaad.
Dan is er ook nog Cees. Cees is de ex van Emma. Cees vindt Emma vreemd, maar toch werd hij verliefd op haar. Maar hij blijkt bang voor Emma, heel bang. Maar wat verbergt Cees? Emma wil Cees terug, maar Cees wil Emma niet terug. Dat staat garant voor een hoop ellende.
Driftleven is een een razendsnelle thriller met een hoop psychologie. De karakters zijn ontzettend goed uitgewerkt en je kunt bijna begrijpen waarom ze doen wat ze doen. Je neemt als het ware een kijkje in het hoofd van de hoofdpersonen.
Emma is anders dan andere vrouwen, en ze heeft inmiddels geleerd hier niet over te praten met andere mensen. Dat is maar beter ook
Edo moet euthanasie plegen bij Jannie, een patiënte die erg ziek is door MS. Emma is de beste vriendin van Jannie. Jannie wil alleen sterven, samen met Emma. Emma moet Jannie het euthanaticum toedienen, een drankje. Jannie sterft aan dit middel, maar het flesje is nog niet leeg. Als je dit leest weet je natuurlijk gelijk dat dit nooit goed kan gaan. Hierdoor wil je het boek uitlezen. Je wilt weten waarom Emma geobsedeerd is door de dood. Je wilt weten waarom Cees bang is voor Emma. Maar wat is er met Cees? Vanaf pagina 1 zit je in het boek. Je voelt de boosheid van Emma, je voelt de angst van Cees en Edo. Voor mij meer een psychologische thriller dan een literaire thriller. De schrijfstijl is erg toegankelijk, zoals veel thrillers van eigen bodem. De geloofwaardigheid van het geheel doet af en toe twijfelen, maar dit doet niets af aan het ijzersterke verhaal.
Driftleven is een knap stukje werk van Den Hollander. Wat mij betreft haar beste boek tot nu toe.