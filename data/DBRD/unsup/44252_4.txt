Ruimtevaart heeft de moderne mens altijd al gefascineerd. Al sinds de eerste maanlanding, proberen we onze grenzen te verleggen en het heelal te verkennen. Zijn er nog andere melkwegstelsels dan het onze, en zo ja, hebben die dan ook planeten waar( al of niet intelligent) leven mogelijk is ?

Emma Watson, wetenschapster èn arts werkt voor de NASA en wordt samen met Vijf andere bemanningsleden naar het ISS (International Space Station) gestuurd. Zij moeten er onderzoek doen naar hoe levende wezens zich in de ruimte gedragen. Het gaat niet alleen om muizen en apen,maar ook om bacterieën en virussen.
Op een dag wordt één van de onderzoekers ziek. Het is een heel mysterieuze ziekte die zich razendsnel ontwikkelt. Binnen de drie dagen sterft hij een gruwelijke dood. Dit is het begin van een ware nachtmerrie voor de bemanning van het ruimtestation, het grondpersoneel in Houston èn de NASA

Tess Gerritsen slaagt er op voortreffelijke wijze in medische wetenschap en ruimtevaart te combineren. Het science-fiction achtige verhaal is zo geloofwaardig neergezet, dat ik mij dikwijls de vraag stelde : 'wat als dit toch zou kunnen gebeuren ?' Het boek leest als een mes dat door de boter glijdt. Ook al ben je een leek in de ruimtevaart en wordt er behoorlijk wat technisch jargon gebruikt, dit stoort op geen enkel moment en haalt de vaart er zeker niet uit.
Zinderende medische spanning in een zenuwslopende thriller !