Chirurg Ben Payne en columniste Ashley Knox raken aan de praat op Salt Lake Airport. Ben wil na zijn conferentie graag terug naar zijn gezin, Ashley wil naar huis omdat ze gaat trouwen. Eenmaal in het vliegtuig blijkt dat ze door de naderende storm flink vertraging zullen hebben. Via een achterdeurtje stuit Ben op Grover en diens kleine privévliegtuigje en terugdenkend aan zijn eigen trouwdag, vraagt hij of Ashley met hem en de piloot mee wil vliegen, wat een grotere kans geeft op tijd thuis te zijn voor haar huwelijk. Halverwege krijgt de piloot echter een hartaanval en het vliegtuig stort neer, midden in de High Uintas Wilderness. Ben zijn ribben zijn gebroken, Ashleys been is gebroken en de piloot is dood...

Charles Martin geeft ons met The Mountain between Us een mooie en ontroerende roman wat tranen zal laten vloeien, maar ook harten zal laten smelten. Het duurt even voordat je je kunt identificeren met de personages, maar het moment dat dat gebeurt ben je verkocht. Martin sleurt ons mee naar de besneeuwde bergen van Utah. De sfeer wordt goed neergezet en stiekem wil je de verwarming een paar graden omhoog draaien. De wanhoop en radeloosheid komen vanuit het boek op je af, terwijl hij ook niets van humor weg laat. De humor van de personages is hartverwarmend en geeft ze een ziel.

"The mountain between us is the one mountain I cannot climb."

Ben is de held van het verhaal, omdat hij chirurg en hardloper is, Ashley haar gebroken been weet te zetten en ook nog eens oplossingen bedenkt om uit de wildernis te kunnen komen. Dit zorgt voor een wat sceptische kijk op deze "superhero". Gelukkig krijgen we in de tijd dat Ben en Ashley elkaar beter leren kennen ook flashbacks te lezen over Rachel, de vrouw van Ben. Het is een oude gewoonte van haar en Ben om met recorders berichten voor elkaar op te nemen en Ben besluit dit te blijven doen zolang de batterijen het volhouden. Door deze flashbacks leren we de minpunten van Ben kennen en veranderd hij van superhero in een echte man en hierdoor begrijpen we zijn motivaties beter.

Ondanks dat ik er in het begin wat moeilijk in kwam, heb ik ontzettend zitten genieten van dit avontuur vol met gevoelens en hield het dan ook niet droog. 4 welverdiende sterren voor dit boek! Wil nu zó ontzettend graag de film zien!