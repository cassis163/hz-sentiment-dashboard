Elk jaar verschijnen er weer sinterklaasboeken en ondertussen heb ik er al aardig wat (voor-)gelezen. Omdat hier in huis geen kleine schoenmaatjes meer zijn hou ik mij niet meer zo bezig met het vijf december gebeuren maar voor boeken over Sinterklaas heb ik nog steeds een zwak. En gelukkig vind je tussen alle boeken ook weer eens een leuk, grappig en origineel verhaal !

Het prentenboek van Tiny Fisscher is dus origineel en zeker verrassend. Het heeft een heel andere invalshoek voor een sinterklaasverhaal die de actualiteit zeker in de kijker speelt.

In achtien korte stukjes met mooie prenten van Elizabet Vukovic lezen we het verhaal van de ondeugende zus van Sinterklaas die koste wat het kost naar Nederland wil in de plaats van haar broer. Wat ze daar voor uitspookt en of dat lukt moet jezelf maar lezen.

Het wordt in ieder geval grappig verteld met de nodige steekjes onder water. Naast een leuk verhaal voor de kinderen weet ze subtiel de vijf december discussies te vermelden en vooroordelen te benoemen. Het is dus zeker geen klassiek Sinterklaas verhaal maar door de manier waarop accepteer je gewoon hoe ze de hulppieten laat opdraven in allerlei soorten en maten. En zo hoort Sinterklaas ook te zijn. Een feestje voor iedereen ! ..