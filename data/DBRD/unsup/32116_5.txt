Wat een eerlijk verhaal! Esther schrijft tot in detail wat er gebeurd is in haar leven en spaart daarbij zichzelf helemaal niet. Ze vlucht niet in een slachtofferrol maar is gewoon deelnemer aan het verhaal. En wat een verhaal. Hoe vaak ik het boek even moest dichtslaan om te roepen: ”meid wat doe je nu?” om daarna snel verder te lezen.
Esther heeft een rotsvast geloof en laat dat ook merken in haar boek. Elk hoofdstuk wordt ingeleid door een stukje uit de bijbel en een overdenking erbij. Dat maakt het verhaal compleet. En geeft het een diepgang die het nog intenser maakt om te lezen. Verslaving is een ziekte en de liefde kun je niet sturen. Maar de verslaving maakt zoveel kapot, dat kun je je niet voorstellen als buitenstaander. Zij dacht hem te kunnen redden, zijn helper te zijn maar dat blijkt onmogelijk te zijn. Ik was diep onder de indruk. Esther heeft echt alles gegeven en hoopt met dit boek mensen bewust te maken van de gevolgen van een verslaving. Dat is bij mij gelukt. Ik heb er veel respect voor hoe ze dit gedaan heeft en hoe ze uit het diepe dal is opgekrabbeld.