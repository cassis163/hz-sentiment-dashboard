Tijdens haar zomervakantie leert Alma Bruno kennen. Zijn familie beheert de manege en het hotel waar Alma samen met haar vriendin verblijft. Bruno zorgt voor de paarden en neemt de vriendinnen mee op ritjes door het prachtige landschap van Monferrato. Als snel vliegen de vonken over en worden Alma en Bruno verliefd. Maar Alma moet terug naar Bologna, naar haar boekenwinkel die ze op het punt staat om te openen en Bruno is geen stadsmens. Ze besluiten hun relatie een kans te geven, maar Bruno komt er al snel achter dat het voor hem niet werkt.

Frida is psychologe terwijl haar man werkt als dokter bij Artsen zonder Grenzen. Op een dag krijgt Frida het vreselijke bericht dat haar man is omgekomen in Syrië. Alma en Frida besluiten allebei om de wandeltocht te maken naar Santiago de Compostella. Ze komen elkaar tegen tijdens hun wandeltocht en kunnen al snel met elkaar hun pijn, vermoeidheid en gemis delen terwijl ze hun wandeltocht naar Santiago de Compostella voortzetten.

Waar ik ook heen ga is geschreven door de Italiaanse Fioly Bocca. Na haar studie letterkunde heeft ze gewerkt als redacteur bij een Italiaanse uitgeverij en schrijft nu zelf ook.

Als je begint met lezen maak je al snel kennis met Frida en Alma voordat ze elkaar tegenkomen. Door middel van de hoofdstukken die als flashback fungeren, kom je meer te weten over de vrouwen en waarom ze besluiten de wandeltocht te maken. Deze opbouw werkt goed voor het verhaal. De flashbacks komen op het goede moment waardoor het verhaal goed wordt opgebouwd en het prettig leest. De personages worden goed uitgewerkt waardoor je al snel met de vrouwen meeleeft en de emoties voelt die deze vrouwen ervaren tijdens hun wandeltocht. Allebei moeten ze iets verwerken op hun eigen manier, maar vinden toch steun bij elkaar. Alma leer je beter kennen door de notities die ze maakt in haar dagboek. Haar gedachtes tijdens de reis schrijft ze op voor Bruno, die al eens eerder de route heeft gelopen.

Het boek is niet dik en lees vlot weg, mede dankzij de prettige, beschrijvende schrijfstijl van Bocca. De beschrijvingen vervelen geen moment en worden afgewisseld door gedachtegangen en dialogen. De schrijfster richt zich duidelijk op de ontwikkeling van de personages, want onderwerpen die beter uitgewerkt hadden kunnen worden, laat ze liggen. Het verhaal draait volledig om de personages en hoe ze zichzelf vinden tijdens deze reis. ‘Voor de lezers van Eat Pray Love’ zegt de sticker op de voorkant en het boek zal zeker in de smaak vallen bij deze lezers, maar het verhaal gaat wel minder de diepte in en ontwikkelt zich veel sneller.

Waar ik ook heen ga is een bijzondere feelgoodroman die niet alleen over twee vrouwen gaat, maar ook over de liefde en het verwerken van verlies. De verhaallijnen lopen soepel in elkaar over, wat zorgt voor een prettige leeservaring. En soms is het ook goed om je even te realiseren dat niet alles vanzelfsprekend is. Alleen is het wel erg jammer dat er een spoiler in de tekst staat op de achterkant van het boek. Hierdoor weet je een ontwikkeling die je anders pas ver over de helft van het boek had ontdekt. Dus lees de tekst op de achterflap niet en begin meteen in Waar ik ook heen ga zeker en laat je meevoeren door de emotionele en enerverende reis van Alma en Frida.