Lijmen / Het Been is een dubbelboek dat 1 geheel vormt maar waarvan het eerste deel ook apart kan gelezen worden en het tweede deel pas 14 jaar later geschreven werd.
136 jaar na zijn geboorte blijkt Willem Elsschot nog steeds een van de grootste nederlandstalige schrijvers aller tijden te zijn. Voor mij is Lijmen / Het Been het beste uit zijn hele oeuvre.
Een boek tjokvol humor en dubbele bodems (die als je erover nadenkt veel serieuzer zijn dan je op het eerste zicht zou denken) gechreven in een ietwat ouderwets taalgebruik dat toch - ook vandaag nog - natuurlijk aandoet. Als een teken van zijn tijd is het boek wel doorspekt met franstalige stukjes, voor een Vlaming normaal geen probleem, voor de Nederlanders is achteraan het boek een vertaling voorzien.
Het boek speelt in Brussel, waar Elsschot destijds zelf woonde, Elsschot beschrijft wat hij kent en elke dag rondom zich ziet.
De plot gaat over Laarmans die per toeval meester-verkoper annex oplichter Boorman ontmoet en van hem het vak zal leren. Ongelooflijk hoe de gedemonstreerde verkoopstechtnieken uit een modern handboek zouden kunnen komen. Het is eveneens duidelijk dat het lijmen vandaag even gemakkelijk gaat en even veel slachtoffers maakt als destijds toen Willem Elsschot zijn boek schreef als een reactie op zijn eigen verleden.
Enkele kleurrijke personages verfraaien de pagina's, zoals Korthals die zowel lijken als zieken vervoert met dezelfde wagen, Van Ganzen waar Boorman bot vangt omdat die een even grote lijmer blijkt te zijn als hijzelf en dikke Jeanne die zorgt voor de nodige versnaperingen.
Mevrouw Lauwereysen is degene waar het uiteindelijk allemaal om draait en dan vooral haar been dat zo belangrijk wordt in het geheel dat het haast een persoonlijkheid van zichzelf krijgt.
Beide delen van het dubbelboek volgen eenzelfde structuur waarbij de inhoud zich soms herhaalt en dus versterkt en op andere plaatsen net het tegenovergestelde vertelt en dus eigenlijk het eerste effect teniet doet.
De sobere schrijfstijl van Elsschot (geen woord teveel maar elk woord dat er staat is het enige juiste en kan niet door een ander vervangen worden) contrasteert flink met de bloemrijke en holle frasen van het lijmen zelf.
Waarschuwing: geen seks, geen geweld, geen harde spanning. Enige ervaring met literaire hoogstandjes is aan te raden.