Titel : Het Noordwater
Auteur : Ian McGuire
Uitgeverij : Cargo
ISBN : 978 90 234 81720

1859. Engeland. De walvisvaart loopt niet zoals het zou moeten lopen. Het is overleven met de schamele bezittingen die je hebt. Het enige plezier dat de mannen hebben is drank en hoeren, maar er moet ook eten op tafel komen. Sumner, als legerarts teruggekeerd uit Punjab, meldt zich aan om mee te gaan als scheepsarts met de ‘Volunteer’. Kapitein Brownlee kan goede krachten gebruiken, want hij moet na zijn tegenslag met de gezonken ‘Percival’ zichzelf dringend bewijzen en vooral ook zijn financiën terug op orde scheppen. De winter steekt de kop op en wanneer er op een dag een dode scheepsjongen gevonden wordt is het niet enkel de koude die wanhoop met zich meebrengt.

‘Het Noordwater’ bevat prachtige quotes en zinnen die aanzetten tot nadenken. Het is een donkere thriller waar je niet zomaar doorheen kan rushen. Ér zit ook geen spoed achter. De personages dienen met voldoende traagheid in je geest opgenomen te worden. Het verhaal slorpt je beetje bij beetje op, maar door de prachtige taalbeheersing van McGuire is het met momenten een boek dat je plotsklaps dicht doet en mijmerend een pauze neemt.

‘Liegen is natuurlijk heel eenvoudig. Woorden zijn slechts geluiden in een bepaalde volgorde en hij kan ze gebruiken op elke manier die hem uitkomt.’

Dit boek is niet de zoveelste whodunit. Het brengt je naar een tijdperk dat je enkel en alleen maar kent uit films en boeken. McGuire doet je de zilte koude, de misselijkmakende geuren, de angst van de gestrande mannen voelen. Via een mooi verweven omweg neemt hij je in het begin van het boek mee naar het verleden van Sumner. Zelfs deze korte flash-back is een verhaal apart dat je eventjes doet slikken en je dermate week maakt. De auteur beperkt zich duidelijk niet enkel tot het zoeken naar de dader. Integendeel je weet als lezer wie de moord op zijn geweten heeft. Deze man doet je walgen, sidderen en beven … knap dat je met slechts enkele woorden zo’n duivels persoon kan neerzetten en een duizelingwekkend grauw beeld van hem kan weergeven.
Doorzetting, manipulatie, fraude, misbruik, … onderwerpen die de schrijver niet uit de weg gaat.

In het begin zorgen de verschillende namen en plaatsbeschrijvingen vaak voor enige hinder, maar eens je je meer concentreert op de woorden en het verhaal over je heen laat glijden ben je zo mee en hebben zowel McGuire als zijn personages je volledig in hun greep.

‘Zijn tanden en lippen zien rood van het zeehondenbloed.’

‘Het Noordwater’ is geenszins een boek voor tere zieltjes. Je moet daadwerkelijk beseffen dat het zich afspeelt in een periode waar er nog geen sprake was van GAIA of PETA. Mishandeling of doden van dieren wordt hier niet geweerd, dat kan ook niet want dit hing noodzakelijkerwijs ook vast aan deze vaarten.
Het is robuust, rechtdoorzee en vooral ook zeer sfeervol geschreven. Schunnige taal en geweld, raar, maar het is om van te watertanden. De setting, de mannen, het klimaat, de periode … het vloeit zo mooi in elkaar waardoor dit boek een geweldig pareltje is !