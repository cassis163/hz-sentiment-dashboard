Becky Albertalli verscheen in 2015 in de YA-wereld met haar debuut 'Simon vs. De Verwachtingen van de Rest van de Wereld', dat een absolute hit bleek te zijn en dit jaar is verfilmd onder de titel 'Love, Simon'. In de wereld van Simon, de zogenaamd Simonverse, leeft tevens Simons beste vriendin Leah. Een drummende, grappige dame met een grote mond en ietswat overgewicht. Het boek 'Leah on the Offbeat' wordt geschreven vanuit Leah en gaat over wat zij en haar vrienden meemaken, inclusief wat maatschappijkritiek als omgaan met overgewicht, bi zijn en een vleugje racisme.

Het verhaal wordt geschreven vanuit Leah die, hoewel ze erg grappig is en soms een beetje lomp uit de hoek kan komen, ook een beetje de indruk maakt dat iedereen haar wat verschuldigd is. Ze is namelijk vaak boos: op haar moeder, op haar crush, maar ook op zichzelf. In het boek wordt duidelijk dat ze met zichzelf in de knoop zit en hoewel dit Leah menselijk maakt, vond ik dat het soms een beetje teveel werd en dat begon me te irriteren aan Leah, het leek alsof ze van alles een negatieve zijde kon inzien. De schrijfstijl sprak me daarentegen wel aan. Becky schrijft humoristisch en simpel, waardoor het boek lekker wegleest. Het eind van het boek kwam voor mij wel een beetje abrupt. Het voelde niet 'af', maar meer alsof er nog van alles moest gebeuren.

De thematiek is belangrijk, aangezien er in het boek onderwerpen als bisexualiteit, homoseksualiteit, racisme en overgewicht aan bod komen op een luchtige, maar realistische manier. Het leven is nu eenmaal niet altijd rozengeur en maneschijn en Becky laat dat duidelijk blijken op haar eigen manier. Het verhaal zelf en de gebeurtenissen in het boek waren echter enigszins teleurstellend. Er gebeurt eigenlijk vrij weinig en hoewel dat niet per se noodzakelijk is, vond ik het jammer. Leah wil misschien uitkomen voor haar biseksualiteit en wordt tevens verliefd op een meisje, maar dit meisje is wel de ex-vriendin van één van haar beste vrienden. Je denkt hierdoor dat er op een gegeven moment complicaties ontstaan, maar dit blijft eigenlijk uit. Als je dus zin hebt in een grappige feelgood YA waar je niet bij hoeft na te denken en die lekker wegleest, is dit wellicht iets voor jou.

Al met al kan ik zeggen dat, hoewel de schrijfstijl en de thematiek van het boek me aanstonden, ik het toch een beetje vond tegenvallen. Ik had meer gebeurtenissen en complicaties verwacht, en nu vond ik het meer een duidelijke spin-off van Simon. Leuk, maar niet leuk genoeg.