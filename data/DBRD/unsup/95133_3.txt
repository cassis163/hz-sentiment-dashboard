De tweelingzusjes Lotte en Anna worden op zes jarige leeftijd van elkaar gescheiden. Dat gebeurt vlak voordat de tweede wereldoorlog begint. De ouders zijn overleden. Anna groeit op bij haar Duitse oom op het Duitse platteland. Lotte wordt meegenomen naar Nederland om daar in het gezin van een neef van haar vader op te groeien. De beide familie staan niet op goede voet met elkaar vanwege de grote verschillen in denkwijze. De zusjes raken al snel het contact met elkaar kwijt. Wanneer ze als bejaarde dames allebei in een kuuroord zitten, komen ze elkaar per toeval weer tegen.

Vooral Anna is heel enthousiast. Lotte iets minder. Anna is toch een beetje een vreemde voor haar en bovendien is ze Duitse. De zussen vertellen elkaar tijdens hun tijd in de Spa hoe hun leven is geweest. Het verhaal wordt beurtelings vertelt vanuit het oogpunt van Lotte en Anna, afgewisseld met gedeeltes uit het heden. Ik vond het af en toe wel lastig om de stukken uit elkaar te houden. De hoofdstuk indeling beperkt zich tot de gedeeltes voor, tijdens en na de oorlog in plaats van een hoofdstuk indeling met als titel de namen van de hoofdpersonen, zoals je dat wel vaker ziet.

Bij het begin van het boek was ik niet meteen enthousiast. Ik vond het wat lastig door te komen, maar naarmate het verhaal vordert gaat dat steeds beter. De delen van voor en tijdens de oorlog waren het interessant om te lezen. Vooral het verhaal van Anna vond ik mooi om te lezen. In de meeste oorlogsboeken die ik heb gelezen gaat het om het standpunt van Nederland. Anna's verhaal is dat van de gewone Duitser in oorlogstijd. Ook dat is geen prettig leven geweest. Het boek belicht twee standpunten. Lotte, die ondanks de oorlog best een goed leven heeft gehad, bekijkt alles vanuit de Nederlandse bril. De Duitsers zijn de boosdoener, ze heeft zelfs joden helpen onderduiken. Ze heeft het dan ook moeilijk als ze Anna hoort vertellen hoe zwaar zij het heeft gehad. Maar Anna heeft het als Duitse in Duitsland ook niet makkelijk gehad.

In het laatste deel over het leven van na de oorlog zakte het verhaal voor mij een beetje in. Het wordt niet echt meer spannend. Het wordt zelfs een beetje langdradig. Ook het einde van het verhaal verraste me niet. Maar ondanks dat is het wel zo'n boek wat je vanwege het onderwerp zou moeten lezen. Zeker omdat er ook aandacht wordt besteed aan het leven in Duitsland tijdens de oorlog. Het is wel allemaal mooi in elkaar verweven.