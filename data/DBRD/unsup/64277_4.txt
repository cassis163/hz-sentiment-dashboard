In De reizigers reizen we mee met Sarah en haar kleindochter Hannah. Vanaf Amerika vertrekken ze met een cruise naar Australië: het geboorteland van Sarah waar ze sinds 1945 niet meer is geweest. Ten tijde van de Tweede Wereldoorlog trouwt ze met een Amerikaanse soldaat die op dat moment in Australië gestationeerd is, om aan het einde van de oorlog als oorlogsbruid naar Amerika te vertrekken. Maar niet alleen Sarah heeft een verhaal te vertellen, ook Hannah draagt een verhaal met zich mee. Gaandeweg de reis komen we langzaam achter beide levensverhalen.

Voor de liefhebbers van historische romans is dit een heerlijk boek. Helemaal als je ook nog dol bent op twee verhaallijnen die zich deels in het heden en deels in het verleden afspelen. In kortere hoofdstukken volgen we Sarah en Hannah op hun reis in het heden en komen we steeds iets meer te weten over het verhaal van Hannah. Wanneer Sarah verder gaat met het vertellen van haar levensverhaal, maken we weer een stap terug in de tijd en reizen we de andere kant op: van Australië naar Amerika.

Limprecht vertelt in De reizigers over oorlogsbruiden uit de WOII en laat zien hoe het leven in Australië was, hoe het er aan boord aan toe ging en wat er met de vrouwen gebeurde als ze aankwamen in Amerika. In het begin is het wat wennen om de details aan de juiste vrouwen te koppelen en zo de personages uit elkaar te houden, maar na een aantal hoofdstukken ben je helemaal gewend. Je zit helemaal gevangen in het verhaal. Dit komt mede door de fijne manier waarop Limprecht vertelt en hoe ze de lezer rechtstreeks aan lijkt te spreken. Het is een warm en liefhebbend verhaal vol details en aandacht voor de speciale band tussen grootmoeder en kleindochter.

Toch is Limprecht naar mijn idee soms wat te voorzichtig en durft ze niet uit te halen met emoties of gebeurtenissen wat extremer aan te zetten. Sommige stukken waren wat soft en hadden van mij best wat pittiger mogen zijn. Het had mij dan zeker tot tranen kunnen roeren en dat was nu helaas niet het geval.

Maar dat gezegd hebbende, De reizigers is wel een treffende en adembenemende reis. Want ondanks dat ik wat kritisch ben, is er ook veel om van te genieten. Het leven aan boord, zowel in het heden als in 1945, vond ik erg indrukwekkend en het verhaal van Sarah geeft toch weer een hele andere kijk op de Tweede Wereldoorlog dan bij mij bekend was. Ik geef het boek mede hierdoor 4 sterren.