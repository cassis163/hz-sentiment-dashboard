Binnen het feelgoodgenre is Jojo Moyes een naam die onmiddellijk een belletje doet rinkelen. Om niet te zeggen dat ze een van de ‘leading ladies’ binnen dit genre is. Vijftien boeken heeft ze reeds op haar palmares staan, maar bekendheid kreeg ze bij het grote publiek vooral met Me Before You en de bijhorende verfilming van dit boek. Still Me is het derde deel in de Me Before You-reeks en begint waar het verhaal in After You eindigde. Louisa Clark is klaar om het avontuur aan te gaan in New York City en te ontdekken wie ze werkelijk is.
Volgens Jojo Moyes was het nooit de bedoeling om van Me Before You een trilogie te maken. Het oorspronkelijke idee was om een op zichzelf staand verhaal te vertellen. Eerlijk gezegd, voelde je dat ook een beetje aan het tweede deel After You. Het leed ernstig onder het zogenaamde ‘tweede boek syndroom’. De grote vraag is dan ook of een derde boek echt een meerwaarde in de reeks is.
En ja hoor, in Still Me lijkt het er wel op dat Jojo Moyes haar mojo heeft teruggevonden. Hoewel het verhaal je hart niet in duizend stukjes zal breken, speelt het toch met je gevoelens en voelt het erg fijn om terug te keren naar gekende personages. Dat is toch altijd een beetje alsof je oude vrienden tegen het lijf loopt.
In Still Me ligt de focus van het verhaal volledig op jezelf leren kennen en opkomen voor wie je werkelijk bent. Soms durven zeggen waar het op staat en open zijn over gevoelens. Een wijze les, die verschillende personages met schade en schande doorheen het verhaal leren, maar dit alles natuurlijk overgoten met de nodige humor en grappige situaties.
Ook in dit boek is Louise weer haar stuntelige, grappige, medelevende, optimistische zelve, maar we krijgen eindelijk ook eens een andere kant van haar te zien. Een minder altruïstische Louisa, die ook wel eens last heeft van het groene jaloezie-monster. Op deze manier wordt ze nog herkenbaarder als personage en leef je als lezer echt mee met haar soms toch wel moeilijke situaties.
Still Me moet je niet lezen als je op zoek bent naar een verfrissend en nieuw verhaal met ontelbare plottwists. Neen, Still Me is redelijk voorspelbaar en het verhaal kabbelt voor op het gekende elan. Het gebrek aan vernieuwing is echter niet storend en wordt ruimschoots goed gemaakt door de betrokkenheid die je voelt met de personages en de vlotte schrijfstijl, die zorgt dat je meegezogen wordt in het verhaal.
Een warm bad, daarmee kan je Still Me nog het beste vergelijken. Een heerlijk, comfortabel moment voor jezelf met een verhaal dat zonder twijfel een brede lach op je gezicht zal toveren.