In deze debuutroman van Emily Fridlund wordt een periode uit het leven van Linda weergegeven, waarin zij geleidelijk aan meer te maken krijgt met de wereld om haar heen. Zij is opgegroeid in een ver van de bewoonde wereld gelegen oude hippiecommune en woont daar alleen met haar ouders. Linda heeft door haar afkomst een andere kijk op de wereld en is gewend haar mening te geven. Dit leidt veelal tot conflicten met klasgenoten en leerkrachten. Haar gevoel voor rechtvaardigheid maakt bijzondere contacten mogelijk, zoals met een oud-leerkracht die wordt verdacht van het bezit van kinderporno, en met een gezin, dat zich vestigt in de streek nabij de woning van haar ouders.
Met haar verrekijker observeert Linda de nieuwe bewoners en maakt door een toevallige gebeurtenis kennis met Petra en haar zoon Paul. Later blijkt de echtgenoot een groot deel van het jaar te werken op Hawaii. Na een eerste verzoek om even op Paul te passen volgen vele dagen waarop Linda op Paul past. Dan blijkt dat Paul een bijzonder karakter heeft, vele gaven bezit en opmerkelijke uitspraken doet. Linda raakt gehecht aan dit gezin. Pas na de terugkomst van de vader wordt duidelijk dat Paul ernstig ziek is, hetgeen zijn reacties achteraf verklaart. De ouders van Paul zien het inschakelen van deskundigen als een erkenning van hun falen bij de opvoeding Paul. Wanneer er echter niets wordt ondernomen zal Paul sterven.
Nu staat Linda voor de vraag hoe in deze situatie te handelen. De actie van Linda wordt – evenals dit het geval is in de voorgeschiedenis – op een goede, bijzondere wijze beschreven. Van harte aanbevolen.