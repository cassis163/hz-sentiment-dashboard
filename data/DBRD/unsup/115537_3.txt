Lis Lucassen heeft een razend snelle NA afgeleverd. Het verhaal gaat over Stef en Liv. In een ver verleden hebben ze bij elkaar gewoond en waren ze goede vrienden. Van de een op de andere dag wordt Liv uit het leven van Stef gescheurd. Stef glijdt af tot de organisator van straatraces en voelt zich verantwoordelijk voor een misstap die hij gezet heeft. Nadat hij een aantal maanden zijn verantwoordelijkheid heeft ontlopen in het buitenland komt hij thuis tot de ontdekking dat hij een nieuwe medebewoonster heeft. Dit is Liv, ze studeert en werkt mee aan een project waarbij ze als burgerinfiltrant meehelpt met het ontrafelen van een tragisch ongeluk. Gaandeweg komen Stef en Liv nader tot elkaar. Beide dragen een geheim met zich mee maar geven zich langzaam bloot aan elkaar. Lis Lucassen is een pseudoniem voor Olga Hoekstra, die onder meer thrillers heeft geschreven. Als Lis Lucassen heeft ze voor het eerst een New Adult geschreven, Hitte. Haar tweede NA is razend snel, de feitjes over auto's vliegen je om de oren, heerlijk! De schrijfstijl is niet altijd even fijn, er wordt gewisseld tussen hoofdpersonen, alleen is dit niet regelmatig genoeg. De flashbacks die de schrijfster gebruikt maken heel veel dingen duidelijk over de geschiedenis van Stef en Liv. En niet alleen Stef en Liv zijn leuke personages, ook Cis, Bart, Matthieu, Esra en zelfs Lucien zijn enig om over te lezen. Vooral het personage van Stef is goed uitgewerkt, hij lijkt een populaire gast maar onder het masker wat hij draagt gaat een gevoelige jongen schuil. Liv daarentegen is minder goed uitgewerkt, ze is minder goed te begrijpen. Bijvoorbeeld waarom ze instemt met het infiltratieproject, doet ze dit om Stef te helpen of juist om hem erin te luizen? In eerste instantie was dit niet duidelijk.Het boek valt onder NA en dat is een goede aanduiding, als mogen er nog wel meer hete scenes in. Sommige situaties waarin Stef en Liv komen zijn in elk geval herkenbaar voor de doelgroep. Al met al een snel, zomers boek.