Een origineel tot stand gekomen verhaal, geschreven door maar liefst 41 kinderen en
knap aan elkaar gebreid door Erik Persoons.

Het verhaal bevat veel geheimzinnigheid, wat het spannend maakt voor jonge lezers. De verschillende attracties in het park worden uitgebreid en beeldend beschreven en zullen zeker in de smaak vallen bij de lezers, mede dankzij originaliteit. Je zou zo zelf naar het park willen en je geniet mee met de kinderen in elke attractie.

Het taalgebruik is bijna overal prima. Hier en daar staat een wat te volwassen of lastig woord (waarschijnlijk afkomstig van de volwassenen die eraan meewerkten), op andere plekken juist te simpele woorden, maar als je bedenkt hoe het boek tot stand is gekomen, vind ik dat het een verrassende eenheid is. En als je eenmaal verdiept bent in het verhaal, storen die kleine verschillen ook niet meer.

Wat ik vooral knap vind, is hoe levensecht Luna is. Misschien juist wel doordat ze 'gemaakt' is door kinderen van haar eigen leeftijd. Ze reageert geloofwaardig op elke situatie, waardoor je met haar mee kunt leven. Haar twijfels en gevoelens zijn uit het leven gegrepen.
De personages die naast Luna een rol spelen in het verhaal zijn zeer uiteenlopend en daardoor interessant. Ook de onderlinge verhoudingen tussen de kinderen worden goed en geloofwaardig neergezet. Er is rivaliteit, er zijn kliekjes, twijfels, er worden nieuwe vriendschappen gesloten, heel realistisch allemaal.

Behalve spannende momenten en achterdocht vind je in Attractopia ook thema's als vriendschap, verliefdheid en eerlijkheid.

De ontknoping komt wat vroeg, waarna de tocht door het pretpark nog doorgaat. Wat dat betreft is de opbouw wat vreemd, maar jonge kinderen zullen daar waarschijnlijk niet over vallen.
De wijze lessen over eerlijkheid, vertrouwen en vergevingsgezindheid voegen nog wat extra's toe, al liggen ze er wel wat dik bovenop.

Kortom: verwacht geen hoogstandje, maar een vermakelijk, aardig geschreven verhaal, dat lekker wegleest en je een paar uur leesvermaak en spanning zal bezorgen.