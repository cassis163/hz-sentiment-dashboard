‘Echte dokters huilen ook’ van Warner Prevoo is het indringende relaas van een interventieradioloog die zélf longkanker krijgt. Hij vertelt open, eerlijk en zelfs met een vleugje humor over zijn ziekteproces. ‘Echte dokters huilen ook’ gaat over pijn, je hondsberoerd voelen, angst en eenzaamheid, maar vooral over de liefde voor het leven. Gewoon doorleven, hoe doe je dat?

Prevoo heeft jarenlang naast het bed van talloze patienten gestaan. Wanneer hij zelf de diagnose longkanker krijgt, wordt hij geconfronteerd met die andere rol; de rol van patient. Hij raakt gefascineerd door alles wat hij doormaakt als hij geen doktersjas draagt: de emoties en angsten, het fysieke lijden, de eenzaamheid van ziek zijn, de reacties van de buitenwereld, het verblijf in een bed in zijn 'eigen' ziekenhuis, verpleegd worden door zijn collega's. Dit verandert zijn blik op kankerpatiënten voorgoed, evenals de vitale nuchtere manier waarop hij met tegenslagen omgaat: er is niets meer te verliezen, dus wat kan je nog gebeuren? In ‘Echte dokters huilen ook’ vertelt Warner Prevoo zijn verhaal aan Karin Overmars.

“Mijn lichaam voelt aan als een vreemd object. Ik lig in bed en probeer me te herinneren wie ik ben. Dit lichaam, dat al meer dan vijftig jaar lang heeft aangevoeld als het mijne, kan niet van mij zijn. Alles doet pijn. Mijn ledematen, mijn borst en schouders. Mijn hoofd. Zelfs mijn buik brandt.”

Prevoo vertelt dat hij eigenlijk nú pas zijn patiënten werkelijk begrijpt. Zelf zegt hij daarover: "Ik denk dat ik altijd al wel een empathische arts was, maar ik wist helemaal niks van leven met kanker, helemaal niks. Als je het niet hebt, kun je niet oprecht zeggen: 'ik begrijp het'. Je kan het niet weten. Je kan mijn moeheid niet voelen. Je kan de moeheid van een gemiddelde kankerpatiënt niet voelen."

“Het is de dag van de scan. Ik bevind me, zoals altijd voor een uitslag, in een toestsand van grote rusteloosheid en intense hoop. Als de uitslag maar goed is. Het lukt met niet om in mijn werkkamer op mijn stoel te blijven zitten. Al vier of vijf keer ben ik door de ziekenhuisgangen gejakkerd, op zoek naar iets, om daarna snel weer terug te keren naar mijn kamer. Ik probeer vergeefs de gedachte te verdringen aan het minuscule potloodpuntje dat de laatste keer te zien was op mijn longen.”

‘Echte dokters huilen ook’ is een práchtig boek geworden. Prevoo vertelde zijn verhaal aan Karin Overmars. Petje af voor de wijze waarop zij het aangrijpende relaas van Prevoo vervolgens in woorden heeft gevat. De emoties heeft zij met respect, open en eerlijk weergegeven, maar ze heeft ook de humorvolle momenten niet geweerd. Dat alles maakt het een compleet en zeer rakend geheel. Het ene moment zit je met tranen in je ogen te lezen, het volgende moment weet Overmars, met het verhaal van Prevoo, een brede grijns op je gezicht te krijgen.

Herkenbaar voor velen en een wereld openend voor anderen. Voor patienten, artsen, verplegend personeel en iedereen die iemand in zijn omgeving heeft met kanker. Het boek legt de rollercoaster aan emoties, die iemand met kanker ondergaat, zó prachtig bloot dat ik iedereen graag wil aanraden dit boek te lezen!

Over de verteller en de auteur
Warner Prevoo (1963) is sinds zestien jaar werkzaam als interventieradioloog in een gerenommeerd ziekenhuis gespecialiseerd in de behandeling van kanker. Hij is zelf gespecialiseerd in de minimaal invasieve beeld gestuurde behandeling van kanker.

Karin Overmars (1965) is journalist voor onder meer de Volkskrant en HP/De Tijd, en schreef drie romans.

Uitvoering
Uitgever: Ambo|Anthos
EAN: 9789026343469
Paperback, 223 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/