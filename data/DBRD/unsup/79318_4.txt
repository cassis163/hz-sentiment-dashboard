Reacher keert terug naar zijn oude basis in Virginia omdat hij Susan Turner, die zijn oude functie van commandant van de 110th MP Special Unit heeft, wil ontmoeten. Hij heeft haar eerder enkele malen telefonisch gesproken (volgens mij in ’61 uur’) en haar stem klonk voor hem zo aantrekkelijk dat hij de reis van South Dakota naar Virgina heeft ondernomen om haar in levende lijve te zien. Maar wie hij daar ook aantreft, niét Susan Turner. En hij ontvangt evenmin een hartelijk welkom. Hij wordt tegen zijn wil weer in het leger ingelijfd en wordt geconfronteerd met een tweetal gebeurtenissen die zich 16 jaar daarvoor hebben afgespeeld en waarvoor hij (naar zijn mening, ten onrechte) wordt aangeklaagd. En dan hoort hij dat Susan Turner gevangen is gezet vanwege een misdrijf en dat zij hem zelfs niet eens zou willen zien. Zijn dilemma: weggaan omdat het zijn zaken niet zijn of blijven en uitzoeken wat er aan de hand is. Reacher besluit (uiteraard) voor het laatste, ook uit eigenbelang vanwege een persoonlijke kwestie. Hij bevrijdt Susan met een list uit de gevangenis en samen zoeken zij uit wat er achter deze vreemde gang van zaken schuilt. Zij ontdekken dat het te maken heeft met de laatste operatie die Susan Turner in Afghanistan heeft opgezet én dat er een aantal mensen op een hoog, zeer hoog niveau, daarbij betrokken zijn. De vraag is: hoe hoog, en wie precies en waarom? Hun onderzoek leidt hen van Virgina naar Los Angeles en Pittsburgh en vice versa. En de persoonlijke kwestie van Reacher zet hem aan het denken over hemzelf en zijn levenswijze. Die persoonlijke kwestie vond ik een heel interessante ontwikkeling. Ik vind het eigenlijk jammer dat dit geen andere wending heeft gekregen. Maar voor de rest is het zoals vanouds: vlot geschreven, met onverwachte wendingen en de nodige actie alhoewel iets minder in het laatste deel waar veel wordt gesurveilleerd en afgewacht. Maar daar staat tegenover dat zodra Reacher in actie komt, hij zijn opponent snel, effectief en meedogenloos uitschakelt. Als een tijger die zijn prooi een tijdje besluipt en hem dan onverwachts bespringt. Met het voor Reacher natuurlijk gewenste resultaat.