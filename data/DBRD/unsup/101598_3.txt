De Amerikaanse schrijfster Sara Paretsky is een van de meest succesvolle misdaadauteurs van de wereld. Haar serie over de vrouwelijke detective V.I. Warshawski maakte haar wereldberoemd. In 2002 ontving ze de Diamond Dagger Award voor haar hele oeuvre. Onlangs verscheen haar nieuw thriller Zwarte Lijst bij uitgeverij Archipel.

Als detective V.I. Warshawski bij toeval op het lijk stuit van de zwarte journalist Mark Whitby is haar nieuwsgierigheid gewekt. De politie beweert dat het om zelfmoord gaat, maar zowel Whitbys familie als V.I. geloven hier niet in. Al snel huurt de familie van Whitby V.I. in om de ware toedracht achter de dood van Mark te achterhalen. Vastbesloten om de waarheid boven tafel te krijgen gaat V.I. aan de slag. Al snel blijkt ze haar neus in een complot te steken dat vele jaren geleden is bekokstoofd. De belangen zijn groot en er is veel aan gelegen om de duistere geheimen van het verleden op de bodem te laten liggen van de vijver waar ook het lijk van Mark is gevonden

Zwarte lijst is het eerste boek dat ik lees van Sara Paretsky. Het boek is goed geschreven, maar niet overdreven spannend. Detective V.I. Warskawski vertelt de lezer zelf wat ze allemaal meemaakt. Hoewel de ik-vorm vaak wordt gebruikt om een hechtere band te kweken tussen de hoofdpersoon en de lezer, kon ik dat in dit boek niet terugvinden. Het verhaal leest een beetje als een verslag en over het karakter van V.I. kom je niet heel veel te weten. Het kan zijn dat dit komt omdat er al zoveel boeken over deze dame zijn verschenen dat haar karakter geen nadere uitleg meer behoeft. Ik kan dat niet beoordelen omdat ik de andere boeken in de serie niet heb gelezen. Ikzelf vond het jammer dat V.I in dit boek niet wat krachtiger is neergezet. Wat ik ook een beetje miste was humor in het verhaal. Privé-detectives zijn vaak kordate mannen of vrouwen die geen blad voor de mond nemen en een gezonde dosis zelfkritiek en humor met zich meebrengen. Op dat vlak vond ik V.I niet helemaal uit de verf komen.

De plot zat wel heel goed in elkaar, Zwarte lijst is een mooi rond verhaal dat een geschiedkundige ondertoon heeft en misstanden aan de kaak stelt uit de tijd dat communisme, homos en negers vieze woorden waren. Ook de arrogantie van de jetset uit die tijd en het belang van de schone schijn ophouden ten opzichte van de buitenwereld is op realistische wijze neergezet. De beklemmende situaties en duistere geheimen die ten koste van alles bewaard moeten blijven, geven het verhaal extra diepgang. Zwarte lijst is een boek dat het verleden meeneemt in het heden. Af en toe wordt er een blik achteruit geworpen om dingen die in het nu gebeuren te verduidelijken. Naast misstanden uit het verleden refereert Paretsky ook aan gruweldaden die recent hebben plaatsgevonden. De aanslag op de Twin Towers van 11 september 2001 en de gevolgen ervan komen in het verhaal ook aan bod. Ze schetst geloofwaardig de soms overspannen reacties in Amerika op alles wat er moslimachtig uit ziet. De ontknoping was niet erg verrassend, maar zet de lezer wel aan het denken over goed en kwaad.

Na veel plussen en minnen kom ik voor dit boek toch uit op drie sterren. Nogmaals de plot zat goed in elkaar en het boek heeft duidelijk inhoud. Maar, het gevoel dat Paretsky er nog meer van had kunnen maken overheerst. De veelal beschrijvende vertelstijl sleepte mij niet genoeg het verhaal binnen voor een hogere beoordeling.