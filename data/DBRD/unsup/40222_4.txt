“Moeders van anderen” is het debuut van Mirthe Van Doornik. Ik mocht het lezen voor de Hebban Blind-date leesclub, in het kader van de Week van de Debutant.
Het vertelt het verhaal van twee tienerzusjes die opgroeien in een éénoudergezin, met een zwaar alcoholverslaafde moeder die niet in staat is hen de veiligheid te bieden die kinderen nodig hebben om stabiele, gelukkige volwassenen te worden.
Het eerste wat mij opviel, was het mooie taalgebruik van Van Doornik en de vlotte stijl. Toch was het soms moeilijk om de draad te behouden, door de opbouw met de hoofdstukken die de ene keer door de ene zus en de andere keer door de andere werden verteld en die bovendien dan ook nog sprongen in de tijd maakten.
Het is een boek dat ik niet zelf zou kiezen uit een stapel in de boekhandel of de bib. Ik heb de laatste tijd al te veel (debuut)boeken gelezen over ontwrichte gezinnen, ongelukkige jeugd, … (al dan niet autobiografisch). De slinger is wat doorgeslagen naar de kant van de kommer en kwel. Het mag voor mij gerust over een wat luchtiger thema gaan voor mijn volgende boek.
Dus: een gemengd oordeel, enerzijds mooi geschreven anderzijds een niet zo originele en zwaar beladen thematiek.