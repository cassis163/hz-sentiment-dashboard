‘Lady killers’ vertelt het verhaal van Liesa. Liesa smeedt –samen met haar zus Emma- plannen om Ron, de vermeende moordenaar van hun broer, om het leven te brengen. Het is een ingenieus plan waarvoor Liesa drugsdealer Ron eerst verleidt om op die manier in zijn leven binnen te dringen.

Geruime tijd later gooit Liesa opnieuw haar charmes in de strijd. Nu om Sam te verleiden. Liesa heeft al heel lang haar oog laten vallen op haar collega Sam. Aangezien het niet in haar karakter ligt om over één nacht ijs te gaan, creëert zij ook nu weer een uiterst ingenieus plan. Hoe dit allemaal afloopt, lees je in ‘Lady killers’.

“Emma knikte, nam haar zus bij de hand en manoeuvreerde zich langzaam dansend een weg in de richting van de bar. Op een vijftal meter van hem hield ze halt, ging met haar rug naar hem toe staan zodat hij vrij zicht kreeg op Liesa.”

‘Lady killers’ is weliswaar bescheiden van omvang, maar Feliers is erin geslaagd een zeer compleet en ijzingwekkend verhaal in het beknopte aantal pagina’s te vatten.
De sfeer die Feliers weet op te roepen is beklemmend en erotisch. Hoofdpersoon Liesa grijpt je, met haar daden en gedachten, bij de keel om je vervolgens niet meer los te laten.

“Ze dacht aan Bas. Aan het kettinkje. Ze kon dit niet. De walging die ze voelde voor Ron maakte haar fysiek misselijk.”

De berekenende daden van Liesa, die voortkomen uit heftige emoties, weet Feliers zeer geloofwaardig te brengen. ‘Lady killers’ verglijdt in wisselend tempo, maar in het tweede deel van het boekje geeft de auteur gas en neemt ze haar lezers mee richting een plot die je werkelijk niet ziet aankomen!

“Op dat ogenblik kom ik in beweging. Ik sluip behoedzaam achter haar aan. Net op het ogenblik dat ze bijna bij de Maxi-Cosi is en beseft dat hij leeg is, draait ze zich met een ruk om. We staan oog in oog met elkaar, maar voor ze kan reageren, haal ik uit, met volle kracht.”

Feliers bevestigt ook met ‘Lady killers’ dat zij een meesteres is in het (erotische) thrillergenre.

Over de auteur
Anja Feliers werd geboren in het Limburgse Bilzen en groeide op in het naburige Rekem. Daar woonde ze met haar ouders, haar broer en haar grootouders. Na de middelbare school studeerde ze voor lerares Nederlands in Hasselt. Vlak na haar studies trouwde Anja op 21-jarige leeftijd en kreeg twee dochters. Het gezin woont in Eigenbilzen.

In 2004 werd haar debuut gepubliceerd. Onder de titel ‘Donkere kamers’ schreef Feliers over de ziekte en het overlijden van haar moeder. Inmiddels is Feliers een van de succesvolste vrouwelijke thrillerauteur van Vlaanderen. Van haar reeks rond psychologe Kathleen Verlinden werden ruim 15.000 exemplaren verkocht.

Uitvoering
Uitgeverij Lannoo
ISBN 9789401443555
Paperback, 184 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/