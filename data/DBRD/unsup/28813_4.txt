"Daar! Daar was het weer. Iets paars. [...] Waar ik het paars zag verschijnen en weer verdwijnen staat een meisje! Leunend tegen een boom. Ze houdt me in de gaten, als een havik die een muis spot. [...] Ze is anders, net als ik."

Emma is anders. Ze voelt waar haar broertje pijn heeft en weet meer dan andere mensen. Opeens is Philana daar, ze komt Emma halen. Emma is een Voorloper. De Voorlopers wonen samen in Precursor, in Frankrijk. Philana neemt Emma mee en helpt haar bij het ontdekken van haar gaves. Emma voelt ook aan dat er iets gaande is in Precursor. Ze voelt ook dat ze het niet mag weten! Toch krijgt ze het te weten, heeft het iets te maken met de ouders van Philana?

In Voorlopers kruip je in het hoofd van Emma. Je ontdekt samen met haar wat Voorlopers kunnen en doen. Een boek vol vriendschap, vernieuwingen, spanning en een vleugje liefde. Er wordt langzaam naar het einde toegewerkt, maar het einde is spectaculair! Ik wacht met smart op deel 2! Mirjam Hildebrand schrijft thrillers voor de jeugd, maar het boek is ook zeker leuk voor volwassenen!