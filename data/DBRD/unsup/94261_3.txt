De familie Grace - Summer, Thalia en Fenrin- zijn de baas in de stad. Iedereen wordt door ze aangetrokken en tegelijkertijd wil niemand wat met ze te maken hebben. Zo ook River, althans zo noemt ze zichzelf. River is nieuw op school en valt net als de rest meteen voor de familie Grace, en dan vooral voor de knappe Fenrin. Al snel raakt ze bevriend met Summer en ze raakt steeds closer met de hele familie. Maar of dat wel zo handig is..?

De Graces leest erg prettig. Er zit een magische gloed over het hele boek heen dat alles net iets anders maakt. Tegelijkertijd maakt het dat ook verwarrend. Hoe zit het nou met de magie? En wat is oprecht en wat niet? Deze vragen maken het boek spannend, maar het blijft allemaal iets te vaag.

Dat komt ook doordat je vanuit een hoofdpersonage leest waarvan je eigenlijk helemaal niet weet wie ze is. Alleen aan het einde wordt er een stukje van haar duidelijk, maar de rest is allemaal schijn en spel. Wie River achter dat masker echt is, kom je niet te weten. Ze is als een kameleon die zich volkomen aanpast aan anderen.

Een goede plottwist en vermakelijke gebeurtenissen maken dit voor een deel weer goed, maar de verwarring blijft in je achterhoofd opduiken.