Zeevlam is een thriller van Kiki van Dijk, wat weer het pseudoniem is van een bekende Nederlandse auteur. Zeevlam is mist boven zee die bij aanvankelijk mooi weer door een opstekende zeewind het land wordt opgeblazen. Het verhaal speelt zich af op en bij het strand van Scheveningen. Veelal is het mooi weer maar er steekt verraderlijk slecht weer op. Zo is het ook met deze thriller, er wordt mooi weer gespeeld maar het slechte weer komt vanuit onverwachte hoek.
We maken kennis met een vriendinnengroep, Elle, Dayenne, Suus en Kelly. De vrouwen zijn begin veertig en kennen elkaar vanaf de middelbare school. Ze staan bekend als de Basic Instinct dames. Deze film speelde en speelt een niet onbelangrijke rol in hun leven. Elke vrijdag ontmoeten ze elkaar in de strandtent ‘Ons’ van uitbater Marc.
Op een ochtend vindt Ties, de vakantiehulp van Marc, het lichaam van een dode man. Deze man, Ron de Herder, is het laatst gezien in het gezelschap van de drinkende en feestende vriendinnenclub. De politie onderzoekt de zaak en Ties gaat op eigen houtje op onderzoek uit. Er broeit van alles en niet alleen de zomerhitte.
Vanaf het moment dat Ties een grotere rol in deze thriller krijgt, gaat het meer en meer een Young Adult karakter krijgen. De schrijfstijl is gemakkelijk leesbaar, er zijn geen ingewikkelde zinnen en door deze ontwikkelingen vind ik het typisch een Young Adult thriller. Het boek wordt vergeleken met de thrillers van Suzanne Vermeer en Linda van Rijn. Zon, zee en strand, ingrediënten voor een vakantiethriller. Aangenaam leesvoer voor een paar heerlijke uurtjes of lekker tussendoor. Geen uitschieter wat mij betreft maar een mooie middenmoter.
De cover vind ik wel het benoemen waard. Uitgeverij Q geeft vaker boeken uit waarbij de cover doorloopt aan de binnenkant. Kijk, dat vind ik nou extra mooi!