In de proloog wordt al (mij iets te) veel verklapt, dus mocht je dit boek gaan lezen zou ik gewoon bij hoofdstuk 1 beginnen en de proloog later lezen. Neemt niet weg dat dit een prima boek is. Vol bad luck & trouble. In het begin speelt het zich afwisselend in het heden en het verleden af. In de hoofdstukken in het verleden ontmoet de moeder van Eddie zijn vader en ondergaan ze samen de nodige problemen, pa wordt vermoord, moeder raakt aan de dope en Eddie moet zich maar zien te redden. (geen spoilers, staat ook hierboven in de synopsis).

Moeder is op een gegeven moment pleite (en dan zitten we in het heden) en blijkt als moderne slaaf te werken voor een bizar fruitoogstbedrijf. Haar belevenissen daar worden verteld door Scotty. Scotty is haar crack verslaving. Ik las eerder een boek over slavernij (de ondergrondse spoorweg), maar dit (speelt in 1993) sluit daar naadloos op aan qua gruwelen en uitbuiting.

Het verhaal neemt enkele wendingen die ik niet allemaal even geloofwaardig vond. Maar verder is het een goed duister en hard verhaal over discriminatie, verslaving, verwaarlozing, hoop en wederopstanding met de nodige vaart en spanning.