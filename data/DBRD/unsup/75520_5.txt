Aangesproken worden door een prinses der Nederlanden gebeurt niet elke dag. Ter inleiding geeft de erevoorzitter van het Nederlandse Rode Kruis wat tips aan de lezer om vooral zelf ook in actie te komen.
Jesse Goossens zou je kunnen kennen van een ander heel bekend werk, Duizend dingen over Nederland. Linde Faas is een bekende illustrator met meerdere internationale prijzen op zak. En met deze samenwerking is een kleurrijk boek verschenen over wat je moet doen tijdens kleine en grote rampen.

Ieder hoofdstuk in Spuitende Slagaders en Overstromende Oceanen begint met de opmerkelijkste dingen die te maken hebben met de ramp. Hier staan soms hilarische (en ook wel een beetje gruwelijke) dingen tussen zoals, de vrouw die flauwviel bovenop een glas water. Helaas sneed ze zichzelf zo erg dat ze alsnog is overleden. Deze kleine weetjes maken het een interessant boek voor grote en kleine mensen. Wat daar ook aan bijdraagt zijn de mooi gekleurde maar toch ook simplistische tekeningen die de uitleg kracht bij zetten.

De hoofdstukken over het maken van een survivalkit, eerstehulpkit en een noodpakket zetten de lezer gelijk aan tot actie. Het boek geeft goede tips over wat je bij de hand moet houden om tijdens een ramp voorbereid te zijn. En dat niet alleen, bij elk onderwerp staat uitgelegd wat de ramp precies inhoud en daarbij geven ze ook tips over wat je moet doen.

Met als allerbelangrijkste: Hou je hoofd koel!