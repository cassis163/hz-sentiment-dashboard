Marina Folkers woont in Nederland, maar heeft een voorliefde voor Londen. Dit was al te merken tijdens het lezen van haar debuutroman Faye en Sean, a love story, die zich afspeelt in de Engelse hoofdstad . Voor haar nieuwe roman Zoektocht terug keert Folkers weer terug naar Londen, met andere personages dit keer.

Caitlin gaat samen met haar vriendin Louise een paar dagen naar Londen. Daar slapen ze bij het nichtje van Louise, Samantha, met wie ze ook veel optrekken. Caitlin heeft er weinig zin in. Vooral omdat dit betekent dat ze haar vriend en grote liefde Steven moet achterlaten in het noorden van Engeland. Vol tegenzin stort ze zich samen met de andere meiden in het uitgaansleven van Londen, waar ze de zeer geliefde acteur Max Jordan tegenkomt. Dit is echter niet de eerste keer dat de twee elkaar tegen het lijf lopen. Enkele jaren geleden heeft er al eens een ontmoeting plaatsgevonden. Een ontmoeting die Caitlin liever wil vergeten.

Wanneer Caitlin door onvoorziene omstandigheden besluit langer in Londen te blijven, lijkt niemand in haar omgeving haar te steunen of te denken dat het meer kan zijn dan slechts een bevlieging. Hoewel ze haar best doet kan ze niet voorkomen dat zij en Max dichter naar elkaar toe groeien. Welke gevolgen heeft dat?

Het valt op dat Caitlin en Max ondanks de verschillende levensstijlen toch overeenkomsten hebben. Beiden vechten tegen het beeld dat anderen van hen hebben. Caitlin strijdt hierin tegen haar directe omgeving, Max neemt het op tegen de media. Bovendien verdienen allebei meer dan dat ze op dit moment krijgen, maar zelf vinden ze dat dit alleen voor de ander geldt. Zoektocht terug beschrijft Caitlins zoektocht naar zichzelf, maar ook naar het geluk waar ze zo naar verlangt.

Folkers weet de romantiek uitstekend te combineren met het mysterieuze. Je vraagt je af hoe de twee elkaar ontmoet hebben en waarom Caitlin haar best doet om dit te vergeten. Ook Max lijkt een geheime kant te hebben, waar je als lezer graag meer over wilt weten. Het geduld van de lezer wordt regelmatig op de proef gesteld doordat Folkers de informatie maar beetje bij beetje prijsgeeft. Precies genoeg om de lezer voorlopig tevreden te stellen en te zorgen dat deze door wil blijven lezen.

Dat je door wilt blijven lezen komt grotendeels ook door Caitlin zelf. Ze is erg toegankelijk en gaandeweg voelt het een beetje alsof je er een vriendin bij hebt. Er zijn momenten dat je haar het liefst door elkaar wilt schudden om haar terug te brengen naar de realiteit en er zijn momenten dat je samen met haar door de kamer wilt dansen.

Met Faye en Sean, a love story liet Folkers al zien dat ze het in zich heeft om een warme liefdesroman te schrijven. Met Zoektocht terug toont ze dat ze meer dan één kunstje kent en die plek in de top van de feelgood absoluut verdient.