Een proloog die je meteen bij de kladden grijpt en mij meesleurde het verhaal in, ik hou er van. En daarna is het boek gewoon moeilijk weg te leggen.

Pip is een 18 jarige meid die qua kledingsstijl anders is dan de meeste meiden van haar leeftijd. Maar gelukkig heeft ze haar beste vriendin Sanne die haar accepteert zoals ze is en die haar steunt door dik en dun. Als Pip op een dag de sleutel krijgt van haar eigen huisje is Sanne er als de kippen bij om haar vriendin te helpen en tevens een housewarming party te organiseren.
Dat er tijdens/na de housewarming party allerlei merkwaardige dingen gebeuren is wellicht terug te leiden tot het spelletje wat ze speelden met het ouijabord of wellicht heeft de drank en drugs inname van die avond er ook wat mee te maken.
Veel tijd om er over na te denken heeft Pip niet door haar nieuwe baan maar ook door andere nieuwe persoonlijke tegenslag.
Of Pip er achterkomt hoe het allemaal precies in elkaar zit lees je zelf in deze spannende jeugdthriller.

Het was mijn kennismaking met het werk van Jennefer Mellink en zij heeft mij zeker niet teleurgesteld. Ze wist met de proloog gelijk mijn aandacht te trekken en die vast te houden tot het eind. Gevarenzone leest vlot en op sommige momenten voelde het wat ongemakkelijk, beklemmend zelfs. Een echte aanrader voor de Young Adults die wel van een beetje spanning houden.

Deze review verscheen als origineel en uitgebreider via mijn blog.