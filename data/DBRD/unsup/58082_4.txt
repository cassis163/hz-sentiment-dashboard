Martin Michael Driessen (1954) heeft al meerdere boeken geschreven.
Zijn werk is voor diverse literaire prijzen genomineerd.
In 2016 won hij met zijn boek Rivieren de Eci literatuurprijs.
Hij blinkt uit in het schrijven van korte verhalen.
Met zijn eerste boek, “Gars”, werd zijn naam reeds gevestigd.

In “Mijn eerste moord” is het hoofdthema het noodlot, de dood.
De dood verbindt de verhalen en komt in allerlei vormen terug.
In het eerste - autobiografische - verhaal duwt een jongetje zijn vriendje Japie in de sloot, waarna hij begint te gillen en het kind wordt gered.
......‘Het kwam dus zo ik stond achter Japie en bedacht opeens dat het beter was als hij er niet meer was…’
De duwer krijgt van de ouders van zijn vriendje een grote doos chocolade en als Japie zegt dat hij hem in de sloot geduwd heeft, gelooft niemand dat.

Een ander verhaal gaat over een wielertijdrit, waarbij een vader deze rit - ooit gewonnen door zijn zoon - zelf nogmaals fietst en daarbij als het ware over de dood heen concurreert met zijn overleden zoon.
De verhalen spelen zich af in verschillende tijdvakken, waaronder in de tijd van de oude Grieken, Napoleon en Polen in 1791.
Het uitstekende , literaire, taalgebruik van Driessen past mooi bij die verschillende perioden in de
geschiedenis.
Sommige verhalen zijn kort tot zeer kort, andere weer wat langer.
Een van de novellen in het boek is “Een ware held”, dat eerder in boekvorm verschenen is.

Het boek eindigt met de novelle “Aquis Submersus”, een novelle uit 1876 , geschreven door de Duitse schrijver Theodor Storm.
Ook in deze novelle over een verdronken kind speelt de dood een grote rol.
De verdienste van Martin Driessen is de uitstekende vertaling van dit prachtige verhaal, waardoor de schrijver Theodor Storm meteen uit de vergetelheid gehaald is.
De cover van “Mijn eerste moord” is erg mooi, een vos met in zijn bek een poolvos, symbool voor het samenkomen van twee verschillende leefwerelden.
De verhalen zijn stuk voor stuk bijzonder en zeer goed uitgewerkt.
“Mijn eerste moord” is een boek dat het waard is door veel lezers gelezen te worden.