Titel: Ademnood
Auteur: Belinda Aebi
Serie: Kaya de Regge 1
Uitgeverij: Lannoo
Publicatiedatum: februari 2018
Aantal blz: 332

Cover
De covers van het tweeluik Ademnood en Comeback zijn mooi. Mysterieus zwart met een vleugje rood. En de naam van Aebi in witte letters. Ik houd ervan en mijn aandacht zou zeker getrokken zijn.

Auteur
Belinda Aebi (1959) werkte 26 jaar als manager van de juwelenafdeling bij de firma Rodania, het horlogebedrijf dat door haar Zwitserse vader in België werd opgericht en uitgebouwd. In het boek Swiss Made (maart 2008) tekende ze zijn levensverhaal op. Tijdens het werken aan deze biografie ontdekte ze haar "goesting" om te schrijven.

Achterflap/samenvatting
Wanneer profiler Kaya De Regge na een stevige FBI-opleiding uit Amerika terugkeert, wordt ze al gauw op twee onopgeloste moordzaken gezet om een daderprofiel te schetsen. Beide dossiers zitten muurvast, ook al is er duidelijk een onderling verband: een onbekende getuige op de plaatsen delict en een verblijf in het zeesanatorium dertig jaar terug.
Wanneer nog een derde slachtoffer in bizarre omstandigheden komt te overlijden, stapelen de vragen zich steeds verder op en groeit ook het wantrouwen. Kan Kaya het motief achter de moorden ophelderen en zo de dader aanduiden?

Mijn mening
In Ademnood maken we kennis met Kaya de Regge, een profiler die terugkomt uit Amerika nadat ze daar een opleiding bij de FBI genoten. Ze wordt in België op een coldcase gezet. Twee onopgeloste moorden, met een onderling verband.

Belinda Aebi heeft een thriller geschreven die vol staat van wraak en frustraties. Het boek schakelt tussen 2003, het “heden” en de jaren zeventig. Door brieven van JW aan zijn jeugdvriendinnetje komen we steeds meer te weten over het waarom van de moorden. JW heeft geen makkelijke tijd gehad in het sanatorium. Hij wordt enorm gepest en dat heeft zijn weerslag op hem. Het is aan Kaya de Regge om de dader te vinden. Beetje bij beetje komt ze achter de waarheid.

Belinda Aebi weet de personages een flinke dosis diepgang te geven. Vooral Kaya leren wij kennen, en beetje bij beetje komen we te weten wat Kaya heeft meegemaakt in Amerika en waarom ze teruggekeerd is naar België. Ook het personage JW wordt goed uitgediept, waardoor het een erg interessant iemand is om over te lezen.

Er zit een flinke dosis onderhuidse spanning in het boek. In basis is het een kat en muisspel tussen de dader en de politie van Gent. De dader is eigenlijk heel snel bekend, maar juist het “waarom” maakt dit verhaal heel erg spannend. Naar het einde toe voert Aebi de spanning nog ietsje meer op. Voor mij was het dan ook enigszins teleurstellend om het verhaal zo abrupt afgebroken te zien. Hierdoor is Ademnood niet als los boek te lezen. Het boek is echter zo spannend, dat je met alle liefde wacht op het volgende deel.

Spanning: 4
Plot: 4
Leesplezier: 3,5
Schrijfstijl: 3,5
Originaliteit: 4
Psychologie: 4

Ik geef Ademnood 4 sterren.
Leontine