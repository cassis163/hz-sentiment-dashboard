Danny Beyens (Westerlo, 1964) is leraar en journalist. In 2007 debuteerde hij als auteur met de misdaadroman Quatre-mains. Date met de dood is zijn tweede roman die het wezen van een seriemoordenaar ontrafelt.
Carina Theeuwes is single, ontslagen en heeft geen vooruitzichten. Uit pure wanhoop reageert ze op een contactadvertentie. Wellicht niet zo verstandig. Ze wordt later gevonden, vermoord en op een gruwelijke wijze verminkt. Niet veel later wordt er een tweede slachtoffer gevonden, op exact dezelfde wijze vermoord en verminkt. Commissaris Ward Coppens en zijn partner, hoofdinspecteur Axel Degraaf, zijn belast met het onderzoek naar deze moorden. Zij schieten echter weinig op, hebben vrijwel geen houvast, nauwelijks informatie en alle sporen lopen dood.
Een dochter van een vroegere partner van Ward Coppens reageert ook (onwetend) op de contactadvertentie. Zij weet echter uit de handen van de moordenaar te ontsnappen. Dan wordt geprobeerd de moordenaar in de val te lokken. Als dit mislukt, doet Ward Coppens een oproep aan de pers. Deze oproep ontlokt een reactie die hen uiteindelijk naar de moordenaar zal leiden.
Gaandeweg het boek zijn er verschillende personen die als mogelijke dader naar voren komen, maar Danny Beyens leidt de lezer naar veel dwaalwegen en doodlopende wegen. Uiteindelijk blijkt de perverse, psychopatische moordenaar tóch een volstrekt ander personage te zijn dan je als lezer verwacht had. Niet dat Beyens nu meteen voor een spannend einde gezorgd heeft, dat niet, maar verrassend is het wel.
Veel hoofdstukken in Date met de dood worden gewijd aan het wel en wee van de Kid, die in eerste instantie verdacht wordt, Ward Coppens, Axel Degraaf en Linda Witpenninckx (de dochter van de vroegere partner van Ward). Boeiende verhalen over het dagelijkse leven van deze mensen, hun problemen, verliefdheden en andere beslommeringen, maar dit alles voegt niet veel toe, doet helaas eerder afbreuk, aan wat een spannend verhaal had kúnnen zijn.
Bovengenoemde personages en hun problemen zijn goed uitgewerkt en beschreven, maar, naar net iets té uitvoerig, waardoor het eigenlijke onderwerp van Date met de dood, de moorden uitgevoerd door een psycho-patische moordenaar, zelfs een beetje op de achtergrond verdwijnt. Danny Beyens had zich wat meer moeten richten op de moorden en het oplossen daarvan.
Hier en daar zijn wat spannender momenten, maar zeker geen beklijvende, ijzingwekkende beschrijvingen die in een goede misdaadroman thuishoren.
Heel jammer, want de schrijver had met dit gegeven veel meer kunnen doen dan hij nu gedaan heeft.