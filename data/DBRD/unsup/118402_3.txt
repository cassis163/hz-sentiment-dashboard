Audrey Paets is 17 jaar en woont met haar vader en stiefmoeder in Amsterdam. Ze is rijk, verwend en verwaand en heeft een vriendje dat al net zo erg is. Toch is niet alles perfect, want Audrey heeft nachtmerries en ziet dingen die er niet echt zijn. Zijn het hallucinaties? Heeft ze een psychiatrische aandoening? Of komen misschien onverwerkte trauma’s bovendrijven?

Haar vader stuurt haar naar een psycholoog; samen met hem en een hypnotherapeute ontdekt Audrey dat de visioenen die ze heeft beelden zijn van Maite, een meisje dat vervolgd werd als heks in de tijd van de Spaanse inquisitie. De beelden, dromen en hallucinaties worden steeds erger, ook overdag. Het wordt erg lastig om verborgen te houden dat het niet goed met Audrey gaat. Wanneer haar vader haar wil laten opnemen in een particuliere kliniek en haar stiefmoeder een exorcisme voorstelt besluit Audrey er vandoor te gaan. Ze vlucht met de trein naar haar grootouders in Spanje in de hoop daar te kunnen ontrafelen wat er met haar gebeurt.

In Spanje blijkt Audrey precies in het gebied te zijn waar Maite eeuwen geleden leefde en wordt het voor Audrey bijna onmogelijk om de controle te houden over haar leven in het hier en nu. Uiteindelijk neemt Maites verhaal Audrey helemaal over en wordt ze gedwongen de gebeurtenissen van destijds te herbeleven.

Het verhaal van Audrey en Maite bestaat uit vier delen, geschreven vanuit het perspectief van Audrey en een deel vanuit Maite. De taal is vrij eenvoudig en samen met de korte hoofdstukken zorgt dit ervoor dat het boek heel erg makkelijk leest. Alle bijpersonages en ook Audrey zelf blijven oppervlakkig en komen daardoor niet echt goed uit de verf. Het leest en voelt alsof ze geen mensen zijn van vlees en bloed, maar slechts een figurantenrol te vervullen hebben in het verhaal. Hierdoor zijn hun gedragingen af en toe ongerijmd en gebeurtenissen wat te toevallig, waardoor het geheel wat ongeloofwaardig aandoet.

Dit is jammer, maar het maakt van Zie me, hoor me geen slecht boek. Integendeel zelfs. Het verhaal van Maite uit de 15e eeuw is erg interessant en de verweving met Audrey uit onze eigen tijd is origineel gevonden en spannend genoeg om de aandacht van de lezer vast te houden tot aan het einde. Er wordt niet echt een verklaring gegeven waarom Maite nu juist komt rondspoken in Audrey ’s hoofd, maar het voegt wel een leuk bovennatuurlijk randje toe aan het verhaal.

Zoals Martine Glaser in haar nawoord schrijft was de Spaanse inquisitie een machtige organisatie met als doel alle vormen van ketterij uit te roeien. Dat alle vormen van afwijkend gedrag, hoe klein ook, al als ketterij kon worden bestempeld bewijst Maites verhaal. Zie me, hoor me is een origineel, spannend en leerzaam boek geworden dat ondanks wat minpunten zeker de moeite waard is om gelezen te worden.