De proloog van dit boek is spannend en mysterieus. Er is iets gebeurd, maar wat? Waarom rijdt Karen als een bezetene weg, zonder na te denken? Hoe komt het dat ze wakker wordt in het ziekenhuis en dat ze zich niets meer kan herinneren … ?

Na deze flitsende proloog gaat het verhaal verder met de beschrijving van het huis van Tom en Karen Krupp, de thuiskomst van Tom en de zoektocht na zijn echtgenote Karen. Een beetje een anticlimax na de heftige proloog, vind ik. Ik krijg het idee dat ik een chicklit ben beland in plaats van in een psychologische thriller.
Er is een moord gepleegd, en die moet worden opgelost. Er ligt een dode man in een verlaten restaurant in een lugubere buitenwijk. Wie is die vermoorde man en welke relatie hebben de hoofdpersonen met hem? De politie en de recherche starten een intensief onderzoek, zowel naar het ongeval van Karen als naar de moord op de ‘onbekende’ man. Wat hebben die twee gevallen met elkaar te maken?

Pas ongeveer halverwege het boek neemt de spanning toe, als blijkt dat alles toch anders in elkaar steekt, dan dat je vermoedt. Tom en Karen liegen en bedriegen en houden informatie voor elkaar én voor de politie achter. Ook de overbuurvrouw Brigid Cruikshank speelt een belangrijke rol in het verhaal. Nu pas geniet ik van een echte psychologische thriller en wil ik verder lezen…
Eind goed, al goed, zou je denken, maar dat is dan ook weer niet het geval. Het laatste hoofdstuk heeft nog een verrassing in petto!

De schrijfstijl van de auteur is zeer toegankelijk, vrij eenvoudig zelfs. De auteur beschrijft de drie hoofdpersonages goed en uitgebreid en weet de spanning naar het eind toe goed op te bouwen. De overige personages worden minder goed beschreven en van sommige personages (de drie jongens) is de rol heel summier.

Hoewel het eerste deel van het boek op mij overkwam als een soort chicklit, maakt het eind van dit boek dit weer helemaal goed. Hoewel ‘de verrassing’ aan het eind voor mij niet helemaal uit de lucht komt vallen, maar misschien komt dat door het feit dat ik te veel (psychologische) thrillers heb gelezen…
Dit boek deed mij, gezien het thema en de afloop, denken aan de thrillers van auteur Loes den Hollander.

Ik geef het boek 3,5 sterren