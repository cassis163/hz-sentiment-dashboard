Na het afleveren van potten eigengemaakte jam bij de afnemers en een bezoek met haar jongste dochter aan het strand hoort Helena het bericht van een ontsnapping uit de gevangenis op de radio.
Jacob Holbrook, de moeraskoning, is na dertien jaar gevangenschap ontsnapt en wat niemand in haar omgeving weet is dat hij de vader van Helena is. Dit verleden heeft ze goed verborgen gehouden voor haar man Stephen en haar twee dochters Iris en Mari.
Jacob Holbrook is veroordeeld tot levenslang wegens ontvoering, verkrachting en moord. Hij ontvoerde Helena's moeder die toen nog een tiener was en hield haar veertien jaar gevangen onder barre omstandigheden in het moeras waar ze beviel van Helena. Wanneer Helena twaalf is ontsnapt ze samen met haar moeder en komt voor het eerst in de beschaafde wereld terecht waar ze alles van de moderne tijd moet leren.

Haar vader houdt zich schuil in het moeras en als iemand hem kan vinden dan is het Helena, zij zet de jacht op haar vader dan ook meteen in. In de twaalf jaar met haar vader heeft ze alles van hem geleerd over spoorzoeken, jagen en overleven in het moeras.

Het verhaal wordt goed opgebouwd met flashbacks naar haar jeugd in het moeras, een verschrikkelijke plaats om op te groeien maar prachtig en levendig omschreven alsof je er zelf bij bent. Door de flashbacks begrijp je beter dat Helena soms terug verlangt naar het moeras.

De spanning komt in de flashbacks pas echt aan bod net voor de ontsnapping van Helena en haar moeder uit het moeras en tijdens de jacht op haar vader in het heden. Het heeft daarom meer weg van een spannende roman dan een thriller maar het is een prachtig verhaal.