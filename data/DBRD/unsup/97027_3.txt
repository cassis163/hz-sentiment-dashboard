Een kleine spin laat de hele dag door ontzettend veel scheetjes. Er is geen enkel vriendje dat met hem wil spelen. Hij stinkt ook zo. Dan krijgt er één spinnetje medelijden en schiet hem met een wasknijper op de neus te hulp. Eet de spin misschien iets verkeerd? Komt het door al die bruine bonen in de chili con carne? Het spinnetje krijgt een heleboel advies over wat hij allemaal kan eten.  

In De spin die veel scheetjes laat van Filemon en Clarinde Wesselink zijn het de prenten die de aandacht naar zich toetrekken. De tekst is vrij beperkt en neemt ook geen prominente plaats in op de pagina. Soms is het zelfs een beetje zoeken waar je die kunt vinden. De zinnetjes zijn eenvoudig, maar niet te kinderlijk. Ze lezen vlot en laten voorlezende ouders wat ruimte om er hun eigen interpretatie aan te geven. Het verhaaltje heeft een leuke insteek, maar zakt halverwege helaas een beetje in wanneer een volledig weekmenu de revue passeert en uitgesmeerd wordt over een te groot aantal bladzijden. De scheetjeshumor had gerust nog wat meer uitgespeeld mogen worden. Dat had het boek een klein beetje brutaler gemaakt, wat lezertjes uit de doelgroep (3+) geweldig vinden. De illustraties bevatten die humor wel. Doorheen heel het verhaal stijgen er wolkjes op in de buurt van de spin die zo graag chili con carne eet. Helemaal op het einde krijgt het verhaaltje wel een leuke en ietwat ondeugende afloop mee.  

De tekeningen in het boek lijken een combinatie van verf en pen en hebben tegelijk iets collageachtig. Dit geeft ze iets extra. De paginagrote prenten van de gerechten zijn minder interessant, maar die van de spinnetjes zelf zijn een feest voor het oog. Zo gebruiken de scheetjesspin en zijn vriend spaghetti om zich op allerlei manieren te verkleden en spelen ze tennis met drie rackets tegelijk. Wat opvalt aan de spinnen is dat ze maar zes poten hebben in plaats van acht en oplettende kinderen zullen dat zeker zien. Het zijn overigens geen enge beestjes, maar eerder kriebelige bolletjes met grote, grappige ogen die het hele web volstouwen met allerlei voorwerpen die ze kunnen gebruiken en hun kleren netjes te drogen hangen aan de waslijn. De spin die veel scheetjes laat is leuk om voor te lezen, maar vooral fijn om aandachtig te bekijken.  

Filemon en Clarinde Wesselink maakten dit boek samen. Kunstenares en illustratrice Clarinde Wesselink studeerde in 2014 af aan de Gerrit Rietveld Academie in Amsterdam. De performances die ze realiseerde, draaien rond hoe mensen op een fysieke en emotionele manier de ruimte om zich heen kunnen ervaren. Met dit boek slaat ze niet alleen een andere richting in, maar werkte ze ook met haar broer. Voor Filemon Wesselink, presentator bij BNN-VARA, is dit niet z’n eerste boek, wel zijn debuut als kinderboekenschrijver. Hij schreef eerder al boeken over Michael Boogerd, vader worden, wijn en drugs.