Met dit werk won Hannah Cuppen de publieksprijs 'Beste Spirituele Boek 2015'. In haar praktijk werkt zij met integrale therapie, waarbij uitgegaan wordt dat ons denken, gedrag, emoties, lichaam, sociale en spirituele kanten nauw met elkaar verbonden zijn en elkaar beïnvloeden. Deze vorm van interventie stelt dat de manier waarop we onszelf, de ander en de wereld om ons heen beleven, grotendeels bepaald wordt door pijnlijke, verdrongen gebeurtenissen uit het verleden en de daaruit voortgekomen overlevingspatronen. Dit boek met als ondertitel: 'overwin verlatingsangst en bindingsangst' is voor een deel uit eigen ervaring opgetekend.  

Ben je gefixeerd op het najagen van de ideale partner? Heb je verlatings- en/of bindingsangst? Lees dan verder. Herken je hier niets van? Lees dan verder! Bij benadering speelt deze dynamiek in elke relatie, in meer of mindere mate. Deze verhandeling is geschreven vanuit de metafoor van een dans. Door een dans te vertalen naar de beweging van een relatie kom je erachter dat een echte liefdesdans oneindig is, een liefdesbange dans niet.  

Verlatingsangst en bindingsangst zijn beide kanten van dezelfde gedrevenheid die in jezelf zit. Deze twee polen trekken elkaar aan als een magneet. In relaties zie je dat de ene partner iets van verlatingsangst heeft terwijl de andere juist bindingsangst ervaart. De onderliggende bangheid is angst voor intimiteit voortkomend uit een diepe angst voor verlies van liefde, met als gevolg dat er geen werkelijke verbinding zal plaatsvinden. Degene met verlatingsangst kijkt alleen naar de mooie kanten en zal daarmee het gedrag van de ander legitimeren. De persoon met bindingsangst ziet vooral wat er niet goed is aan de ander. Waar de één overdreven veel geeft zal de ander vooral nemen. Beide personen zien de ander niet zoals hij of zij werkelijk is en zijn verre van autonoom. Er is geen evenwicht. 

Welbeschouwd draait alles om eigenwaarde. Bij een optimaal zelfvertrouwen en een realistisch zelfbeeld durf je te kiezen voor jouw eigen waarden ook als dat betekent dat je de ander kwijt kan raken. Hoe nu deze patronen van aantrekken en afstoten te doorbreken? Achter deze dynamiek schuilt een diepliggende verwonding, een trauma die aan de buitenkant onzichtbaar is. Sterker nog, vaak is men er zichzelf niet van bewust, maar ergens vroeg in hun leven is deze wond opgelopen en heeft het gezorgd voor een ernstige bedreiging voor het overleven. Denk hierbij aan gevallen waarbij een ouder emotioneel niet beschikbaar was, impactvolle gebeurtenissen tijdens de zwangerschap, echtscheiding, adoptie of andere gebeurtenissen waarbij een gevoel van verlating ervaren zou kunnen zijn. Waar kinderen te kort komen in hun basale levensbehoeften, zullen ze (ook als volwassenen) continu blijven zoeken om deze alsnog waar te maken. Het wegvallen of aangaan van een verbinding brengt de herinnering aan deze bedreiging onbewust naar boven. Het lichaam reageert alsof er een wezenlijk gevaar ontstaat. De angst voelt reëel, maar is het natuurlijk niet. Het raakt het overlevingsmechanisme en dus is het een kwestie van vechten of vluchten. En de oplossing is … als jij verandert is alles opgelost! Beide partners zullen dit over elkaar denken. Cuppen komt met antwoorden die in eerste instantie alles te maken hebben met bewustwording om daarna je eigen onderliggende pijn te ontmoeten. Ze omschrijft hoe de verbinding met jezelf hersteld kan worden. Een stappenplan voor heling.  

Cuppens debuut Liefdesbang is een absolute topper. Dat het een prijs heeft gekregen is niet voor niks. Het is een zeer openhartig werk waarin zij waardevolle aanvullingen geeft voor iedere liefdesrelatie, want in vele intieme verbintenissen zal de dynamiek van aantrekken en afstoten, angst voor verlating of angst voor binding werkzaam zijn. “Als we ons hart niet kunnen openen voor de liefde is dat niet zomaar”. Onderzoek en ontdek!