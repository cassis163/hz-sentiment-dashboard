Krijntje is uit Breda gevlucht nadat haar ouders gedood zijn door de Spanjaarden. In Amsterdam vindt ze werk in een herberg, maar daar wordt ze niet netjes behandeld en haar schulden aan de wrede bazin lopen op. Ze moet vluchten, maar hoe?
Dan komt haar vriendin en collega Maeyken met een plan: ze gaan verkleed als jongens mee met een VOC schip naar de Oost. Ze heeft ook al iemand gevonden die hen kan helpen. (al betaalt Maeyken daar uiteraard een prijs voor) Daar in de Oost kan Krijntje dan op zoek gaan naar een welgestelde man om mee te trouwen.
Ze weten op een schip terecht te komen en de barre tocht kan beginnen. De reis is zeker niet zonder gevaar en eenmaal aangekomen in Batavia zijn Krijntjes zorgen nog niet voorbij…

In diezelfde periode wacht admiraal Jan Pieterszoon Coen tot hij toestemming krijgt om voor een tweede termijn als gouverneur naar Batavia te vertrekken. Maar de meningen over hem zijn verdeeld. De een ziet hem als stuwende kracht achter het succes van de VOC en de ander ziet hem als onnodig wreed.
De wegen van Krijntje en Coen zullen elkaar kruisen in Batavia…

Ook in deze historische roman, grotendeels gebaseerd op echte personen en gebeurtenissen, staat er een sterke, moedige jonge vrouw centraal. De fictieve Krijntje, waar je algauw een band mee krijgt, heeft in haar korte leventje al veel te verduren gehad en krijgt ook nog heel wat te verduren. Ze verliest veel dierbaren en moet vaak op de vlucht slaan. Maar in die heftige tijden, die het sowieso waren toen, weet ze haar hoofd hoog te houden.
Naast haar verhaal lees je dat van J.P. Coen, een omstreden historisch figuur (ik schreef er ooit nog eens een werkstuk over). Duidelijk een wreed en hard man, maar hij heeft ook veel voor elkaar gekregen voor de VOC… Wat je nou over hem moet concluderen? De auteur weet hem in ieder geval tot leven te brengen en geeft je zo een realistisch kijkje in de geschiedenis.

Een meisje loos is een meeslepend verhaal over een moedige vrouw, die een heftig avontuur doormaakt. De auteur weet de VOC geschiedenis helemaal tot leven te brengen en laat ons zien hoe het toen geweest moet zijn als vrouw zijnde. Weer een historische top-roman in deze reeks!