Pick Your Poison is het vijfde deel in een reeks boeken van Lauren Child over Ruby Redfort: een meisje dat is gerekruteerd door een spionagentschap.

De opening van het boek is heel sterk. Dankzij een flashback is vanaf de eerste bladzijde duidelijk uit wat voor hout Ruby gesneden is. Ze is een slim, ietwat roekeloos, maar altijd sympathiek personage. De auteur houdt rekening met het feit dat Pick Your Poison voor sommige lezers hun instapboek is en introduceert alle personages en gebeurtenissen uit vorige boeken met de nodige uitleg.

Pick Your Poison leest een beetje als een superhero comic. De slechteriken zijn behoorlijk cartoonesk en Ruby zelf is bij vlagen wat té goed in alles, maar verder passen de personages goed bij het genre en de doelgroep. De droge humor is trouwens ook genieten. Een mooi detail is dat de reeks zich afspeelt in de jaren 70 van de vorige eeuw. Dit draagt bij aan de wat stoerdere spionage sfeer. Het coole, ouderwetse taalgebruik – “Goons for hire, you know, leg breakers?” - en gebrek aan moderne technologie heeft iets prettig nostalgisch. Verder is het een verademing (en lekker roldoorbrekend voor de tieners waar het boek voor bedoeld is) dat het gaat over een jong meisje dat slim is, dol is op lezen, informatie, wiskunde, over het algemeen niet gered hoeft te worden, maar in staat is om zichzelf en haar vrienden te beschermen en niet verwikkeld is in de zoveelste romantische driehoeksverhouding. Het is misschien niet heel realistisch, maar wel heerlijk anders.

Het enige minpunt (naast de geloofwaardigheid die regelmatig in het geding komt) is dat Pick Your Poison als op zichzelfstaand boek, ondanks de leuke humor en actie, wat tekort komt. De gebeurtenissen passen ongetwijfeld binnen het grote geheel van de Ruby Redfort reeks, maar als verhaal van dit specifieke boek doet het uiteindelijk nogal onsamenhangend aan.

Dus, als je zin hebt om in de wereld te duiken van een kick-ass heldin die avonturen beleeft en d.m.v. geheime codes zaken oplost: begin bij het begin en lees Look Into My Eyes.