De kooi is het debuut van gitarist Josh Malerman. Het boek op zich ziet er leuk en interessant uit, doordat de zijkanten van de pagina’s zijn zwart geverfd, hierdoor valt het boek extra op in de winkel. Leuk detail! Het boek wordt benoemd als horror en wordt vergeleken met de betere werken van Stephen King. Hier kan ik mij niet helemaal in vinden. Het boek is zeker spannend en onderhoudend en er zit een tikkeltje bovennatuurlijk in, maar het boek wordt nergens echt spannend genoeg om voor mij als horror bestempeld te worden. Als thriller vind ik het zeker een leuk boek. De spanning kabbelt voort gedurende het verhaal en op sommige punten neemt de spanning wat toe, terwijl het op andere punten weer wat in spanning afneemt. Het boek is vlot geschreven met betrekkelijk korte hoofdstukken wat de vaart er lekker in houd. Per hoofdstuk wordt er regelmatig gesprongen van heden naar verleden, maar dit heb ik niet als storend ervaren, je weet gelijk in welk deel van het verhaal je je bevind.
Het boek gaat over Malorie, ze heeft 2 kindjes van 4 en woont al 4 jaar in een huis waarvan alle ramen zijn afgetimmerd. Als ze naar buiten moet om water te halen uit de put, moet zij dit geblinddoekt doen. Op een dag heeft zij genoeg moed verzamelt om haar kinderen mee te nemen en te vluchten in een roeiboot de rivier op die achter haar huis loopt. Maar waar ze naartoe gaat..?
In het verleden zijn er vreemde verhalen om tv geweest over mensen die ‘iets’ gezien hebben en hierna gek zijn geworden, andere mensen hebben vermoord en daarna zelfmoord plegen. Hoe dit kan is voor iedereen een raadsel, er komen steeds meer berichten binnen over heel de wereld en iedereen raakt in paniek en sluit zich op in zijn/haar huis met alle ramen afgedekt. Nadat de zus van Malorie ‘iets’ heeft gezien en zelfmoord pleegt wordt het Malorie teveel en vlucht ze het huis uit, naar een adres wat ze in een advertentie heeft zien staan. Hier aangekomen wordt ze opgenomen in het groepje wat hier samen leeft. Gedurende het boek komen er nieuwe mensen bij. Ze gaan op onderzoek uit en proberen erachter te komen wat ‘het’ is en wat ze kunnen doen om te overleven. Het komt er op neer dat Malorie er helemaal alleen voor komt te staan, en wat dan?