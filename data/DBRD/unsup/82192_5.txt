In het begin leer je Zarena, haar man en hun achtergrond kennen. Al snel gebeurt er iets spannends, wat een bizarre wending krijgt. De gebeurtenissen volgen elkaar in vlot tempo op. Als lezer denk je de stukjes al gevonden te hebben om de puzzel compleet te maken. Maar even later ga je twijfelen, en kom je steeds meer, soms bloedstollende, puzzelstukjes tegen... Hoe zit het nu werkelijk in elkaar? Wat is echt en wat is waan?

'Een vloek uit Kyrgyzstan' hield me vast. Als ik aan het lezen was, legde ik het boek niet makkelijk weg. Ik raakte verweven met het personage Zarena en wilde steeds weten hoe een situatie zich ontwikkelde of afliep.
Het is niet alleen maar een spannende thriller, maar bevat ook een diepere laag. Hierdoor bleef het verhaal hangen toen ik het boek uit had. En niet alleen het verhaal, maar ook bepaalde levensvragen die tijdens het lezen boven kwamen drijven. Ik zou hier wel een vervolg van willen lezen!