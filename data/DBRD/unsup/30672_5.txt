Voorafgegaan door Galgenveld, IJskoud en Ritueel komt er met Eindspel een einde aan De Noordzeemoorden serie van Isa Maron. De zoektocht van Kyra naar haar verdwenen zus Sarina, die als een rode draad door alle boeken heen gelopen heeft, zal nu tot een oplossing moeten komen. Vol verwachting ben ik in dit boek begonnen, er kon nog van alles gebeuren, want Isa had eigenlijk alle mogelijkheden nog open gelaten. Maud en haar collega Niels blijven zich, naast andere zaken, inzetten om het kindermisbruik netwerk rond de familie Demsterwold aan de oppervlakte te krijgen. In Ritueel werd al duidelijk dat de verhaallijnen rond Sarina en de lijken in de tuin van Ruud en Ina Demsterwold aan elkaar gelinkt waren en in Eindspel komt eindelijk alles bij elkaar. In een werkelijk zinderende finale komen we dan eindelijk te weten wat er met Sarina is gebeurd. En ja, na drie boeken willen we dat allemaal heel graag weten.

Net als zijn voorgangers bestaat Eindspel uit veel korte hoofdstukken, verteld vanuit verschillende perspectieven. Vincent Demsterwold zit in Londen in de gevangenis voor zijn betrokkenheid bij de verdwijning van Sarah en de moorden op de vrouwen waarvan de hoofden in de tuin van zijn ouders zijn gevonden. Vincent wil alleen met Kyra praten en ze krijgt uiteindelijk toestemming om af te reizen naar Londen. Voor Kyra’s gevoel is dit tijdverspilling, Vincent vertelt haar niet wat ze wil weten. Toch pikt ze kleine aanwijzingen op die haar op een spoor zet waar ze zonder aarzelen op duikt omdat de politie in Londen niet staat te trappelen haar te helpen. Uiteindelijk brengt haar dit naar de plek waar de partner van Vincent zich heeft verschanst om de gezamenlijke plannen van hem en Vincent uit te voeren. Zal Kyra daar dan eindelijk haar zus vinden?

Eindspel is weer een geweldig boek; vol vaart, nergens saai, spannend en dit alles gevat in een vlotte en hedendaagse schrijfstijl. Ik had met mezelf afgesproken, dat ik niet zou gaan huilen ongeacht de afloop. Helaas, na de ontknoping zat ik toch met een brok in mijn keel en natte ogen. Nu moet ik dus afscheid nemen van Kyra en Maud en dat vind ik echt zó jammer. Eigenlijk vind ik dat Kyra een eigen serie verdient, vind je dit geen geweldig idee Isa?