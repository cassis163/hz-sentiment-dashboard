"Niemand van de kinderen kan ook maar vermoeden dat na vandaag niets nooit meer hetzelfde zal zijn." ~ p8.

Een erg leuk jeugdboek, die je als lezer zeker weet te vermaken. Een tikkeltje spannend en mysterieus, precies zoals de cover doet vermoeden!

"Als zij niet beseffen dat er iets aan de hand is, zal hij ervoor zorgen dat ze allemaal veilig blijven." ~ p44.

De Duistere School is een spannend jeugdboek, dat Sandra J. Paul samen met haar destijds 11-jarige zoon schreef. Het vertelt het verhaal van Quinten en begint op de dag na de Grote Storm, wanneer het hele dorp in rep en roer is. Midden in Kraaidorp staat ineens een nieuw gebouw: De Duistere School. Quinten vertrouwt het voor geen meter. Er is iets heel vreemds aan de hand, maar niemand luistert naar hem. Iedereen gelooft de schooldirecteurs van het nieuwe internaat, zelfs zijn vader en zijn beste vrienden. Maar dan verdwijnen de kinderen een voor een...
De cover was al direct liefde op het eerste gezicht en nu ik het boek gelezen heb, kan ik zeggen dat het ook echt perfect past bij het verhaal. Het is enorm leuk en spannend voor jonge lezers, wat zich kenmerkt door gemakkelijk taalgebruik en het af en toe herhalen van de feiten. Maar ook ik met mijn 39 jaar heb hier enorm van kunnen genieten. Het heeft een leuke twist, en weet echt de aandacht van de lezer vast te houden. Je moet gewoon weten hoe het verder gaat! Ik denk dat geen enkel kind ooit nog hetzelfde naar een maisveld zal kijken.

" Wat als niemand hen zich ooit nog herinnert, alsof ze nooit bestaan hebben?" ~ p89.

Ik heb geen "ultiem fangirl"-gevoel, maar ik denk zeker wel dat dit heel veel jonge lezers blij kan maken! Absoluut meer dan gewoon goed dus en zeker een 4 sterren waard. En zeg nou zelf: alleen voor de cover wil je hem al in de kast hebben of kado geven toch?