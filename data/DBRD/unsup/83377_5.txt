In een stadje in de provincie Skane wordt de driejarige Emelie gruwelijk vermoord. Olivia Rönning werkt als politieagent in Höganäs, Skane en wordt op de zaak gezet. Als na enkele dagen nog een kind wordt vermoord in de omgeving van Stockholm, raakt Mette Olsäter ook betrokken bij het onderzoek. Mette werkt voor de Rijksrecherche en is een goede vriendin van Olivia. Samen denken ze dat er een rechts extremistische groepering achter de moorden zit. Samen met de politie van Skane en de Rijksrecherche begeven ze zich in een groepering met personen met een zieke geest. Maar nadat een onderzoeker van het Nationaal Instituut voor Forensische Wetenschappen iets ontdekt krijgt het onderzoek een verrassende wending.

Zoals in de vorige boeken van Cilla en Rolf Börjlind maakt ook Tom Stilton weer zijn opwachting. Dit keer krijgt hij onverwachts informatie over een zaak die hij in zijn carrière als rechercheur nooit heeft opgelost. De informatie blijkt erg relevant voor het onderzoek en Tom gaat, met hulp van Mette, de zaak weer openen om zo zijn allerlaatste onopgeloste moordzaak op te kunnen lossen.

Zwarte Dageraad is het soort thriller, die je niet uit je hoofd kunt zetten, zodra je hem uit hebt. Een uitstekend uitgedacht plot met gruwelijkheden en huiveringwekkend gedachtegoed kruipen onder je huid. Daarnaast laten de onvoorspelbare plotwendingen je in de ene na de andere verbazing vallen. Dit maakt Zwarte Dageraad een heerlijke pageturner.

De korte snelle hoofdstukken en conversaties tussen de personages kenmerkt de unieke stijl van dit schrijvers echtpaar. Olivia Rönning, Tom Stilton en Mette Olsäter zijn in dit derde deel inmiddels erg vertrouwd geworden. De personages zijn goed uitgewerkt, waardoor je als lezer een zwak voor ze krijgt. Ik kan dan ook niet wachten op een vierde deel, want Cilla en Rolf Börjlind hebben mij nog lang niet verveeld.