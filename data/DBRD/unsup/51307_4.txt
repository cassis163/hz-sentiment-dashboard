Over Sarah Lark had ik al veel goede verhalen gehoord, maar dit is het eerste boek dat ik van haar lees. Het leek mij een zeer mooi boek en ik was vooral nieuwsgierig naar Ierland en Nieuw-Zeeland in de negentiende eeuw.

Het verhaal gaat over Kathleen en Michael die gek op elkaar zijn, maar die het niet gegund zijn om samen te blijven. Michael wordt naar Australië gestuurd vanwege een diefstal en Kathleen wordt noodgedwongen uitgehuwelijkt aan de valse paardenhandelaar Ian, waarmee ze naar Nieuw-Zeeland vertrekt. Dat is het begin van een lange reis vol hobbels en mooie gebeurtenissen in de hoop weer bij elkaar te komen.

Ik vond het een erg mooi boek, laat ik dat voorop stellen. Het formaat schrok me een beetje af, maar elke bladzijde was het meer dan waard. Sarah Lark heeft een beeldende manier van schrijven en laat de Ierse, Australische en Nieuw-Zeelandse werelden tot leven komen. Niet alleen beschrijft ze de landen erg goed, ook de verscheidene personen die overal vandaan komen (Duitsers, Schotten, Ieren, Engelsen, etc.) hebben hun eigen kenmerken en komen tot leven.

Alle personen, van hoofdpersoon tot slechts figurant, zijn eigenlijk opzoek naar hetzelfde: geluk en rijkdom. En daarmee komt gelijk de hardheid van de negentiende naar voren. Mensen ´vluchten´ massaal naar het nieuwe beloofde land: Nieuw-Zeeland, in de hoop dat ze het daar beter zullen hebben. Maar daar aangekomen is er slechts een nederzetting dat nog opgebouwd dient te worden en de beloofde gouden straten blijven uit.

In die wereld worstelen de hoofdpersonen om te overleven. Michael in zijn tocht naar vrijheid en zijn liefje. En Kathleen naar bestaansrecht, maar dat is als vrouw zijnde lastig. Als vrouw was je in die tijd niets tot weinig waard – tenzij je een hoog aanzien had. Ondanks dat zijn de vrouwen in het boek ontzettend strijdlustig, soms zitten ze bij de pakken neer, maar bij het eerste ochtendlicht zetten ze hun schouders eronder op zoek naar de beloofde gouden straten. Dat kon ik erg waarderen aan het verhaal en had iets meeslepends waardoor je blijft lezen.

‘Het land met de gouden kust’ is een ontroerend verhaal, waarbij vier levens die ver van elkaar levenden bij elkaar komen en elkaar ondersteunen verder te gaan, elk met zijn eigen demonen. Hoewel het boek aardig afgerond is, ben ik heel benieuwd hoe het verder zal gaan met Kathleen, Michael, Lizzie en Claire. Zeker een aanrader!