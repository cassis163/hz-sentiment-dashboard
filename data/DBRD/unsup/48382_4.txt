In dit verhalenboek over Raaf en Papegaai zijn we in een Europees bos en lezen we weer over de warme vriendschap tussen de twee vogels. Papegaai wil ook in de winter in deze omgeving blijven, hij houdt van het herfstseizoen en hij kent al zijn vrienden zoals de Bosmuis, Kleine Vos, de Eekhoorn, Haas en ook Uil. Raaf zou liever naar Spanje vliegen om te overwinteren. Het liefst zou hij de winter overslaan. Als Raaf en Papegaai besloten hebben toch maar samen te vertrekken, gebeuren er allerlei onverwachte dingen. Het begint met de wintervoorraad van Eekhoorn die zoek is. Iedereen helpt mee om te zoeken naar de dader onder leiding van Uil. Er lijkt een vreemd dier in hun bos te zijn, maar wie? Er is een dier zoek en allemaal zijn ze bezorgd. Ze zijn angstig, maar voor wat? Samen lossen ze het op en gaan ze dan alsnog op avontuur?

In een notendop waarover dit prachtig vormgegeven deel van Raaf en Papegaai gaat. De dieren hebben ook hier menselijke trekjes. Problemen los je op door samen te werken, niet elkaar te beschuldigen en door logisch na te denken. Ook dieren zijn allemaal verschillend, maar zijn toch één samenleving – trek de parallel naar de mensenwereld! Het boek is spannend en leerzaam, er worden veel feitjes verteld en dit kan soms de vaart uit een verhaal halen als het voorgelezen wordt. Bij zelf lezen zal dit minder opvallen. De auteur weet de (voor)lezer veel interessante weetjes over de natuur te leren, een rijtje ‘wist je dat’ onder een verhaal zou een optie en een toevoeging kunnen zijn. Door de sociaal-emotionele onderwerpen die verweven zijn in de verhalen is ‘Het grimmige bos’ natuurlijk ook een aanrader voor scholen.

De samenwerking tussen auteur Li Lefébure en illustrator Jenny Bakker is geweldig. De illustraties zijn prachtig en sluiten goed aan bij het verhaal. De lengte van de verhalen is prettig. Door het fijne lettertype, de papierkleur, de kleurige illustraties en het dier als onderwerp zullen ook de gevorderde lezertjes uit groep 3 en 4 deze verhalen zelf gaan lezen, ondanks mogelijke moeilijkere woorden of de vollere bladspiegel voor deze jonge lezers. Kortom het is een prachtig boek dat meer op tafel zal liggen dan in de kast zal staan!

Andere titels (zelf lezen ong. 8 jr./voorlezen ong. 6 jr.) over het duo Raaf & Papegaai zijn: De reis van raaf en papegaai, Naar de verre vlakte, Naar het dak van de wereld, Expeditie Regenwoud en Naar de bron van de Nijl. Het allernieuwste boek van Li Lefébure is ‘Een vreemde aap, in de schaduw van de chimpansee’; hierin wordt verteld over de bijzondere vriendschap tussen primatoloog Jane Goodall en de chimpansee David Grijsbaard, v.a. 9 jaar. Ook voor volwassenen een prachtig boek.