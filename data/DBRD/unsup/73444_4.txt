De zevenenzeventigjarige Norbert Jones leidt een rustig leven. Hij heeft een liefdevol huwelijk met zijn vrouw Emma en een ambitieuze dochter Marie. Sinds zijn pensioen heeft hij alle tijd van de wereld voor zijn favoriete bezigheid: verzamelen. Pas als het noodlot toeslaat in de vorm van een zwakke plek in een hersenslagader, moet Norbert zich de vraag stellen: wat te doen met zijn unieke collectie?

Norbert Jones heeft kleine wensen. Zijn vrouw en hij zijn volledig op elkaar ingespeeld en leven in een strak ritme. Emma heeft het huis, Norbert heeft zijn garage met zijn verzameling. Een verzameling van meer dan 19.000 voorwerpen vergt immers onderhoud. En juist uit dat onderhoud blijkt hoezeer Norbert wil vasthouden aan zijn verhalen. Herinneringen moeten gekoesterd worden. Toch moet hij loslaten, hij kan niet anders, hij weet dat hij dood gaat.

Kemming heeft een fijne schrijfstijl. Door de alledaagse dingen op subtiele wijze gedetailleerd te beschrijven, wordt het kleine leven van Norbert juist groots en krijgt het diepgang. Hetzelfde geldt voor de klanten in de nostalgie-winkel van Norbert. Ze krijgen allemaal iets eigens en komen daardoor tot leven. En nog belangrijker: ze passen bij de verhalen die ze Norbert vertellen.

Marloes Kemming zet Norbert overtuigend neer als een integere, oude man, die tevreden is met wat hij heeft. Hij wil niet dood. Hij wil zijn kleine leven continueren, met zijn vrouw, verzameling en dochter. Hij is met weinig tevreden en dan is het zomaar voorbij? De lezer kan niet anders dan meevoelen met Emma, die haar leven ten dienste van het kleine leven van Norbert heeft gesteld en daarmee tevreden is. Nog een manier waarop zijn kleine leven groots wordt in dit verhaal.

Norberts eigen afscheid van het leven is gevuld met loslaten. Waarom hij ooit begon met verzamelen van zijn geliefde spulletjes wordt langzaam duidelijk. Ook dat hij juist door te verzamelen het verleden wil vasthouden. Dat dit niet kan, en dat het willen vasthouden heel menselijk is, geeft het eind een bitterzoete smaak.

Het kleine leven van Norbert Jones is een verhaal gevuld met verhalen over wat er was, maar ook over wat er kon zijn. Marloes Kemming won de Coffeecompany Book Award 2015. En terecht. Ze heeft een zeer overtuigend debuut geschreven.