Jackie van Laren (1968) heeft naast de 3-delige Q-serie, met dit boek een vervolg geschreven op haar eerdere roman “Vallen’.
Als hobby schreef zij als jongere al fictie, poëzie en muziek. Na haar studies Nederlands en Engels en optredens op diverse poppodia, vond zij een baan bij een uitgeverij waarin zij carrière maakte.
Deel 1 van de Q-serie was haar schrijversdebuut en verscheen in juni 2015.
Haar boeken bevatten de thema’s liefde en relaties.
Opstaan is mijn eerste kennismaking met een boek van Jackie van Laren.

Beknopte samenvatting
Opstaan heeft als subtitel ‘Echte liefde roest niet’. Het verhaal gaat over Anne Millers en haar eerder op de klippen gelopen verhouding met hardrocker Rory (Roar) Maquary. Anne woont inmiddels bij haar vriendin Georgie op het eiland St. Mary’s op de Britse Scilly eilanden. Samen runnen zij daar een klein eiland- annex streek restaurantje.
Terwijl Anne haar best doet Rory te vergeten en na het verdriet van de beëindiging van de relatie haar leven nieuwe richting te geven, kan Rory Anne maar niet vergeten. Een toevallige ontmoeting in London met tv-kok Woz die hem uitnodigt op zijn logeeradres op St. Mary’s, brengt Anne onverwachts weer op zijn pad.
Rory wil niets liever dan het goed maken maar door Anne’s verdriet wil zij hem geen kans meer geven op een nieuwe relatie met haar.
Hoe dit eindigt kun je lezen in deze lichtvoetige roman.

Conclusie
Dit boek is prima te lezen ook al ken je deel 1 niet. Het is een op zichzelf staand verhaal, waarin de relevante informatie uit ‘Vallen’ wordt benoemd.

Het is een heerlijke dartele feelgood-roman die leest als een trein. De gepersonaliseerde hoofdstukken zijn overzichtelijk geschreven en om en om staan Anne’s beleving of die van Roar centraal in de hoofdstukken.

Het boek ziet er niet alleen lief en leuk uit met vlinder accenten boven elk nieuw hoofdstuk maar is inhoudelijk ook lief en leuk geschreven. Er zit humor in waardoor het nog een extra luchtigheid krijgt.

Hoewel enige vergelijking met een stuiverroman zeker opgaat, ontstijgt de schrijfstijl van Jackie van Laren dit niveau absoluut.

De thema’s (ver)liefde en relatie zijn goed uitgewerkt ondanks dat je eigenlijk al ‘weet’ hoe het gaat aflopen.

Het is een boek om mee te nemen op vakantie of thuis op je balkon of in je bed in een ruk uit te lezen. Een gevoel van vrolijkheid en blijdschap overheerst na het dichtslaan van het boek!

Cover
De cover is kleurrijk, de vlinders en het zwevend figuurtje met ballonnen geven een vrolijke luchtigheid weer maar ook het ‘vlinders’ in de buik voelen en het ‘zweven’ in de zevende hemel. Ook de kleurkeuze, rood voor passie en blauw-groen voor communicatie zijn goed gekozen. Past perfect bij het verhaal.