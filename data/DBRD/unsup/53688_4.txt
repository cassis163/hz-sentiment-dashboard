De ik-figuur in dit verhaal is Zoë Walker. Gescheiden, 2 pubers om voor te zorgen en een nieuwe relatie. De dagelijkse treinreis die haar van en naar werk brengt is, net als voor velen, routine. Zo zijn ook de gedragingen routineus. Ze volgt dezelfde route, doet dezelfde handelingen, neemt medereizigers waar en leest een krant.
Een advertentie in de krant, met een foto van een vrouw die zijzelf zou kunnen zijn, nee die zijzelf is, onderbreekt ineens deze routine en zet haar aan het denken. Is het haar foto, verbeeldt zij zich dit of schuilt er meer achter? Wat is toch het doel van de advertenties en de website die erbij hoort, maar onbereikbaar is en geen enkele informatie geeft? Waarom neemt op het vermelde telefoonnummer niemand op?
Verder maken we kennis met de vasthoudende politieagent Kelly Swift en cursief lezen we de gedachtenspinsels van een onbekende, die observeert, volgt en gegevens gebruikt.

Een diefstal en een moord, volgend op foto's van andere vrouwen in net zulke advertenties als die van Zoë, maakt dat Zoë in contact komt met Kelly. Samen bundelen zij hun vermoedens in deze zaak en delen dit met inspecteur Nick Rampello. Kelly wordt, niet zonder moeite, speciaal gedetacheerd in zijn team om mee te helpen duidelijkheid te krijgen en verbanden te zoeken.
Met elke nieuwe aanwijzing of theorie komt echter de oplossing niet dichterbij, de complexiteit neemt steeds verder toe. Het onderzoek moet diep gaan en Kelly gaat oneigenlijke stappen nemen.
Zoë's leven verandert intussen, het duistere, onbekende en de angst nemen bezit van haar en beheersen steeds meer haar leven en daarmee het hele gezin. Haar normale treinreis is niet meer wat het was. Wordt zij gevolgd, is zij een volgend slachtoffer? Beklemming en ongezonde spanning is het gevolg. Niets is meer wat het lijkt.

Een bijzonder uitgedacht en angstaanjagend gegeven, volledig passend in de huidige digitale wereld, met heel veel wendingen en een zeer verrassend plot dat lang op zich laat wachten en de spanning opdrijft, vooral omdat de lezer regelmatig op het verkeerde been gezet wordt.
De mix van alles wat met de zaak te maken heeft en beslommeringen in de privélevens van Kelly en Zoë geven, juist door de aanwezige raakvlakken tussen beide, een prima balans in het verhaal en zorgen voor een boeiend geheel.