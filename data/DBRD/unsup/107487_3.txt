Na het enorme succes dat de Britse auteur Jodi Ellen Malpas haalde met de Mijn-man trilogie, is er een nieuwe trilogie verschenen. De Mijn nacht-trilogie. Het eerste deel hiervan is Mijn nacht ontvlamd.  

Als er een aantrekkelijke man met prachtige blauwe ogen de barista inloopt is Livy direct verkocht van hem. Wanneer hij weg gaat, laat hij een boodschap achter op een servet, ondertekend met M. Livy ziet deze man opeens steeds vaker en de aantrekkingskracht komt van twee kanten. M. doet haar uiteindelijk een voorstel om één nacht samen door te brengen. Geen liefde, puur lust. Livy accepteert het aanbod, maar het blijkt moeilijker te zijn om niet meer te willen dan die ene nacht. Wie is die mysterieuze M? Wat heeft hij voor een geheimen?  

Mijn nacht ontvlamd is een erotisch getinte roman en het is tijdens het lezen al snel duidelijk dat het vooral draait om de erotiek en de lust onderling. De erotische scenes zijn heet en zitten vol passie. Gevoelens die Livy heeft zullen voor veel vrouwen herkenbaar zijn. Ze is onzeker in bed en komt vervolgens een man tegen die ze woest aantrekkelijk vindt. Haar gevoelens en onzekerheden zijn goed en duidelijk omschreven. Gebeurtenissen uit het verleden hebben ervoor gezorgd dat ze vooral afstand neemt van mannen. Helaas komt Livy soms ook erg naïef over. Haar vrienden waarschuwen haar meermaals voor de mysterieuze M., maar toch blijft ze bij hem terugkomen. Haar beweegredenen hierin zijn niet altijd even duidelijk.  

M. is de mannelijke held van het verhaal. Hij is aantrekkelijk, rijk en eg goed in bed. Ook lijkt hij een vorm van smetvrees te hebben en moet alles langzaam en netjes gebeuren. Toch heeft hij zo zijn geheimen. Hij vertelt bijvoorbeeld niet wat zijn werk is, maar wordt wel midden in de nacht opgeroepen. En wie is toch die vrouw die telkens aan hem zit?  

Een noemenswaardig bijpersonage is de oma van Livy, waar Livy bij in huis woont. Ze heeft een leuke vorm van humor en dit zorgt voor wat leuke scenes in het boek.  

Halverwege het boek en tegen het einde komen er enkele onthullingen over zowel het gedrag van Livy als dat van M. Niet al deze onthullingen zijn even geloofwaardig en lijken te botsen met zaken die eerder zijn gezegd. Het einde kan heftig genoemd worden, maar nodigt daardoor wel uit om ook deel twee van de serie te lezen.  

Storend is wel dat er wat vreemde woordkeuzes in het boek zitten. In sensuele scenes waarbij de personages langzaam elkaars lichaam ontdekken en van elkaar genieten, lijken woorden als ‘pik’ en ‘kloppende kut’ ontzettend misplaatst te zijn. De woordkeuze haalt je in één klap uit het verhaal. Het past niet bij de rest van de stemming en de sfeer die er wordt gecreëerd. Ook jammer is dat situaties soms wel erg toevallig zijn, dit haalt de geloofwaardigheid uit het verhaal.  

Jodi Ellen Malpas zet een prima eerste deel neer voor een trilogie met voldoende ruimte en mogelijkheden voor de volgende delen.