Kari Helen Bieler zoekt telefonisch contact met Martin Egge, hoofd van de landelijke recherche en een man met foute vrienden, omdat zij hem wil vertellen wat er zestien jaar geleden met haar broertje is gebeurd. Het gesprek zal nooit plaatsvinden omdat Martin Egge wordt overreden. Wat een ongeluk lijkt, wordt een moord wanneer hij in het ziekenhuis om het leven wordt gebracht. Dan is er ook nog een psychopaat die met alles wat hem in de weg staat op gruwelijke wijze afrekent. Hoofdinspecteur Cato Isaksen en zijn team worden op de zaak gezet.

Marion Dahles, lid van het team van Isaksen, heeft persoonlijke motieven om zich met meer dan normale inzet op deze zaak te storten. Haar gedrevenheid is zo groot dat zij haar boekje regelmatig ver te buitengaat. Een schorsing hangt haar boven het hoofd maar daar trekt zij zich niets van aan. Zij ontmoet mensen die dichter bij haar staan dan zij ooit had kunnen vermoeden.

In beknopte hoofdstukken en alinea´s en korte maar krachtige zinnen neemt Unni Lendell de lezer mee in een wereld waarin het kwaad ongestoord om zich heen grijpt en zich uitstrekt tot in de hoogste kringen. Een wereld waarin mensen hartstochtlijke op zoek zijn naar hun identiteit en de trauma´s van hun verleden willen verwerken. Dit alles is verpakt in een ingenieus verhaal met een spannende ontknoping.

Unni Lindell laat de lezer kennis maken met levensechte personen. De moddervette en onverzorgde Kari Kelen Bieler, de plichtsgetrouwe Cato Isaksen die werk voor huwelijk laat gaan en Marion Dahles met haar Koreaanse achtergrond die zich van niets en niemand iets aantrekt en als een tornado op zoek gaat naat de waarheid. De haat-liefde relatie tussen Cato en Marion wordt fraai uitgewerkt.

In de eerste hoofdstukken van het boek worden nogal veel mensen geintroduceerd en dat werkt soms verwarrend maar als de structuur van het verhaal vorm begint te krijgen, leest het boek als een trein en is maar moeilijk opzij te leggen. Unni Lendell bewijst met Suikerdood niet voor niets een van de meest gelezen auteurs uit Scandinavië te zijn. Suikerdood is een puike misdaadroman die naar meer smaakt.