Wat heerlijk om dit verrukkelijke boek midden in onze Hollandse zomer te lezen, met een overvloed aan heerlijk vers fruit en groentesoorten. Denk aan kersen, aardbeien, frambozen, bramen, bessen, rabarber etc. De schappen van de (super)markten puilen uit en het is vaak teveel om allemaal direct op te eten. Des te leuker is het dat je met dit boek in de hand de "overtollige" vruchten kunt conserveren en er limonade, jam, confituur, chutney of relisch van kunt maken.

Deze methodes maken het mogelijk om van alle seizoenen te genieten, want niet alleen de zomer, maar zeker ook de herfst, winter en lente hebben zo ieder hun eigen heerlijke producten die zich perfect lenen voor conserveren. Ze komen dan ook allemaal aan bod in dit boek.

De meerwaarde van dit boek is niet alleen het uitgebreide recepten-aanbod (maar liefst veertig!), maar ook een aantal dat 'net even anders' en verrassend is. De prachtige kleurenfoto's spreken zeer tot de verbeelding en doen watertanden.

De meeste recepten zijn ook geschikt voor vegetariÃ«rs en veganisten. Er is veel informatie en tevens tips voor de juiste spullen, het bepalen van de dikte van de confituur etc., dit alles wordt op toegankelijke wijze uitgebreid besproken. Ik durf door deze gemoedelijke en duidelijke uitleg met illustraties en foto's eindelijk zelf jam en confituur te maken zonder mega in de stress te schieten!

Vier doorgewinterde conserven-makers - Cokkie van Leeuwen, Anne Thirion, Catherine Bodson en Joost van Roosmalen - hebben ieder een volle pagina met hun eigen originele recept in dit boek en hebben hiermee hun steentje bijgedragen aan de authenticiteit ervan.

Jam, gelei, confituur en meer lekkers van het seizoen, de volledige titel van dit heerlijke boek, doet je de seizoenen vangen in een potje of fles. Durf te experimenteren en geniet ervan!

Extra's:
- Inhoudsoverzicht
- Koop- en Leestips
- Alfabetisch Register
- Illustraties + kleurenfoto's (Gerhard Witteveen)