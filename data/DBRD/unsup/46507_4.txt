Droogte en spanning in Kiewarra

Het stadje Kiewarra in Australië wordt geteisterd door een enorme droogte. De gemeenschap staat op springen en men kijkt dan ook niet raar op dat Luke Hadler de hand aan zichzelf slaat, nadat hij zijn vrouw Karen en zoontje Billy gedood heeft. Deze tragische gebeurtenis heeft tot gevolg dat Aaron Falk, op de begrafenis van zijn jeugdvriend verschijnt. Dit niet geheel vrijwillig, maar als gevolg van een briefje van de vader van Luke. Aaron Falk, nu rechercheur bij de financiële politie in Melbourne, heeft slechte herinneringen aan het stadje. Twintig jaar geleden is hij samen met zijn vader dit stadje ontvlucht vanwege beschuldigingen dat hij verantwoordelijk zou zijn voor de dood van een vriendin van hem. Hoewel de beschuldigingen niet juist zijn, voelt hij zich nog steeds niet helemaal vrij, omdat hij destijds wel gelogen heeft over zijn alibi. De inwoners van Kiewarra denken nog steeds hetzelfde dan twintig jaar geleden en al snel komt er een hetze op gang tegen Falk. Het liefst zou Falk dan ook direct terugkeren naar Melbourne, maar op verzoek van de ouders van Luke, belooft hij de zaak nog eens te bekijken.
Al snel vormt hij een team met Brigadier Raco, ook een buitenstaander. Ondanks treiterijen, weten ze steeds dichter bij de waarheid te komen. Zij komen hun eigen vooroordelen tegen en pas op het laatst ontrafelen ze werkelijke toedracht in een spannend slot.

Jane Harper bouwt het boek mooi op. Naast de verhaallijn in het heden, geeft ze in een tweede verhaallijn ook steeds stukjes prijs over wat er zich twintig jaar geleden in het stadje heeft afgespeeld. Ze doet dit heel ingenieus en weet door dit goed te doseren, de spanning op te bouwen.
Jane Harper schrijft vlot en trekt je het verhaal in. Ik ben geen thrillerlezer, maar dit smaakt naar meer. Vooral als je bedenkt dat dit een debuutroman is, zijn vier sterren op zijn plaats.