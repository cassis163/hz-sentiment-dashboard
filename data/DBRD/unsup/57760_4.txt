Asherton-Texas. Op een rustige avond wordt Jim Morgan opgeroepen via de meldkamer van politie om naar een roofoverval te gaan op het lokale tankstation. Hij heeft er geen goed gevoel bij en zenuwen en angst overheersen. En dat blijkt niet voor niets. Wat ze aantreffen is nog maar het begin van een niet te bevatten horrorscenario. Collega Tom Delaine maakt als eerste kennis met de stichter van deze ellende. Ze hebben te maken met een monster, een onmens, die zich met een grijns op het gezicht voorstelt als de opvolger van Jack the Ripper, Albert Fish en Ed Gein, allen seriemoordenaars. Zijn naam is Ackerman, Francis Ackerman jr. Het is Jim al snel duidelijk dat deze man geniet van alles wat hij aanricht en dat ontkomen nagenoeg onmogelijk is. Ackerman is gek op spelletjes en Jim is de volgende die moet spelen. Dit maal het spel ‘Twee voor de prijs van één.’ En ze zijn nog maar net begonnen.......

Tijdens een avondje uit raakt Marcus Williams betrokken bij een vechtpartij waarbij hij een jonge vrouw in bescherming neemt. Het is zijn eerste kennismaking met dit stadje en ook met de plaatselijke sheriff. Hij blijkt de vader te zijn van de jonge vrouw, Maggie. Al snel wordt deze voormalige politieagent uit New York duidelijk dat de sheriff bezig is met de jacht op Ackerman. Het spoor wat hij achterlaat komt steeds dichterbij het stadje Asherton en de sheriff heeft als voormalig profiler een goede kijk op de zaak, althans dat is zijn mening. Tegen wil en dank wordt ook Marcus bij deze jacht betrokken.

Ackerman speelt zijn spel tot in de finesse, iedereen radeloos en gekmakend achterlatend. Tijdens een van zijn spelletjes heeft hij een steekje laten vallen en hij is voornemens dat spel alsnog winnend af te sluiten. Wat volgt is een kat en muis spel. Een spelletje spelen kent altijd een verliezer maar Francis Ackerman zal die verliezer niet zijn. Nooit!

‘Ik ben de nacht’ is een wreed en koelbloedig verhaal dat je als lezer meteen bij de strot grijpt. Het is heftig, gruwelijk en psychologisch enorm qua impact. Ackerman neemt de macht over iedere situatie. Gevoed door zijn verleden kan hij niet loslaten, toch vertoont hij zo nu en dan een hapering. Frustratie en angst van zijn spelgenoten zijn voelbaar en zeer realistisch weergegeven.
Al vrij snel in het verhaal is het duidelijk wie de dader is, sterker nog, dat staat op de flaptekst. Toch is het verhaal er niet minder heftig om en luguber gedetailleerd, soms wat té. Alsof het draait om de gruwelijkheden en niet meer om het verhaal op zich. Kippenvel…. Het verhaal wordt goed opgebouwd, er zijn meerdere verrassingen die je als lezer krijgt voorgeschoteld. De plotwending was zeer zeker verrassend en deed sterk denken aan een aantal films met eenzelfde plot. De reactie van Marcus was herkenbaar; die van ongeloof en frustratie.

Zo donker was een boek nog niet eerder, letterlijk en figuurlijk. Een bijzonder heftig en nietsontziend verhaal met een diep psychologisch effect. Die van macht en onmacht.