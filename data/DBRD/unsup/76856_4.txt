Dirk Vanderlinden (1962) is geboren en opgegroeid in Halle (Vlaams-Brabant) en woont in het Pajottenland (een streek in Vlaams- Brabant, België). Na zijn afstuderen is hij aan de slag gegaan bij Sabena en heeft er tot en met het faillissement van de luchtvaartmaatschappij gewerkt. Door het werk op de luchthaven en de vele (dienst)reizen heeft hij een enorme multiculturele bagage. Deze ervaringen zitten verstrengeld in het concept (The Vandiesel Company) en de boeken die hij schrijft. Bij Sabena schreef Dirk Vanderlinden voor verschillende tijdschriften die binnen het bedrijf en de luchtvaartsector werden verdeeld. Hij schreef ook mee aan het boek over 70 jaar Sabena.
‘Schrijven heb ik altijd gedaan’, stelt hij. ‘Van kleins af aan kon ik me uitleven in de opstellen die moesten worden geschreven. Het ging zelfs zover dat één van de leraren Nederlands in het Onze-Lieve-Vrouwecollege te Halle me ooit eens straf gaf omdat hij mijn proza graag las. En net die ene keer had ik niets te maken met de heibel die was ontstaan.’ De Chirusa Hyperlink is de vierde thriller van Dirk Vanderlinden rond de Vandiesel Company.

De Chirusa Hyperlink is de spannende opvolger in de reeks van de Vandiesel Company, het supranationale team dat door verschillende overheden ingehuurd kan worden om kritieke situaties en problemen op te lossen waar officieel geen leger- of politie-eenheid kan of mag worden ingezet.
De Russische en Amerikaanse president ontmoeten elkaar voor het oog van de wereld. Ze willen aantonen dat alles koek en ei is tussen de twee grootmachten. Op de achtergrond woedt echter een nieuwe Koude Oorlog. De Russen willen hun achterstand op het gebied van data- en dreigingsanalyse inhalen. Het hoofd van de Russische Veiligheidsdienst gaat in zee met een aantrekkelijke Chinese spionne. Is zij echter wel te vertrouwen om het plan te doen slagen?
Gelijktijdig stuurt de Huangdi Corporation uit Hangzhou haar directeur internationale ontwikkelingen naar Europa. Waarom neemt hij zijn intrek in het kasteel van Gaasbeek en vanwaar zijn interesse in de geuze van brouwerij Lindemans?

De vierde thriller van Dirk Vanderlinden is er één vol spanning en actie. Vanderlinden neemt zijn lezers mee op avontuur naar Amsterdam, Moskou en het Pajottenland. Het boek begint met een mooie quote van de Engelse politicus en filosoof Edmund Burke (1729-1797):

‘Hoe groter de macht, hoe gevaarlijker het misbruik.’

Voorin het boek beschrijft Dirk Vanderlinden ‘De Vandiesel Company’. Het team bestaat uit drie vrouwen en vijf mannen, aan elk personage is een apart stukje gewijd. Fijn voor de mensen die de voorgaande delen (nog) niet gelezen hebben. Vanderlindens personages zijn stuk voor stuk mooi neergezet en komen goed uit de verf. Ze zijn menselijk en je leeft je in elk van hen goed in, mede doordat Vanderlinden ook de onderlinge (liefdes)relaties van de teamleden belicht. De omgeving is tevens uitvoerig beschreven, het is net of je het zelf beleeft. De schrijfstijl is vlot, korte hoofdstukjes en gemakkelijk leesbare taal. De Chirusa Hyperlink heeft een spannende verhaallijn en zorgt ervoor dat je het boek in één keer wilt uitlezen. Pas op de laatste pagina’s valt alles op zijn plaats en met een zucht sla je het boek dicht.
Zeker een aanrader om vele uurtjes leesplezier aan te beleven. Ik kijk uit naar het volgende deel in deze reeks.