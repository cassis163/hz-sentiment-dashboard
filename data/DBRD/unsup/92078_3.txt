DROOM OF BITTERE REALITEIT IN HISTORISCH ANTWERPEN?

Tot de duivel het schip keert is het debuut van Nathalie Briessinck. Deze Vlaamse heeft Taal en Letterkunde gestudeerd en dat zie je aan de manier van schrijven.

Dit boek speelt zich af eind 19de,begin 20ste eeuw en gaat over het zoeken naar een eigen identiteit en plaats in de maatschappij. Maryse Gallant, dochter van een reder ,heeft vooruitstrevende ideeën voor haar tijd. Anne ,die haar onverwachte vriendin wordt,lijkt mee te gaan met de stroom.
Deze twee dames zijn de lijm in dit verhaal. Hun levens worden geschetst in de Antwerpse wereld met zijn toen heersende opvattingen.

Het verhaal komt traag op gang en de waarheid wordt elk hoofdstuk gezien door andere ogen. In het begin leest het stug maar onmiddellijk valt op dat Nathalie poëtisch en mooi schrijft. Wanneer je doorleest ,ontrafel je het mysterie . Op het einde van het boek is het de lezer duidelijk wat de auteur met de verschillende hoofdstukken wou vertellen. Dit is een terugblik in een geschiedenis die zorgt dat je geboeid geraakt en wil weten wat er nu eigenlijk gebeurd is. Elk deel toont Antwerpen in het verleden door de verschillende personages en standen. Sommige karakters riepen afschuw op bij mij en anderen bewondering.Stilaan werd mijn aandacht getrokken en het boek begon te leven. Ondanks dat je aandacht bij het verhaal moet blijven en het niet vlot geschreven is,raakt het verhaal en de schrijfstijl. Als lezer word je beloond met een goed doordacht en geconstrueerd verhaal dat stilaan zijn geheimen prijs geeft.

Tot de duivel het schip keert is een historische roman die gevoelige onderwerpen aankaart en toont hoe het leven zeker niet was zoals het behoorde te gaan. Voor het oog van iedereen verliep het vaak zoals verwacht maar de gedachten van de personages spraken boekdelen. Het doorprikte de luchtbel van geluk en toonde een gelaat van haat,verraad,leugens en wanhoop. De emoties voel je als lezer en het verdriet en de pijn tijdens hun leven doen je nadenken.
Een verhaal over onvervulde dromen en bittere realiteit. Een boek over je plicht doen of je hart volgen.

Bedankt Leesclub in de Boekenkast en Nathalie Briessinck dat ik dit mooie debuut mocht ontdekken. *** 1/2