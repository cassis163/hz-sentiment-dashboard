Chantal van Gastel ken je misschien wel van de chicklits die ze geschreven heeft. ‘Zonder jou’ is geen chicklit maar een thriller, die ze schreef samen met haar zus Priscilla. Maar, ik vind ‘Zonder jou’ geen echte thriller. Wat er wel in zit is een element van onderhuidse spanning. Je weet vanaf het begin van het boek dat er iets gaat gebeuren en daardoor wil je alleen maar doorlezen. Dat blijft tot het einde van het boek zo en het einde geeft je rillingen op je rug.

Chantal en Priscilla hebben het einde zo gelaten dat je eigen fantasie ermee aan de slag kan gaan en daardoor blijft het boek nog wel even bij je. Ik sloeg het boek dicht en zat echt even stil na te denken over het einde en dat gebeurt me echt niet vaak.

Met ‘Zonder jou’ hebben Chantal van Gastel en Priscilla van Gastel een onwijs intrigerende, creepy thriller neergezet die je echt nog wel even bij zal blijven.