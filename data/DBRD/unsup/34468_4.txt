De liefde voor boeken is Amanda Hodgkinson met de paplepel ingegoten toen haar ouders een tweedehands boekenzaak openden. Ze deed niets anders dan lezen, lezen en nog eens lezen; hier werden de eerste zaadjes gepland op weg naar het schrijverschap. Maar pas toen ze zelf 2 kinderen had, besloot ze haar droom om schrijver te worden te gaan volgen. Dat resulteerde in haar debuutroman 'Britannia Road 22'. Amanda woont tegenwoordig met haar gezin in Frankrijk.

Is er een toekomst zonder verleden? Dat is de vraag waar Janusz en Silvana voor staan wanneer ze na 6 jaar van elkaar gescheiden geweest te zijn weer bij elkaar komen. Op het moment dat de Tweede Wereldoorlog uitbreekt, wonen ze met hun zoontje Ardek in Warschau. Janusz neemt dienst in het Poolse leger en Silvana gaat terug naar haar geboortedorp. Beiden raken ze letterlijk en figuurlijk de weg kwijt en komen in onverwachte omstandigheden terecht die de hele oorlog zullen duren. In 1945 vinden we Janusz terug in Engeland, waar hij werk en een huis heeft gevonden en Silvana en Ardek kan laten overkomen uit het verwoeste Polen. Het is een tijd van wederopbouw op de brokstukken van de verloren jaren â€“ maar hoe stevig is het fundament wanneer het verleden wordt doodgezwegen?
Britannia Road 22 staat voor alles wat Janusz en Silvana zoeken: rust, vrede en veiligheid. Rust na de turbulente tijd die achter hen ligt, vrede na de oorlog die ze hebben doorstaan en veiligheid voor hun gezin. Kunnen ze hun wegen die zo lang uit elkaar hebben gelopen weer naar elkaar toe buigen of zijn ze het spoor voor altijd bijster?

Wat dit boek zo bijzonder maakt is dat het geen 'gewoon' oorlogsboek is, maar juist de gevolgen van de oorlog zo boeiend beschrijft. Hoe gaat het verder met mensen die zulke verschrikkingen overleven? Daar is vaak weinig aandacht voor en Britannia Road 22 geeft dit ontzettend goed weer. Het is een boek met oprechte emoties, prachtig taalgebruik en een indringend verhaal dat van het allereerste begin boeit. De personages zijn mooi geportretteerd met veel aandacht voor thema's als schuld en boete, moederliefde en de band tussen een vader en zijn zoon. Een overweldigend en monumentaal debuut die door de prettige schrijfstijl ook nog eens een genoegen is om te lezen.