De vrije wereld is het eerste boek van de portaal-serie geschreven door Mathijs Hulster. In zijn debuut laat hij ons kennismaken met een magische fantasiewereld die toegankelijk is voor iedereen die het boek openslaat en zich laat meenemen naar de vrije wereld.
Jessy’s vader is archeoloog en komt op een dag thuis met een aktetas waarin een geheimzinnig voorwerp zit. Jessy en haar vrienden Lee en Fahim gaan, uit nieuwschierigheid, een kijkje nemen in de kamer van Jessy’s vader en vinden daar een oud Egyptisch masker. Wanneer ze het masker opzetten horen ze een fluisterstem in een vreemde taal. De volgende ochtend ontwaken de drie op een vreemde plek: De Vrije Wereld, de wereld waarin de doden verder leven.
Al snel ontmoeten ze Ailea, een wijze vrouw,die hen wil helpen om terug te keren naar hun eigen wereld. Maar dit avontuur is niet zo makkelijk als ze aan het begin van hun reis hoopten.
Spanning, magie, vriendschap en avontuur, de vrije wereld heeft alle elementen die een goede fantasy nodig heeft, Mathijs Hulster heeft deze ook zeer mooi kunnen verwerken tot een geheel dat je niet zomaar naast je neer kunt leggen.
De vrije wereld is een young adult-fantasy, het boek leest heel vlot door. Dit komt enerzijds door de aangename schrijfstijl van Mathijs Hulster en anderzijds de spanning die bladzijde na bladzijde wordt opgebouwd.
Je wordt meegenomen naar een wereld die onbegrijpelijk overkomt en samen met de personages van het boek leer je die wereld steeds beter kennen. Zo krijg je als lezer niet vanaf het begin alle informatie maar word je meegenomen op ontdekkingstocht.
De personages worden ook mooi uitgewerkt, natuurlijk krijgt het hoofdpersonage meer aandacht maar de anderen worden zeker niet vergeten. Doordat het verhaal vanuit verschillende standpunten wordt verteld kom je met meerdere personages in aanraking waardoor de personages vanzelf meer diepgang krijgen.
In zijn nawoord vraagt Mathijs Hulster om nog even geduld te hebben voor het volgende deel. Maar ik kan jullie verzekeren dat als deel twee minstens even goed is als de vrije wereld, dan is dat het wachten zeker waard! Een mooie vier sterren voor dit magische debuut.