Al vanaf dat hij in de puberteit zat en er zelf last van had, wilde Ron Casper een anti-acne-crème ontwikkelen. Als hem dat lukt en hij daarmee, met nog meerdere producten, een florerend bedrijf op poten heeft gekregen, verliest hij echter zijn interesse in de fabriek.
Ron gaat meer genieten van de vrouwen en het leven en jaagt het geld er doorheen met een tempo waardoor de zaak op de rand van een faillissement balanceert.

Willem, Marloes en Lot, zijn drie kinderen uit zijn twee huwelijken, begrijpen niet wat hun pa bezielt. Ze hebben toch al geen goede band met hun vader. Liefde en aandacht hebben ze van hem niet gekregen. Willem en Lot werken al bij Caspar Cosmetics. Als Ron met zijn uitspattingen hun erfenis en het bedrijf naar de afgrond helpt, besluiten ze gedrieën dat ze hun vader moeten stoppen. Lot oppert dat pa moet gaan ‘Hemelen’.
Als hun vader op een dag al een tijdje niet meer gezien blijkt te zijn, vragen ze zich af wat er gebeurd is … Wie van hen heeft het heft in handen genomen?

‘Hemelen’ is een literaire thriller van de hand van Marion Pauw. Niet een tenenkrommend-spannende thriller, maar een heerlijk onderhoudend verhaal met veel humor, de spanning komt wat later in het verhaal op gang. Het gaat over een burgerlijke Nederlandse familie met alle te verwachten vooroordelen. Thema’s als jaloezie, verraad en overspel komen aan bod. Willem, Marloes en hun halfzus Lot zijn geen van drieën echt gelukkig en hebben met elkaar ook geen hechte band.

Pauw heeft een zeer prettig, lekker weglezende schrijfstijl.
We volgen het verhaal een week lang: van maandag tot en met maandag.
Elk hoofdstuk beschrijft het dagelijkse, eigenlijk best saaie en ongelukkige leven van een van de hoofdkarakters. De schrijfster vertelt het ons op een zeer vermakelijke manier.
In de cursief gedrukte stukken vertelt diegene die Ron van het toneel wil laten verdwijnen zijn/haar verhaal. Wie de dader is, is niet zo moeilijk te raden.
Geen hoogstaande thriller dus. Marion Pauw heeft betere, spannendere thrillers geschreven, zoals Daglicht en Zondaarskind. Maar ze heeft mij een paar kostelijke uren vermaakt met dit verhaal.