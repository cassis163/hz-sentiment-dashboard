Onzuiver van Sarah Dalton is het eerste deel van de Onzuiverserie.
Als je geld genoeg hebt kan je perfectie kopen. Wanneer je die perfectie niet kan kopen, dan ben je ...... Onzuiver.

Mina Hart is geboren in het Groot-Brittannië van de toekomst. In die toekomst kunnen rijke ouders hun kinderen perfect laten maken door het Ministerie voor Genetische Perfectionering (G.E.P.). Mensen die niet genetisch zijn aangepast zijn Onzuiver. Zij worden door de G.E.P-mensen als slaaf gezien en gebruikt. Wanneer Onzuivere meisjes oud genoeg zijn krijgen ze de Operatie, zodat er geen nieuwe Onzuivere mensen ontstaan.

“Als ik er ooit nog aan had getwijfeld dat het Ministerie aan ons verstand klooide, dan was die twijfel nu voorgoed weggenomen. Inmiddels wist ik dat de Operatie er de oorzaak van was dat al die vrouwen hun verstand verloren.” - Sarah Dalton

Mina is Onzuiver en ze heeft een geheim dat niemand mag weten. Als haar vroegere vriendin er toch achterkomt noemt deze vriendin Mina een freak. Doordat haar geheim ontdekt is moeten Mina en haar vader vluchten zodat Mina niet in gevaar komt. Mina en haar vader vluchten van sector 10 naar sector 14.

De eerste dag op haar nieuwe school in sector 14 had voor Mina niet slechter kunnen beginnen. Ze komt direct al in de problemen met een G.E.P-meisje, Elena Darcy, en met haar nieuwe lerares. Maar gelukkig ontmoet ze op diezelfde dag Angela, ook een Onzuiver meisje, die haar beste vriendin zal worden. Angela heeft een stiefbroer Daniël. Daniël heeft net als Mina een geheim. Waarom lijkt het toch alsof Daniël haar al kent?

Wanneer Mina gezien wordt met een G.E.P-jongen, Sebastian, komt ze pas echt in de problemen. Het is voor Onzuivere mensen verboden om zich in te laten met G.E.P-mensen. Door de gebeurtenissen die daarop volgen weet Mina het zeker: zij kan niet langer leven met deze regels. Ze wil de Operatie niet en ze wil dat ze in vrijheid kan leven. Misschien wil ze zich zelfs wel bij het verzet aansluiten. Dan komt alles ineens in een stroomversnelling en zullen Mina en haar vrienden er alles aan moeten doen om zichzelf in veiligheid te brengen. Gelukkig krijgen ze hulp. Soms uit onverwachte hoek en soms krijgen ze het soort hulp waar ze juist niet op zitten te wachten.

Onzuiver van Sarah Dalton is een boek dat vanaf de eerste bladzijde boeit. De manier waarop het boek geschreven is, is erg aansprekend en zorgt ervoor dat je het liefst aan een stuk door wil blijven lezen. Onzuiver is vooral gewoon een heerlijk verhaal over vriendschap, liefde en jaloezie. Maar Onzuiver gaat ook over opkomen voor jezelf en de mensen die dat nodig hebben. Over genetische manipulatie om ‘perfectie’ te bereiken. Over het feit dat iets dat perfect lijkt misschien wel helemaal niet zo perfect is. En ook over discriminatie, alleen omdat je anders bent. Sarah Dalton heeft deze thema’s mooi verpakt in een spannend boek dat hierdoor echt tot de verbeelding spreekt.

Onzuiver van Sarah Dalton zal je hier en daar, op een fijne manier, misschien aan het denken zetten. Maar als je van een goed young adult fantasy verhaal houdt, zal je er vooral gewoon van genieten. Hopelijk worden de volgende delen van deze serie ook snel in het Nederlands uitgebracht. Ik geef Onzuiver graag, een welverdiende, 4,5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com