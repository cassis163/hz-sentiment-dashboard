Verschijnt: 7 mei 2017

Extra informatie

Janneke Heimweg (1979) is (gast)blogger en redacteur bij Glasnost radio (OOG). Sinds 2012 zijn negen korte verhalen van haar gepubliceerd in verhalenbundels, twee daarvan wonnen een prijs. Ook schrijft ze boekrecensies en draagt haar columns voor tijdens literaire avonden. De Judajaagster is haar thrillerdebuut gebaseerd op Historische gebeurtenissen.

Oneliner: Judajaagster heeft alles in zich wat een boek nodig heeft voor veel leesplezier!!

Achterflap

Aan het succesvolle studentenleven van de Groningse Juul Samplonius komt abrupt een einde als ze thuiskomt van haar afstudeerstage in de synagoge van Barcelona. Eerder nog was ze vastbesloten uit te zoeken wat het eeuwenoude mozaïek dat ze daar vond te maken heeft met vroegere familieruzies. Maar nu is er alleen het heden waarin ze moet zien te overleven.

Een opeenstapeling van bizarre gebeurtenissen volgt, waarin prostitutie een sleutelrol speelt en Juul ook nog eens een dierbare verliest. Ondertussen raakt ze steeds meer verwikkeld in de Gronings-Joodse geschiedenis en haalt ze onbedoeld een duister oorlogsschandaal naar de oppervlakte. Als blijkt dat haar geliefde synagoge vol met gelovigen in groot gevaar is, doet Juul er alles aan om een ramp te voorkomen.
De Judajaagster is een hedendaagse thriller gebaseerd op een historische gebeurtenis. Religie en vrouwenemancipatie smelten samen tot een ware pageturner.

Leesbeleving

Juul is aan het werk in de synagoge in Barcelona voor haar master afstudeer scriptie, daar vind ze een klein tegeltje met de afdruk van een leeuw, het blijkt De Leeuw van Juda te zijn, een symbool van de stam Juda. Ze weet zeker dat ze dit al eens eerder heeft gezien en ook waar...Haar vader heeft ooit een groot schilderij in handen gehad met dezelfde afbeelding. Welke betekenis heeft deze leeuw voor haar ouders..? Ze besluit om het thuis uit te gaan zoeken maar daar spelen hele andere dingen...

Bij thuiskomst, ze heeft een kamer in het pand van haar tante Marlinde, blijkt dat de sleutel niet meer in het slot van de voordeur past, ze krijgt hulp van een buurman. Eenmaal binnen voelt het niet goed, haar tante is afwezig en de sfeer lijkt dreigend. Haar kamer is volledig overhoop gehaald, spullen zijn gestolen en tot overmaat van ramp ligt er ook nog iemand op de grond....
Juul zit er helemaal doorheen, ze gaat een tijdje bij haar allerbeste vriend Seger wonen, de relatie is platonisch, Seger is van de mannenliefde maar stilletjes is Juul toch verliefd op hem. Hier laat ik het bij.

Als Juul haar ouders spreekt vraagt ze haar moeder naar het schilderij met de leeuw die ze als kind ooit eens heeft gezien, haar moeder wil er niks van weten en erover praten al helemaal niet, ook haar tante Marlinde wil er niets over horen.
De afwijzende houding prikkelt haar nieuwsgierigheid nog meer. Als haar ouders druk zijn met een verhuizing en niet thuis zijn gaat Juul struinen in de ouderlijke woning en komt hele waardevolle spullen tegen die bepalend zijn voor het verdere verloop van dit prachtige en spannende verhaal waarover ik verder niks meer zal onthullen.
Het boek is een mooie mix van veel spannende elementen rondom de moorden, een overval, de sluiting van de synagoge, huisjesmelkers, verdriet, vriendschap, foute mensen, dreigementen, een ontvoering, teleurstelling in mensen en de leerzame Historische gebeurtenissen over de synagoge in de Folkingestraat in Groningen.
last but not least: de aangrijpende verhaallijn achter De leeuw van Juda.

Voor een geboren en getogen stadjer ( wiki uitleg: een inwoner van de stad Groninger) zoals ik, is De Judajaagster natuurlijk heel herkenbaar en erg leuk als ik lees over de Folkingestraat ( in 2015 uitgeroepen tot de leukste straat van Nederland) - Vismarkt - Nieuwstad - (de rosse buurt van Groningen) Noorderplantsoen- (waar jaarlijks in augustus het tiendaagse Noorderzon festival plaats vindt) Noorderbuitensingel- Hoendiep - Hoogkerk en alle andere plekken, in gedachten fiets of wandel ik met Juul mee als ze weer eens een tochtje maakt in Stad, ik geniet hiervan!
De, in het boek zó mooi in kleuren omschreven synagoge, daar ben ik nog nooit binnen geweest maar dat dit gaat gebeuren dat is bijna zo goed als zeker!
De woorden aan het eind van de epiloog maken het boek helemaal af!

De schrijfstijl vond ik in het begin een beetje onrustig, te veel sprongetjes waardoor ik niet direct goed in het verhaal kon komen maar dit kwam verderop helemaal goed, de hedendaagse stijl leest fijn, soms zo gedetailleerd dat het bijna filmisch is.
Het verhaal is verteld vanuit het perspectief van Juul in de eerste persoon.
De paar redactionele kleine foutjes die ik opmerkte en heb doorgegeven zullen worden aangepast in een eventuele 2e druk.

De Judajaagster van Janneke Heimweg, een titel en auteur om te onthouden!
Ik heb erg genoten van dit boek en kan het iedereen aanraden!
Daarom waardeer ik dit mooie boek met 4 vette sterren! Dik verdiend!

Twee vragen aan de auteur:

vraag SH: 'Heb jij Joodse voorouders?'
antwoord JH: 'Ik heb zelf (voor zover ik weet, mijn grootvader had een Oostenrijkse moeder en is in NL geadopteerd) geen Joodse voorouders'.

SH: 'Hoe ben je er toe gekomen om een thriller te schrijven dat verweven is met een Historische gebeurtenis, de ondergang van de synagoge in de Folkingestraat van de stad Groningen?'

Antwoord JH: 'Ik ben gewoon geïntrigeerd door minderheden, religie en oude gebouwen (kerken, synagoges etc.) met hun verhalen'.
Deze recensie staat op op Sonja leest & schrijft.