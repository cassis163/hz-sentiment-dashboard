‘Kroniek van een erfenis’ is een familieroman die haar aanvang kent in het New York van 1900 en in grote lijnen draait om Christiaan. De vader van Christiaan is een Hollandse handelaar in menselijk haar.
In een stad waar rijkdom, decadentie en seksuele vrijheid in die tijd aan de orde van de dag zijn, zoekt Christiaan naar zijn identiteit en worstelt hij met zijn geaardheid. Zijn zoektocht brengt Christiaan op plaatsen waar de meeste mensen niet willen zijn.

Christiaan kent een verwarrende jeugd. Zijn vader kleineert de jonge Christiaan en dwingt zijn gezin met hem terug te keren naar Nederland. Wanneer hij komt te overlijden laat hij Christiaan een loze erfenis na. Althans zo lijkt het. De waarheid komt echter pas twee generaties later boven tafel.

“En het onvoorstelbare gebeurde. Niet lang daarna ontving hij tot zijn grote verbazing een kort telegram van de advocaat. Hij had blijkbaar de juiste snaar geraakt. Het rare was dat Christiaan zich, ondanks zijn vervelende herinneringen aan de man, gevleid voelde. Bijna vereerd.”

‘Kroniek van een erfenis’ is een zeer verdienstelijk debuut. Knap geconstrueerd, uitstekende tijdsbeelden, een passend taalgebruik en een fraaie schrijfstijl. Wanneer je dat allemaal in een debuut kunt stoppen, dan belooft dat nog wat voor volgende boeken.

“Nadat Christiaan Hannah de deur heeft uit gelaten, zijgt hij vermoeid neer in zijn leren leunstoel. De Madonna hangt weer op haar plaats boven de haard in de woonkamer en dat boezemt vertrouwen in. Tevreden nipt hij aan zijn glas als de deurbel klinkt.”

Van ’t Pad heeft een zeer boeiend verhaal geschreven rondom de geschiedenissen van een tweetal families. Allerlei verwijzingen en vertakkingen brengen het ingenieuze verhaal tenslotte weer tot een eenheid. Het vraagt overigens van de lezer wel de nodige concentratie, maar het enkele moment van verwarring is de auteur graag vergeven aangezien het verhaal voor het overige bovengemiddeld goed in elkaar steekt.

Over de auteur
Ingeborg van ’t Pad Bosch (1971) werkte vijftien jaar lang als psycholoog, totdat ze met haar gezin in 2010 naar New York verhuisde. Daar begon ze met schrijven voor diverse nieuwssites en tijdschriften.

Uitvoering
Uitgever: Godijn Publising
ISBN 978-94-92115-71-3
Hardcover, 296 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/