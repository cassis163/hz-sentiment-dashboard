Als de leeuwerik niet meer zingt
Auteur: Johannes Mario Simmel
Genre: Roman
Uitgave: Hardback De Boekerij – blz.464 – ISBN 90-225-1330-0
Flaptekst: In “Als de leeuwerik niet meer zingt” heeft Simmel de absolute top bereikt. Zijn boek is een briljante combinatie van fascinerende personages en actuele problematiek. Johannes Mario Simmel werkte meer dan drie jaar aan deze roman. Hij sprak met experts in Brazilië, met industriëlen en met milieu-activisten om zijn boek goed te documenteren.
Hugo zegt: En dat maakt dit boek zo ongelooflijk boeiend. Benevens een zeer vlotte schrijfstijl, erg narratief onderbouwd, gidst Simmel zijn lezers onopvallend langs gekende en vaak ook ongekende historische gebeurtenissen of faits divers en geeft hij, waar nodig, biografische curiosa omtrent de personages die hij voor het voetlicht brengt. Hij maakt met zijn geboeid publiek regelmatig intercontinentale en transatlantische vluchten naar plaatsen waar dan ook, keer op keer, iets gebeurt, waaraan de lezer zich helemaal niet had verwacht. In “Als de leeuwerik niet meer zingt” blijkt overduidelijk dat de schrijver zijn oeuvre minutieus heeft voorbereid. Met grote behendigheid schetst hij chemische verbindingen en moleculaire experimenten die hij dan laat doceren door één van de geleerde personages. Simmel slaagt erin zijn lezer te behoeden voor een premature lees-moeheid door telkens weer een snok aan het verhaal te geven dat de adem afsnijdt tot zelfs in de allerlaatste alinea van de epiloog.
Ik zou zeggen: Lees eens een echt boek… Lees een Simmel