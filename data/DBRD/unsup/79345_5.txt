Recensie : Nachtval ( Emperium I) – Bas Kock

Dit is een verhaal wat zich afspeelt in een andere tijd, de jaartelling is 998 n. P. (Na Pagan). Het is een tijd waarin ridders, magiërs en goden leven. Ichthus is een kenner van planeten en doet een ontdekking over het lot van het Emperium. Ondertussen is er onrust uitgebroken in delen van het Emperium. Er wordt jacht gemaakt op iedereen die de verkeerde god aanhangt, zich niet aan de regels van de kerk houdt of een andere mening heeft zoals magiërs en wetenschappers. Zelf de keizer en zijn familie lijken compleet machteloos te staan. Er gaat iets gebeuren, zoals de planeten en de goden al voorspeld hebben.
De vele hoofdpersonen hebben allemaal een rol in dit geheel. Wat kunnen Bortak de zwaardvechter, Jalt de bakkerszoon, Faya de dienstmaagd en al de anderen doen? Wat hebben ze met elkaar en met het naderende onheil gemeen? Elk van de hoofdpersonen heeft een eigen verhaallijn. Zo is er een van onder andere Faya, de prinses Guineve, Bortak en Jalt, Hera en Vossekop.
De karakters worden goed genoeg beschreven om je te kunnen inleven in de situatie van dat karakter. De leukste personages vind ik Bortak en Jalt en bij de dames Guineve en Hera. De rechter en Raymond Vossekop zijn juist onsympathieke karakters. Zij zijn allemaal belangrijk voor het verhaal en maken zowel individueel als samen spannende, nare en leuke dingen mee.
Het wordt zeer levendig verteld en de sfeer wordt goed omschreven, waardoor je echt in het verhaal zit en je dus zelf op het slagveld staat of meemaakt wat bijvoorbeeld Guineve meemaakt.
Het zit naast spanning vol met romantiek, humor, religie, gevechten, magie. Qua genre is het niet in een hokje te stoppen, het is fantasy met een historische en religieuze invloed.
Het boek heeft meerdere verhaallijnen, die niet volledig synchroon lopen. Het is van belang dat je de tijdslijn goed in de gaten houdt, de schrijver heeft achter in het boek een appendix opgenomen waarin je dat kan opzoeken. Ik vind het niet storend dat de tijdslijn niet synchroon loopt, je komt heel snel achter wie er bij welke tijdslijn hoort. De verhaallijnen lijken in eerste instantie allemaal op zich zelf staand, maar komen uiteindelijk samen. Het plot is erg goed en verrassend, dit heb ik niet zien aankomen.
Ik kijk nu al uit naar het tweede deel.
5 dik verdiende sterren.