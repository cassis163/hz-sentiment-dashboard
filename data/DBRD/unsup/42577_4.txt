'Vermiste meisjes' heeft iets waardoor je meteen geboeid raakt en dat het hele boek door blijft. Van nagelbijtende spanning is bijna nooit sprake, maar de sfeer is zo ontzettend goed neergezet dat je alleen maar weten wil hoe dit afloopt. Monteperdido, een geïsoleerd bergdorpje in de Pyreneeën, waar niemand eerlijk lijkt te zijn. Commissaris Sara Campos, die speciaal uit Madrid is overgekomen, is bij momenten dan ook de wanhoop nabij. Ze is een personage dat tot de verbeelding spreekt, het zou me niet verbazen moest zij tot een seriepersonage uitgroeien, haar bizarre jeugd geeft daar alle aanleiding toe. Ook de andere karakters in 'Meisjes vermist' werden door Martínez goed uitgewerkt, al zijn ze misschien iets te veel in aantal. Mooi opgebouwd verhaal, je wordt als lezer verschillende keren op het verkeerde spoor gezet. De ontknoping had ik totaal niet zien aankomen, maar ze is wel bevredigend. Martínez is absoluut een auteur om in de gaten te houden. Duim omhoog voor zijn debuut.