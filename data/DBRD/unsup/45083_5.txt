Tijd, ruimte en perceptie spelen een grote rol in dit spannende boek, dat als vervolg op het eerste deel De Anumoria Initiatie ons in een wereld slingert die nog excentrieker en gelaagder is dan de onderwater wereld waarin het eerste deel zich voornamelijk afspeelde.
Tom en Shantea zijn ouder, echte pubers nu en dat maakt ze interessanter en ook kwetsbaarder voor alle innerlijke en uiterlijke stormen waaraan ze worden blootgesteld.
Ze krijgen het ook nog aan de stok met hun evenbeelden, die op mysterieuze wijze hun plek innemen en totale verwarring creÃ«ren in het puberbrein, dat toch al behoorlijk overhoop ligt door de hormonen.
Het tijdperk waarin dit avontuur zich afspeelt blijkt gerelateerd te zijn aan een veel grotere tijdspanne van duizenden jaren, en vroegere gebeurtenissen hebben hun weerslag in het heden. Het verhaal neemt ons ook mee naar andere werelden, dimensies die naast de onze bestaan en de tijdreis die het gezelschap moet maken om de plannen van kwade genius Fango te dwarsbomen is beschreven als een spannende film. Dat geldt eigenlijk voor het hele boek; de beeldende beschrijvingen maken dat je het gevoel hebt dat je naar een film zit te kijken die zich afspeelt in je eigen brein.
De hoofdstukken eindigen steevast met een spannende cliffhanger, zodat je niet anders kunt dan doorlezen en voor je het weet ben je drie hoofdstukken verder; ook de vlotte stijl draagt daaraan bij. Echt een boek om in te verdwijnen en je mee te laten slepen in nieuwe, verrassende werelden.