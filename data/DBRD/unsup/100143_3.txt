Konijn en Egel zijn dikke vrienden. De hele zomer spelen ze samen en Konijn verheugt zich op een gezellige winter met zijn vriend. Maar Egel gooit roet in het eten: “Ik hou elk jaar een winterslaap. Ik slaap dan heel erg lang, tot in de lente. Als het herfst is en het eerste blad rood wordt, begint mijn winterslaap.” zegt Egel. Konijn ziet het al voor zich: de hele winter lang in zijn eentje in zijn hol, helemaal niet gezellig. De volgende ochtend ziet hij de eerste rode blaadjes aan de bomen hangen, maar hij heeft een plan bedacht. Hij raapt alle rode blaadjes op en verstopt ze in zijn kelder. Een hele klus, maar het werkt. Egel ziet geen rode blaadjes op het pad en denkt dus dat de herfst nog niet is begonnen. Konijn krijgt het steeds zwaarder, hij verft zelfs de blaadjes groen, maar er komen steeds meer rode blaadjes en hij kan het niet bijhouden. En Egel valt boven zijn ontbijt in slaap.

Het is al volop herfst als Egel op een dag ontdekt dat Konijn hem in de maling neemt. Konijn wil Egel gewoon niet de hele winter missen. De oplossing is in de kelder van Konijn te vinden: Egel kan daar heerlijk slapen in de enorme berg blaadjes en Konijn kan af en toe om het hoekje kijken. Dan is hij toch niet alleen.  

Waar blijft de herfst is een kleurig prentenboek dat een mooie herfstige sfeer ademt. Op de paginavullende illustraties in gemengde techniek zijn grappige details te zien. Zo zit de uil bezorgd de gevaarlijke capriolen van Konijn gade te slaan en zijn er tientallen muisjes verstopt op de bladzijden. Leuk om er samen naar op zoek te gaan. Egel is wel heel naïef, dat hij niet eens in de gaten heeft dat het bos wel heel erg herfstig is, maar dat mag de pret niet drukken. De vriendschap tussen Egel en Konijn is net als de angst voor het gemis voelbaar. En natuurlijk heeft dit prentenboek een positief en bevredigend einde. Een prima prentenboek over herfst en vriendschap voor kinderen vanaf 4 jaar.  

Sanne Miltenburg is fulltime illustrator en auteur. Zij heeft al meerdere publicaties op haar naam staan, zowel prentenboeken als boeken voor oudere kinderen. Op haar website vertelt ze over haar werk dat tevens haar passie is.