De recente verfilmingen van zijn vroegere werken, hebben Aspe blijkbaar geïnspireerd om het begin van zijn nieuwste boek Alibi te laten afspelen op en rond de filmset van een politieserie. Op een parking in de buurt van de set wordt in de uitgebrande wagen van de hoofdrolspeler een gehandboeid, verkoold lichaam gevonden. Al snel brengt het onderzoek Van In en Versavel naar Antwerpen, waar ze de oplossing van deze moord pogen te vinden in het nachtleven van een hippe discotheek.
In dit negentiende deel van de reeks met Van In in de hoofdrol, verlaat de commissaris zijn vertrouwde Brugge en wordt hij verplicht om zijn onderzoek voort te zetten in Antwerpen. Dat zorgt voor een kleine cultuurschok. De verschillen tussen de West-vlaamse en de Antwerpse mentaliteit worden door Aspe in die mate mooi neergezet, dat het voor de Vlaamse lezers een extraatje geeft aan het boek. Ook laat deze verandering van omgeving een nieuwe wind waaien door de reeks, zodat Alibi bijzonder fris voor de dag komt en een plezier is om lezen.
De schrijfstijl van Aspe is ook dit keer weer bijzonder vlot leesbaar, waardoor je als lezer even makkelijk door het boek racet, als een mes door zachte boter.
Na zoveel boeken in dezelfde reeks begint alleen stilaan een soap-effect te ontstaan, want de ontwikkelingen in de privélevens van de hoofdpersonages zijn zo langzamerhand even interessant om te volgen, als de per boek afgewerkte misdaadverhaallijnen. En het success van soaps kennende, is het absoluut niet verwonderlijk dat Aspe zoveel boeken blijft verkopen.
De plot van Alibi is deze maal weer origineel van opzet en goed uitgewerkt. Ondanks enkele vooruitwijzingen naar de verloop van het verhaal, blijft de lezer tot op het eind in het ongewisse van de uiteindelijke dader. Helaas had ik toch aan het einde van het boek weer het gevoel dat het allemaal wat snel moest gaan om toch maar vooral onder de limiet van de 300 bladzijden te kunnen blijven.
Aspe slaagt er telkens in min of meer hetzelfde niveau te halen en heeft met Alibi weer een goed boek afgeleverd. Op naar nummer 20 maar.