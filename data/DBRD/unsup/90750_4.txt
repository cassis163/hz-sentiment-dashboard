Om de ene of de andere reden ben ik dit boek nog niet eerder tegengekomen, terwijl het concept volledig op mijn lijf geschreven is. Ik hou van Soulmate AU's en deze AU, waarbij een Soulmate hebben en vinden letterlijk gevaarlijk kan zijn voor jezelf en de wereld om je heen is, nu ik het boek gelezen heb, één van mijn favorieten geworden!

De opbouw van dit boek was heel tof, waarbij je aan de ene kant het prachtige liefdesverhaal hebt van Noah en Poppy en aan de andere kant het dunne lijntje van het observatiecentrum wat langzaamaan duidelijk begint te maken dat er toch wel wat mis is met dit liefdeverhaaltje. Hierdoor zat ik constant op het puntje van mijn stoel.

Door het soulmate concept, dat goed onderbouwd en uitgelegd werd, kon ik me ook niet storen aan de liefdesrelatie die heel snel ging en heel serieus werd. Normaal gesproken ben ik niet zo'n voorstander van insta-love, maar in dit geval was het onderdeel van de mythologie en heel betoverend om te zien opbloeien.

Het einde van het boek was niet heel onverwacht, maar wel heel erg mooi. Ik heb het met een glimlach op mijn gezicht gelezen en toen ik het boek dichtsloeg had ik echt een voldaan gevoel, alsof ik net iets heel moois had gelezen.

Misschien is vier sterren iets te weinig eer, maar voor vijf sterren was het interessante deel van het plot net iets te dun en het suikerzoete romantische gehalte van het boek net iets te hoog.