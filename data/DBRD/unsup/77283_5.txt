Een verhaal schrijven rond dit waargebeurd feit is niet zo eenvoudig. Je moet dan in dit geval zeker op de hoogte zijn van de problematiek rond de huizen langs de Amsterdamse grachten, ... problemen die zich vormen wegens de nabijheid van water en de nefaste gevolgen daarvan op woningen, ...
Daar had Rinske Hillen alvast geen problemen mee.

Wenksterman bewoont een pand aan de Amsterdamse Keizersgracht: hij is al de zevende generatie Wenkstermans in het vier verdiepingen tellende huis met tuin. Hij is bioloog en gefascineerd door de natuur. Het gezin Wenksterman telt één dochter, Amber, ...
Amber heeft het moeilijk. Haar moeder is een labiele vrouw, haar vierjarige relatie verloopt stroef, haar filosofiestudies in Engeland vlotten niet en haar vader heeft een relatie met de nicht van zijn vrouw. Ingrediënten genoeg om een zeer pakkend familieverhaal te schrijven, ... een familie waarin een jarenlang geheim angstvallig gekoesterd wordt, ...

Zonder overdrijven kan je als lezer niet anders vaststellen dan dat de auteur voor de volle 100% in haar opzet slaagde: je wint niet voor niets de ANV Debutantenprijs.
Rinske Hillen heeft ontegensprekelijk een observerend talent voor wat betreft mensen en omgevingen. Dat komt tot uiting in het minutieus typeren van haar personages en de beeldende beschrijvingen van de plaatsen, van het decor waartegen zich het hele verhaal afspeelt: als lezer voel je je bijna een figurant die alles kan meemaken vanop de eerste rij, ...
Om de karakters van de personages, en hun doen en laten passend te integreren in het scenario gebruikt de auteur vaak ‘ geïntegreerde flash-backs ‘. Dat vraagt wat aandacht van de lezer, maar is geenszins een storend element.
Het aangrijpende verhaal is vlot geschreven, een verhaal waarin drama, maar ook de nodige, vaak gedempte humor, hand in hand gaan. Op geen enkel moment gaat het boek vervelen, integendeel, ... je wordt meegezogen in de familietragiek, ... zodat je vlug de neiging krijgt om het boek zeker niet weg te leggen, ... een page-turner, ...
Samen met de familie Wenksterman ga je als lezer mee op weg tussen de wankele funderingen van materie en menselijke verhoudingen, ...