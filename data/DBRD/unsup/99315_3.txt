Geen recensie, maar mijn mening over seriepersonage Jack Caffery die in dit boek zijn intrede doet:

Jack Caffery is de nieuwe inspecteur bij de moordbrigade. Hij heeft een paar ongezonde gewoontes, zo rookt en drinkt hij. In het boek lezen we dat hij zwart haar en donkerblauwe ogen heeft, een hint naar zijn Ierse roots. Hij is zich niet bewust van zijn aantrekkingskracht op vrouwen. Jack is niet bepaald onbezorgd kunnen opgroeien, sinds de verdwijning van zijn kleine broertje is hij immers de zondebok van zijn ouders en kan hij voor hen niets goed doen. Jack gedraagt zich niet bepaald als iemand die nieuw is in het opsporingsteam, het maakt hem niet echt populair. Ook bij mij ligt Jack Caffery niet op de bovenste plank, ik kan weinig sympathie voor hem opbrengen, hij heeft een zeer kort lontje en is (te) zeer van zichzelf overtuigd. In dit eerste boek van de serie heeft Mo Hayder nog niet erg veel prijsgegeven over haar seriepersonage, maar ik voel niet de behoefte om meer te ontdekken. Te meer omdat ook het boek me niet echt kon overtuigen.