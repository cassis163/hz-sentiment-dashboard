Na het lezen van The Hate u Give was ik erg nieuwsgierig naar het tweede boek van Angie Thomas en gelukkig heeft dit boek mij niet teleurgesteld. Het onderwerp van On the Come Up was misschien iets minder heftig dan dat van haar eerste boek, maar de beeldende manier van schrijven, de goed uitgewerkte karakters en de inkijk in een wereld, zo anders dan de mijne, maakten ook dit boek voor mij heel bijzonder.

Het verhaal gaat over Bri, een 16-jarig meisje dat opgroeit in dezelfde wijk waar eerder Star getuige was van politiegeweld op haar beste vriend. De rellen die daarop volgden worden in dit boek ook genoemd en laten direct zien in wat voor buurt Bri op moet groeien.
Bri heeft veel talent voor rap en wil graag met haar talent haar familie helpen. Haar leven heeft al heel wat problemen gekend. Haar vader werd, toen Bri vier was, voor haar huis neergeschoten door een bende. Haar moeder is jarenlang verslaafd geweest aan drugs en Bri is, ondanks dat haar moeder al acht jaar clean is, nog steeds angstig voor een terugval. Haar tante Pooh verkoopt drugs en haar grootouders van vaders kant zijn het niet eens met de manier waarop haar moeder voor haar kinderen zorgt. Vaak moet het gezin kiezen tussen gas, elektriciteit of eten.
Als Bri eindelijk mag optreden tijdens een rap-battle lijkt ze bekendheid te krijgen, maar als ze dan vervolgens een nummer opneemt waarin ze de stereotypering van zwarte Amerikanen aan de kaak stelt door zich voor te doen als een echte gangter-rapper, wordt dit verkeerd begrepen en wordt ze echt gezien als een gevaar voor de samenleving. Haar familie en vrienden zijn hier helemaal niet blij mee, maar de oude manager van haar vader ziet wel geld in een boze zwarte tiener. Dat is immers wat rijke blanke kinderen willen zien en horen.
Wat zal Bri kiezen? Kiest ze voor trouw blijven aan zichzelf, of voor het grote geld en daarmee het kunnen ondersteunen van haar familie?

Zoals gezegd heb ik het boek met plezier gelezen. De manier waarop Bri en haar familie, vrienden en gemeenschap worden afgebeeld vind ik mooi en het geeft een goed en schokkend beeld van de situatie in Amerika.
Het mooiste in het boek vond ik de vriendschappen en de liefde voor familie en de Afro-Amerikaanse gemeenschap die uit het verhaal spraken.
Ik gaf het boek 4,5 sterren.