Over de auteur:

‘Bloedlijn’ is het tweede boek van Felix Francis die hij heeft geschreven sinds de dood van zijn vader, Dick Francis, in 2010. Felix heeft zijn vader vele jaren geholpen met het onderzoek en het schrijven van de Dick Francis boeken.
Van zowel Felix als vader Dick Francis heb ik nog niet eerder een boek gelezen, tot ik ‘Bloedlijn’ mocht lezen.


Over het boek:

Wanneer Mark Shillingford ontdekt dat zijn zus (Clare) een race heeft vervalst, en haar daarmee confronteert, wordt zij boos en gaat weg.
Het noodlot wil dat dit de laatste keer is dat beide elkaar zullen spreken. Die nacht nog wordt Clare dood gevonden voor een hotel in Londen.
Het door de politie vastgestelde scenario zelfmoord, wil er bij Mark niet in. Hij besluit zelf op onderzoek uit te gaan, wat nogal wat ‘haken en ogen’ met zich mee brengt.
Er zijn een hoop onverwachte gebeurtenissen, waaronder nieuwe wendingen in het liefdesleven van Mark. Vanaf het moment dat Emily in het leven van Mark komt, dreigt ook zijn leven gevaar te lopen.


Mijn waardering:

De schrijfstijl ligt mij wel en de omschrijvingen die er gedaan worden, van personages en omgevingen bijvoorbeeld, geven mij een duidelijk beeld zodat het makkelijk is om de wereld van het boek ‘Bloedlijn’ binnen te stappen. Er staan wel een paar termen in die voor mij als leek in de paardensport erg onbekend zijn, maar dat deed niets af aan de kwaliteit van het verhaal. Ook voor hen die niet bekend zijn met deze tak van sport is het boek zeer goed te doen. Op het woord ‘furlong’ na, hetgeen ik niet direct begreep maar wel even heb opgezocht, heb ik de rest kunnen herleiden uit de tekst vlak daarna of iets later in het boek.
Ik vind het fenomenaal geschreven, heeft een schitterende verhaallijn en een prachtig, onverwacht slot.



Waardering: 6,7