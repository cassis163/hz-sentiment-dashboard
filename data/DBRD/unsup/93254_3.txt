04 mei 2010
De lijfspreuk uit het boek "De hand van mijn moeder": "Als? Er is geen als. Er is alleen wat is. Wat was. Wat zal zijn" van een oudtante vormt de leidraad in het leven van Saira Qadar. Ze groeit op in Amerika waar haar ouders de vele tradities van hun familie in ere houden. Op jonge leeftijd gaat Saira regelmatig naar Pakistan, het land van haar voorouders. Het is haar oudtante aan moederskant Grote Nanima die haar verteld over de geschiedenis van haar Familie, ze hoort geheimen en leert er meer over de eeuwenoude gewoontes. Als ze op veertienjarige leeftijd de reis alleen onderneemt en tijdens een tussenstop in London ook de familie van haar vader beter leert kennen ontdekt ze een nauwe zielsverwantschap met haar neef Mohsin. Eenmaal terug in Amerika, met het verleden van haar ouders als bagage , hoort ze over het voorgenomen huwelijk van haar zus Ameena. Saira beseft dat ook haar leven bepaald zal worden door een verbintenis aan een man. Dat is het moment waarop Saira besluit haar eigen weg te volgen, haar eigen keuzes te maken, er zal geen ruimte meer zijn voor "Als" er is alleen nog "Wat zal zijn". Ze zal echter nooit loskomen van haar bloedbanden. Schrijfster Nafisa Haji laat veel familieleden in haar boek "Hand van mijn moeder" passeren, deze veroorzaken enige verwarring. Niet altijd zijn ze van toegevoegde waarde. Nafisa Haji vertelt niet alleen het verhaal van Saira, ze laat ook een geschiedenis zien van het oude India, een oude Moslimcultuur waardoor het een sfeervolle roman is geworden.