Jammer, zo jammer dat Een familie in het verzet over de familie Klingen storende missers bevat. Jammer, omdat het een buitengewoon prettig leesbaar boek is over deze familie in het kleine dorpje Alem, vlakbij Zaltbommel. Het zou een prima boek zijn voor leerlingen van de middelbare school.
Annette Oudejans beschikte voor het boek over prachtig en historisch waardevol materiaal uit het archief van haar familie, van wie Jan Klingen, broeder Jozef, in Heemstede al heel vroeg in het verzet belandde. De briefwisseling tussen hem en zijn familie vanuit het Oranjehotel in Scheveningen is ontroerend.
En dat mooie materiaal heeft ze aangevuld met informatie uit archieven, waaronder een opmerkelijk naoorlogs interview met Joseph Schreieder van de Gestapo. Ze geeft hem de SS-rang Obersturmbahnführer mee, een veelgemaakte fout, want het is 'bann'.
Deze recensie had een ster meer kunnen krijgen. De research van Oudejans laat erg te wensen over als ze een dramatische gebeurtenis in Zaltbommel beschrijft: de overval van de SD op Hotel Gottschalk. Volgens Oudejans horen de onderduikers om 7 uur 's ochtends schieten en kwamen de Duitsers 'gelukkig om spullen te stelen'. Twee onderduikers vinden dan bijna op hun gemak in Alem een nieuw onderduikadres. De overval gebeurde echter aan het eind van de middag en in werkelijkheid vielen er drie doden: onderduikster Mary Wolff, hoteleigenaar Harrie van der Laak en de toevallige passant Aart Hobo. En zo simpel was het niet voor Bob van Dijk en Alex Hes om uit Zaltbommel te ontsnappen. De andere drie onderduikers zijn in concentratiekampen vermoord.

Hier blijft het, helaas voor het lezenswaardige boek, niet bij. Als Zaltbommel in de eerste week van september 1944 wordt geëvacueerd op last van SS Obersturmführer Oskar Pahnke, schrijft Oudejans dat toe aan het actieve verzet. In werkelijkheid houdt die ontruiming van de stad verband met Dolle Dinsdag, de Duitse angst voor de snelle geallieerde opmars.

Verdient Een familie in het verzet daarmee een dikke onvoldoende? Nee, maar het zeer lezenswaardige boek had inhoudelijk wel beter gekund.