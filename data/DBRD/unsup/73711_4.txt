Met dank aan Dries Dereymaeker voor het recensie-exemplaar.

Auteur: Dries Dereymaeker

Uitgever: Boekscout

Aantal pagina’s: 185

Genre: Jeugdboek, Fantasy/Spanning

Verschijningsdatum: oktober 2016

Over de auteur:

De achttienjarige Dries Dereymaeker komt uit Erpe-Mere. Naast zijn passie voor voetbal houdt hij ook van schrijven. Hij vindt het fantastisch om af en toe te kunnen wegdromen in de wereld van een goed boek of een goede film. Dat heeft ook de aanzet gegeven tot zijn eerste eigen werk. Hij hoopt hiermee een verhaal te creëren waar zijn lezers in kunnen wegvluchten als daar even nood toe is.

Cover:

Wat een prachtcover! Schitterend plaatje en het maakt nieuwsgierig. Wie is dit??

Achterflap:

Op een dag wordt het koninkrijk Estordia aangevallen door een oude vijand genaamd Egmond. Hij heeft jaren gezocht naar een manier om Estordia te overwinnen en nu heeft hij die eindelijk gevonden! Milan, Emma en Arthur, drie doodgewone kinderen, worden door het lot uitgekozen om Egmond te stoppen. Gelukkig staan de drie vrienden niet alleen voor deze loodzware opdracht.

Tijdens dit spannende avontuur krijgen ze de hulp van een aantal mysterieuze wezens en een vleugje magie …

Voor lezers vanaf tien jaar die dol zijn op spanning en avontuur.

Mening:

Ik val direct maar met de deur in huis. Wat een ontzettend tof boek is dit! Absoluut uiterst geschikt voor de jeugd vanaf tien jaar maar ook ik, als volwassene, heb er echt heerlijke leesuren aan beleefd.

Erindi start met een spannende en pakkende proloog. Vervolgens duik je een bijna sprookjesachtige wereld in, gevuld met prachtpersonages. Met in de hoofdrollen natuurlijk Emma, Arthur en Milan. Regelmatig heb ik werkelijk hardop gelachen, om de pittige Emma die me direct in wist te pakken, en hoe Dries het allemaal weet uit te drukken.

De opbouw van het verhaal is fantastisch en het is spannend, vol actie, zo mooi beeldend beschreven en de magie zit er op prachtige wijze in verweven. Er is voldoende uitdieping en ook emoties als angst, verdriet weet deze auteur prima op de kaart te zetten. Knap werk. De schrijfstijl is bijzonder vlot, beeldend, begrijpbaar en ‘lekker even lomp’ waar het kan, doorspekt met geweldige humor. Het tikje Vlaams leest ook voor de Nederlander heerlijk weg.

Af en toe maakt Dries naar mijn smaak wat te veel gebruik van uitroeptekens of een kleine herhaling van woorden om het gebeuren extra te benadrukken, wat in mijn ogen eigenlijk compleet onnodig is, want dit is avontuur ten top. Op redactioneel vlak net niet helemaal perfect, maar het mag eigenlijk geen naam hebben.

Daartegenover worden de kleine details die er juist toe doen, op een later moment subliem teruggehaald. De epiloog rondt uiteindelijk dit toffe verhaal mooi en compleet af. Hoe mooi en belangrijk is het toch dat er zulke leuke jeugdboeken geschreven worden!

Conclusie:

Erindi biedt zo veel wat zó leuk is om te lezen: goed en kwaad oftewel de boeven versus de helden. Vriendschap, moed en jezelf overwinnen. Actie, gevechten, magische gebeurtenissen, en dit alles zo fijn gedoseerd.

Vier dikke sterren.

Karin Meinen.