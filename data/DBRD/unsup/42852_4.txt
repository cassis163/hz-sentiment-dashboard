Het begin is gelijk spannend, waar we kennismaken met Ruby die wakker wordt in een koude donkere kelder in plaats van in haar eigen warme bed. Het nodigde mij absoluut uit om verder te lezen.
Al snel in het verhaal wordt er een lichaam gevonden van een jonge vrouw op het strand dat in de beginnende staat van ontbinden is maar door toeval kan het worden ge√Ødentificeerd.
De hoogste tijd voor Inspecteur Helen Grace en haar team om tot actie over te gaan. Deze zoekactie gaat soms voorspoedig en soms iets minder voorspoedig. Dit mede door strubbelingen binnen het team waardoor de samenwerking niet geheel loopt zoals verwacht mag worden.
Maar wanneer er nog twee andere lichamen worden gevonden met dezelfde overeenkomsten als het eerste gaat het balletje rollen en komt er schot in de zaak.

Zal het echter op tijd zijn om Ruby levend uit de handen van haar ontvoerder te vinden? Dat lees je zelf in Pluk Een Roos.

Pluk Een Roos bestaat uit 142 korte hoofdstukken en die worden uit verschillende perspectieven geschreven. De schrijfstijl van Arlidge vond ik fijn. Nergens moeilijke woorden, gewoon goed toegankelijk voor iedereen die kan lezen.

Pluk Een Roos was voor mij een aangename kennismaking met Helen Grace en haar team en ik voorspel dat ik nog meer van haar wil lezen. Dus met terugwerkende kracht kan ik nog twee delen lezen maar tegelijkertijd kan ik uitkijken naar het najaar waarin deel 4 verschijnt. So many books, so little time!

Deze review verscheen als origineel en uitgebreider via mijn blog, 3,5* (afgerond naar 4*).