Vantoortelboom: De Drager
Een spannende roman, een subtiele thriller.
Het boek begint met een prachtige natuurbeschrijving door de bioloog Bruno die in de bergen van Slovakije onderzoek doet naar de lynx. Hij raakt in gevecht met een edelhert en doodt het. Een krachtmeting met de natuur, een strijd waarin de mens in het nadeel is.
Bruno en Nicolas, de hoofdpersonen van het boek, zijn vanaf hun jeugd al vrienden. Nicolas is IT-er geworden en ontwerpt computersystemen voor o.a. hotels. Hij wordt bij een haperend, niet goed werkend nieuw systeem geroepen, dat door zijn bedrijf is geïnstalleerd. Nicolas vertrekt naar Wenen en neemt contact op met Miko, de zoon van Bruno, zijn petekind. Zij wonen in Bratislava, vanuit Wenen goed te bereiken. Miko heeft een genetische afwijking die door beide ouders is ‘doorgegeven’. Sterke lichamelijke inspanning kan hij niet leveren.
Nicolas leest via de mail het verhaal van Bruno over het doden van het edelhert, hij begrijpt het niet. Bruno maakt hem duidelijk dat de wilde, ongerepte natuur invloed heeft op je denken. Je ziet wat er werkelijk toe doet, wat zuivere kracht is!
Hoofdstukken spelen zich afwisselend af in de jeugd van de beide mannen en in het heden. In bondige stijl wordt het verhaal neergezet. In enkele woorden, zinnen wordt een visueel beeld opgeroepen, dat direct de situatie weergeeft. Gebeurtenissen van vroeger en nu worden terloops aangestipt, maar niet verder verklaard. Terwijl de ene plotlijn nog door je hoofd speelt, wordt subtiel de volgende al weer opgebouwd! Ongemerkt word je meegezogen, wordt de spanning opgebouwd!
In het hotel van de haperende systemen voelt Nicolas de spanning… er klopt iets niet. Hij ontdekt het ‘geheim’ en weet wie de veroorzaker is. Bij de presentatie/oplevering van dit systeem moet de netwerkbeheerder niet! aanwezig zijn. Bruno moet hem hierbij helpen.
Als tegenprestatie vraagt Bruno hem te vergezellen naar de vleermuizengrot in het gebergte van zijn onderzoek. Een barre onheilspellende tocht!
Aan het einde van het boek worden de subtiele aanwijzingen pas helder, gedachten die zijn uitgestrooid over het hele verhaal vallen dan op hun plek! Knap geconstrueerd, spannend om te lezen, helder van opzet.. Een absolute aanrader!