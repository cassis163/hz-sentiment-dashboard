Na Boekoe Kita (ons boek), Boekoe Bangsa (boek van de familie) is nu ook Boekoe Bagoes (mooi boek) verschenen, een combinatie van de mooiste Indische, Molukse en Chinees-Indische recepten en familieverhalen uit de eerste twee boeken, samengesteld door Harold Pereira, Mirjam van der Rijst en Eveline Stoel. Terwijl Boekoe Kita voornamelijk is gericht op de wat grotere gerechten, focust Boekoe Bangsa juist meer op kleine (bij-)gerechtjes. Dat maakt dit nieuwe Boekoe Bagoes vooral voor thuiskoks die nog niet bekend zijn met de Indische keuken een ideale mix van gerechten en hapjes.

Bijzonder aan dit kookboek is dat voorafgaand aan de recepten persoonlijke verhalen worden verteld van families die hun wortels in Nederlands-Indië hebben. Zo worden de ketjap-recepten van het echtpaar Joyce en Keng Pereira ingeleid met hun verhaal over de moeilijke beslissing om alles achter zich te laten en naar het koude, verre Holland te vertrekken:

"24 was ze, hij 33. Ze hadden de keuze tussen blijven en een onzekere toekomst dáár, of weg naar de kou, waar alles vreemd was en iedereen blank, maar waarover ze alles al geleerd en gehoord hadden. Drie maanden op de boot, hoogzwanger van George, genoemd naar haar vader, Britse pro-consul in Soerabaia. Ze heeft nooit voor zichzelf hoeven zorgen, nooit leren koken, voor alles waren er bedienden, kokkies, alles altijd geregeld en nu plots alles zelf doen. Hij moest wel, zijn vader was een slachtoffer van de Birmaspoorweg, dus alle verantwoorlijkheid lag bij hem, zorgen voor de rest van de familie, waarvan alle leden uiteindelijk naar Holland vertrokken. Joyce en Keng, op weg naar een nieuw leven..."

De 80 recepten in dit boek zijn van oorsprong allemaal Indisch, al hebben sommige families hier hun eigen draai aan gegeven. In de jaren ‘50, toen vele Indischen zich in Nederland vestigden, had men enkel beschikking over gedroogde kruiden of kruiden in poedervorm, die slechts bij een enkele toko in de stad verkrijgbaar waren. Tegenwoordig is dat wel anders. In de meeste supermarkten is nu een groot assortiment aan Indische kruiden verkrijgbaar en voor specifieke, verse producten kun je in de meeste steden ook bij een toko terecht.

De titels van de Indische gerechten in Boekoe Bagoes zijn ook in het Nederlands vertaald, zodat je in één oogopslag ziet uit welke hoofdingrediënten het gerecht bestaat. De verklarende ingrediëntenlijst aan het begin van het boek is daarbij ook een handig hulpmiddel. Om gerechten te maken uit Boekoe Bagoes is het aan te raden een lijstje te maken van de kruiden die je bij de meeste gerechten nodig hebt en deze te kopen bij jouw plaatselijke toko. Denk hierbij bijvoorbeeld aan ketoembar, salamblaadjes, djeroek poeroet of santen. Op deze manier heb je een goede basis voor je gerechten en hoef je niet elke keer als je uit dit boek wilt koken naar de toko.

Sambal goreng telor poejoe (kwarteleitjes in een pittig sausje)

Eiergerecht voor 4 personen
Bereidingstijd ca. 40 minuten

12 kwarteleitjes
3 eetlepels zonnebloemolie
1 ui, gesnipperd
2 tenen knoflook, geperst
2 theelepels sambal oelek
1 tomaat, in blokjes gesneden
10 petehbonen, in reepjes gesneden
200 ml kokosmelk
1 salamblaadje
100 gram cocktailgarnalen
peper en zout naar smaak

Breng een pan met water aan de kook en leg de kwarteleitjes erin Breng het water weer aan de kook en laat de eitjes in ca. 8 minuten hard koken. Laat ze schrikken onder koud stromend water en pel ze. Verhit de olie en bak uisnippers en knoflook glazig. Voeg sambal en tomatenblokjes toe en bak ze even mee. Schep de petehbonen erbij en roer de kokosmelk erdoor. Schep de eitjes en het salamblaadje in de pan en laat ze 15 minuten in de saus koken. Roer de garnalen erdoor en laat de saus nog 5 minuten koken. Breng op smaak met peper en zout. Lekker met nasi rawit.


 
De gerechten, zoals bovenstaand uitgeschreven recept, zijn eenvoudig en stapsgewijs beschreven en daardoor makkelijk te bereiden. In een handomdraai kun je een zeer smakelijk Indisch gerecht op tafel zetten voor vrienden of familie. Het prettige aan de samenstelling van dit boek is dat de kleine en grotere gerechten in het boek goed met elkaar gecombineerd kunnen worden. Zo is een los saté-gerecht makkelijk te combineren met een speciale nasi-variant of kun je kiezen voor een vegetarisch of juist een pittig gerecht.

Naast de gevarieerde en duidelijke recepten is de opmaak van dit boek erg mooi. De foto's worden niet onnodig opgedirkt maar op iedere foto is wel goed over de achtergrond nagedacht. Elk schaaltje, pannetje of batik tafelkleedje laat iets authentiek Indisch zien. De gerechten zien er puur natuur en voedzaam uit. Jammer is wel dat Boekoe Bagoes, anders dan de voorgaande twee kookboeken, als paperback is uitgegeven. Daardoor valt het boek steeds dicht tijdens het koken en dat is erg onpraktisch.

De naar eigen smaak aangepaste recepten zijn vaak verrassend vernieuwend, maar echte kenners van de Indische keuken zullen af en toe ook wat oorspronkelijk authentieke smaken missen. Wie Boekoe Kita en Boekoe Bangsa al heeft zal in Boekoe Bagoes overigens ook niets nieuws vinden. Maar voor thuiskoks die nog onbekend zijn met de Indische keuken is Boekoe Bagoes een ideaal kookboek om mee te starten. Een perfecte combinatie van zowel grote als kleine gerechten die je door heerlijke geuren en smaken laten wanen in een Indische wereld.

Boekoe Bagoes is een kookboek dat de variatie van de Indische keuken laat zien en dat bewijst dat Indisch koken niet moeilijk hoeft te zijn!