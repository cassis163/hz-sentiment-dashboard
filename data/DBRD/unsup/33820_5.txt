Nog éven een paar bladzijdes wilde ik lezen, voor het slapen gaan. Het werden er ruim 80. Gelukkig was het weekend en kon ik de volgende dag uitslapen. En verder lezen.

Net als in haar boek Wat jij niet ziet, vertelt Sarah Pinborough het verhaal 'Belofte maakt schuld' vanuit verschillende perspectieven. We beleven diverse gebeurtenissen vanuit Lisa, haar dochter Ava en haar vriendin en collega Marilyn. Alle drie de vrouwen hebben een geheim, dat ze anderen niet durven of willen vertellen. Af en toe krijg je door glimpen van Ervoor en Erna (wat ik per ongeluk ook las als een naam van een hoofdpersoon, wat even verwarring opleverde) inzicht in het geheim van Lisa, waar het verhaal uiteindelijk om draait.

Door de mozaïkvertelling kom je er als lezer langzamerhand achter wat er precies allemaal speelt en, vooral bij Lisa, gespeeld heeft. Je voelt dat er wat gaat gebeuren en wanneer dit moment er daadwerkelijk is, kunnen er nog verschillende personen de dader zijn. Samen met de hoofdpersonen, word je als lezer op het verkeerde been gezet. De spanning stijgt en het boek wegleggen wordt steeds lastiger.