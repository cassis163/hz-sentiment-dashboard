Met Woesten scoorde Kris Van Steenberge al hoge toppen. De critici waren lyrisch over hem en zijn debuut. Verdiend trouwens, want wat een prachtig boek en wat een mooi taalgebruik! Zijn nieuwe boek Blindelings wordt momenteel gelanceerd met een literaire voorstelling ism actrice Heleen Desmet, die door Vlaanderen reist waarvan de start in zijn thuisstad Lier plaats vond. Check, dit boek is opnieuw indrukwekkend!

In deze roman maken we kennis met Jonas en de mensen die hem omringen: zijn ouders Abigaïl en Karel, en de jonge vrouw Anouk die hij nog niet zo lang geleden leerde kennen. Hij zelf is het slachtoffer van de ambities van zijn moeder en de twijfels en onzekerheden van zijn vader.
Abigaïl lijkt op een kille vrouw die alles berekent en uitstippelt volgens haar wensen, ook haar huwelijk en het leven van haar zoon. Ze is eigenlijk één van de slechtste moeders en vrouwen waar al over geschreven is, hoewel ze dit zelf helemaal niet zo ziet uiteraard. Karel is onzeker en behoudt meer afstand tot zijn zoon, zowel tijdens al na zijn scheiding. Hij probeert later wel wat verloren tijd met zijn zoon terug in te halen. Anouk leert Jonas later kennen als hij volwassen is, en zij probeert zijn leven wat beter te helpen inrichten. Maar lukt ze daar wel in?

Het verhaal is opgehangen aan de gebeurtenissen op één dag maar vertelt vanuit de verschillende perspectieven van de personages over hun ganse leven en hoe hun leven door elkaar beïnvloed is. Dankzij de achtergrond die wordt meegegeven aan de personages ga je begrijpen wat de motieven en de redenen zijn van hun doen en laten. De kilheid van Abigaïl, de onzekerheid van Karel en hoe dit samen komt in Jonas' leven, krijgen een achtergrond en een verleden mee.

Dit boek staat net als Woesten in het teken van gewone mensen die ambities hebben, falen, graag zien en menselijke relaties die onder druk komen te staan. Dat maakt Blindelings tot een nieuwe indrukwekkende roman die met dezelfde zeggingskracht en hetzelfde prachtige, verfijnde taalgebruik van Woesten opnieuw even op het netvlies zal blijven branden.