Duitsland, begin 20ste eeuw, een periode in de geschiedenis die gekenmerkt wordt met onrust. Een tijd waarin het nationaal-socialisme stilaan terrein wint, de opkomst van ene Hitler die meer en meer mensen weet te overtuigen van zijn visie, hiervoor in de gevangenis belandt en daar 'Mijn kampf' schrijft. Het is ook de tijd waarin het antisemitisme voet aan de grond krijgt.
In deze tijdsgeest leeft Klaus Mann, de 19-jarige zoon van Thomas Mann en zijn Joodse moeder die hij Milein noemt. Thomas Mann en zijn broer Heinrich Mann zijn succesvolle schrijvers maar met politiek tegenovergestelde visies. In deze kunstenaarsfamilie wordt Klaus geboren. Hij kent een hele gelukkige en onbezorgde jeugd. Onder invloed van zijn oom en vader gaat Klaus al op heel jonge leeftijd verhaaltjes schrijven. Wanneer hij in zijn puberteit komt sluipen er geleidelijk aan onzekerheden in zijn gedachten maar kan hierover niet praten met zijn vader. Naar het model van Oscar Wilde die in zijn boek 'De Profundis' in briefvorm aan zijn minnaar schrijft en zo zijn gevoelens op papier zet wat makkelijker gaat dan ze uit te spreken, krijgt Klaus het idee om dit ook te doen en een brief aan zijn vader te schrijven. Hij trekt zich hiervoor terug maar wat een brief zou moeten worden groeit uit tot een lijvige roman waarin we kennismaken met de hele familie. Met zijn zus Erika, waarvan men denkt dat hij samen met haar een tweeling vormt ook al is ze een jaar ouder dan hijzelf. Ze zijn echter onafscheidelijk en vertellen elkaar alles alhoewel Erika een leugentje niet schuwt. We worden meegenomen naar de gezellige voorleesavonden bij de familie Mann waar regelmatig uit de boeken van Thomas Mann wordt voorgelezen. Op deze manier maken we ook kennis met fragmenten uit de meest bekende boeken die Thomas Mann geschreven heeft, waaronder 'De Buddenbrooks', 'Dood in VenetiÃ«' en 'De toverberg'. Rindert Kromhout verweeft deze citaten subliem in het verhaal op een manier die de lezer nieuwsgierig maakt naar het vervolg.
De schrijfstijl van Rindert is eenvoudig maar zeker niet betuttelend en zal zowel de young adult als de volwassene weten te boeien van het begin tot eind.