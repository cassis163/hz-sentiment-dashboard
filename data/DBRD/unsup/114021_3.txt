Een mooi uitziend boek: zwart en goud als basiskleuren en met op (bijna) elke bladzijde een goudbruine appeltaart. Appeltaarten in vele vormen. Hoe fijn kan het zijn?
In het boek Een appel per dag vertelt de auteur Keda Black veel over appels en worden er ook tien soorten appels speciaal in het zonnetje gezet. Je leest hoe appels geteeld worden, hoe je hen het beste kunt bewaren, in welke periode zij de beste smaak hebben en wat je er allemaal van kunt maken. Erg leuke informatie allemaal over het fruit wat het meest gegeten wordt in Nederland: de appel.

Het boek is geschreven door een Française, die geboren is in Zambia, Keda Black. Zij heeft al vele kookboeken op haar naam staan waaronder het deel De Klassiekers van de serie Kookschool. Op latere leeftijd, na het winnen van een kookconcours, heeft zij gekozen voor een beroep geheel gewijd aan haar passie: koken en bakken. Laat haar grootste passie de appel zijn. Tijd dus om daar een kookboek aan te wijden.

Naast de vele recepten (zo een kleine vijftig) voor appeltaartachtige zijn er ook een paar recepten opgenomen voor hartige gerechten met  appel en recepten voor jam, moes, compote, gelei en chutney.

Uit het hoofdstuk Mijn tien appeltaarten komt de onderstaande appeltaart.
Lees ook vooral verder na het recept!

Taart van Malitourne
Een familierecept, dat in de jaren tachtig van de 20e eeuw uit een of ander tijdschrift is geknipt en zorgvuldig in een ordner is bewaard.

voorbereidingstijd 45 minuten
bereidingstijd 1 uur
rusttijd 1 uur
voor 4-6 personen 

Kruimeldeeg
200 g bloem
1 snufje zout
100 g koude boter
5 appels (Reine des Reinettes of een andere Reinet)
50 g + 10 g boter op kamertemperatuur
het merg van 1 vanillestokje
een beetje kaneel
50 g suiker
1 ei
50 g amandelmeel
1 tl calvados of absint 

Meng voor het deeg de bloem en het zout in een grote kom. Voeg de 50 gram in blokjes gesneden boter toe en wrijf die met je vingertoppen door de bloem tot een kruimelige substantie. Je kunt deze stap ook in de keukenmachine doen.
Voeg 3-4 lepels heel koud water toe. Meng het water er met een paletmes of lepel door (zo wordt alles vermengd zonder het deeg al te veel te bewerken). 
Maak er zonder te kenden met je handen een bal van. Voeg nog wat water toe als het deeg te droog lijkt.
Wikkel de deegbal in plasticfolie of een plastic zak en laat hem 1 uur in de koelkast rusten. Je kunt het deeg ook de avond van tevoren maken of invriezen.

Verwarm de oven voor tot 220°C.
Bekleed een vrij hoge taartvorm (doorsnee circa 22 cm) met het deeg.
Schil de appels, snijdt ze in kwarten en verwijder de klokhuizen. Leg de appels in een koekenpan of vrij wijde braadpan met 10 gram boter, het vanillemerg en de kaneel en bak ze circa 6-7 minuten op matig vuur, zodat ze goudbruin en een beetje zacht worden zonder uit elkaar te vallen.
Leg de appelkwarten op de taartbodem en zet de taart 35 minuten in de oven. Haal hem eruit, laat hem 30 minuten afkoelen en druk de bovenkant goed plat met een lepel.
Meng intussen de resterende boter en de suiker en voeg het ei, amandelmeel en de calvados toe.
Spreid deze amandelcrème over de appels uit.
Zet de taart nog 10-15 minuten in de oven: de bovenkant moet mooi goudbruin zijn.

Het werkt erg onprettig wanneer de hoeveelheden in een recept niet kloppen of elkaar tegenspreken. Zoals hier het geval is.
De proef op de som: twee taarten de oven in. Een met 100 gram boter in het deeg en de ander met 50 gram.
Terwijl de appeltaarten in de oven staan en er weer tijd vrijkomt om gewoon even na te denken, kan je snel tot de conclusie komen dat het 100 gram moet zijn. De helft van de gebruikte hoeveelheid bloem. Wat beter bekend staat als korstdeeg en dus niet als kruimeldeeg. (Kruimeldeeg bevat naast bloem en boter ook altijd suiker.)
Het oogt slordig. Zeker ook daar er in meerdere recepten (9 totaal) verwezen wordt naar dit recept voor het deeg.

Snelle vertaling? Is dat wat er gebeurd is?

Bij het doorlezen van de andere recepten zijn er geen andere grote missers geconstateerd. Maar toch, deze is van die omvang dat het een ster in de beoordeling kost. Dus van vier naar drie sterren.