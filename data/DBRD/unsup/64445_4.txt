Ik heb bijna niets toe te voegen aan de recensies die al op de site staan, alles is al gezegd. Wat een goed boek! Het boek lijkt rustig te starten, het begin is nog helemaal niet nagelbijtend spannend. Dat wil echter niet zeggen dat het niet boeit. De beschrijving van het werk van Joe is intrigerend, zijn acties, gedachten en ontmoetingen helder en fascinerend. Als in deel 2 de spanning toeslaat omdat de goede dokter onder verdenking van moord komt te staan, wordt het tempo van de actie flink opgevoerd maar dat gaat gelukkig niet ten koste van de zorgvuldigheid van denken en beschrijven.

Natuurlijk is het karakter van de hoofdpersoon met zijn motivatie het meest uitgewerkt, dat is een logische consequentie van een boek in de 'ik-vorm'. Hij kan alleen in zijn eigen hoofd kijken en (ondanks zijn beroep) niet in dat van anderen. Daardoor zijn zijn eigen gedachten en conclusies het meest op de voorgrond tredend. Ik heb dat zeker niet als storend ervaren.

Het enige dat mij weerhoudt om 5 sterren te geven is de 'Deus ex machina' die op het laatst nog langs komt. Ik vond dit net één plotwending te veel. Niet zo erg dat het hele boek erdoor onderuit wordt gehaald, maar wel iets te weinig onderbouwd en daardoor iets te ver gezocht. Ik heb meteen nadat ik het boek uithad Het verlies gekocht en ben zeer benieuwd naar dat boek.