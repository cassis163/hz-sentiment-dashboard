‘Je zult het vergeten Eva, mama zal ervoor zorgen dat je er nooit meer aan hoeft te denken.’

Een psychologische roman die leest als een psychologische thriller waarin zowel voor hoofdpersoon Eva als voor de lezer telkens een puzzelstukje wordt aangereikt om de legpuzzel compleet te krijgen. Het boek is opgedeeld in drie delen en bestaat veelal uit kortere hoofdstukken die krachtig zijn neergezet.

'Ik rijd haar zelf'.' Je zit direct vol in het boek. Het overvolle bestaan van Eva lijkt overzichtelijk te blijven door de driehoekjes van to-do-lijstjes in te kleuren. Een gezamenlijk eigen bedrijf brengt veel werk, een gezin en ook nog een aanstaande verhuizing. Rationeel doorhollen. Haar moeder met wie ze geen hechte relatie heeft, overlijdt onverwachts. En dan. Haar man heeft gelezen: ‘als je moeder overlijdt, waait het dak van je huis.’ Nachtmerries komen. Er is meer aan de hand. 'Maar dat was toen.'

Een verhaal met: 'Kan niet woont hier niet, ‘Problemen zijn er om op te lossen’, een roze olifant die een gezin binnenkomt, je lekker ruikt, een rugzak en een muur, flanellen pyjamaatjes die terugkeren. Beklemming. Het driehoekje rouwen kan worden ingekleurd. Maar: waarom moest zij aan haar moeder, toen ze zeven was, beloven dat ze haar vader nooit zou opzoeken, ook later niet als ze groot is? Niet weten is vergeten.

Eva gaat als ze bijna veertig is haar vader opzoeken in een psychiatrische inrichting. Er leek in haar kindertijd een goede band te zijn, maar toch hand van herinneringen die in flarden langskomen, lijkt haar kindertijd in werkelijkheid niet zo normaal te zijn geweest.
Een vader die haar liet vliegen als een vliegtuig. Wie herkent dit niet? Maar wie houdt zijn kind zijwaarts over de reling? ‘We zijn een vliegtuig’, schreeuw ik.’ Wat was er met haar vader aan de hand?

Dit boek neemt je in een emotionele rotvaart mee naar de geheimen van een verleden waarin fictie verweven is in enge werkelijkheid. Eenmaal lezend, kun je het nauwelijks nog wegleggen. Weer een debuut waar je u tegen zegt. Even uit de waanzin van de dag in een andere realiteit.