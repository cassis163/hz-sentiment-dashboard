een vlot leesbaar geheel, al is de plot niet echt diepgaand en wordt deze naar het einde toe een beetje afgeraffeld.,Op weg naar zijn 20e medische thriller levert Robin Cook met nummer 19, Kritiek, weer een stevig werkje af.
Jack Stapleton, sportief als altijd, maakt op het sportveld helaas een verkeerde beweging en loopt een knieblessure op. Geen nood, hij kan binnen niet al te lange tijd geopereerd worden in een luxe privékliniek, van de firma Angels Healthcare. Maar dan gooit zijn eigen echtgenote Laurie roet in het eten. Zij krijgt namelijk binnen zeer korte tijd enkele dode mensen te onderzoeken, die allemaal gestorven zijn aan een zeer agressieve MSRA-bacterie. Deze gevreesde bacterie komt in veel ziekenhuizen voor, maar een snelle en zeer dodelijke versie schijnt nu rond te waren in de Angels-klinieken.
De voorzitter van de Raad van Bestuur van die klinieken, Angela Dawson, weet al enige tijd dat de uitbraak van MSRA bijzonder vervelend is. Vooral omdat haar bedrijf op het punt staat om naar de beurs te gaan. Het feit dat enkele operatiekamers gesloten moesten worden heeft gezorgd voor een achteruitgang in inkomsten. En dus komt Angels Healthcare flink wat geld te kort voor de beursgang.
Robin Cook neemt zijn lezers altijd bij de hand om ingewikkelde medische zaken uit te leggen. Dat hij dat op bijzonder interessante wijze doet bewijst het feit dat zijn boeken in grote aantallen verslonden worden door de lezers. Kritiek is hierop geen uitzondering. De lezers krijgt een spannend verhaal onder ogen, maar leert intussen alles wat een leek zou moeten weten over de MSRA-bacterie. Al snel wordt echter duidelijk dat deze uitbraak niet zomaar is ontstaan, maar dat deze veroorzaakt wordt door kwaadwillende figuren. Deze figuren blijken zowel met Laurie als met Angela banden te hebben, zowel uit het verleden als in het heden. Als dan ook nog enkele rivaliserende maffiabendes zich in het verhaal mengen, is de beer helemaal los. Spannende achtervolgingen worden afgewisseld met diepgaand forensisch onderzoek, vermengd met de persoonlijke belevenissen van Jack, Laurie en Angela.
Zoals we van Cook gewend zijn, een vlot leesbaar geheel, al is de plot niet echt diepgaand en wordt deze naar het einde toe een beetje afgeraffeld. De lezer krijgt niet echt de kans om mee te denken over het geheel, daarvoor krijgt hij te weinig aanwijzingen. Aan de andere kant worden er aanwijzingen gegeven over het leven van Jack en Laurie die op hun beurt weer niet worden uitgewerkt. Ik neem aan dat die in een volgend boek weer aan de orde komen. Hier en daar vond ik ook een rafeltje in de vertaling. Zo weet ik nog steeds niet goed wat ik aan moet met de zin: Hij zat daar op de afdeling of op toestel 24/7. Ik neem aan dat het gaat om een arts die 24 uur per dag dienst heeft? Ik hoop tenminste niet dat hij écht 24 uur per dag op een toestel moet zitten
Al met al voor de echte fan weer een fijn boek. En voor iemand die nog nooit een Cook heeft gelezen en nu Kritiek in handen krijgt: gewoon doen! Cook blijft een klasse apart.