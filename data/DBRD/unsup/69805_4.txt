Er zijn twee dingen die je moet weten:

Je gaat dit boek in 1x uit willen lezen.
Je gaat tegen dit boek schreeuwen.

Waarom? Daar kom je zelf wel achter, maar ik zou alvast een tipje van de sluier proberen te lichten.

Chaos & Structure is het eerste deel in de Structure-reeks van auteur Mariëlle Brouwer (gespecialiseerd leerkracht, blogger en schrijfster in hart en nieren), en draait om de populaire Eindhovense band Structure, die op het punt staat om door te breken op nationaal niveau. Er is echter meer dat het breekpunt nadert.
Totaal tegen zijn verwachtingen in valt leadzanger, en popidool, Mika als een blok voor de eigenzinnige Lily, en zij voor hem. Ze blijken meer gemeen te hebben dan ze aanvankelijk dachten en dat vormt een enorm obstakel. De scherven uit hun verleden maakt het onmogelijk om zich aan elkaar over te geven, hoe graag ze dat ook zouden willen. Toch zou één van de twee als eerste het masker af moeten zetten.
Chaos & Structure is een rollercoaster aan emoties die zich voornamelijk op 1 punt concentreert; het niet inzien van eigen waarde. Een pittig thema dat Mariëlle goed onder woorden weet te brengen, misschien iets te goed want nu ligt de focus met name op het wispelturige wel/niet spel waardoor de personages een beetje als 2 goudvissen gevangen zitten in een kom en de rest van de wereld er niet toe doet. Op zich niets mis mee, maar iets meer ontwikkeling zou het verhaal nog beter maken. In de laatste hoofdstukken breekt die vissenkom en komt er meer gelaagdheid in de personages, dat had wat mij betreft iets eerder gemogen in het verhaal. Gelukkig is er een tweede deel :). Om meerdere redenen want het einde is een vette ‘dat meen je niet !?!’ en tegelijkertijd, doordat die laatste hoofdstukken zo krachtig zijn, is dit ook een logisch einde. Een groot compliment naar de auteur die hiermee een risico durft te nemen en een geloofwaardig verhaal neerzet.
Die geloofwaardigheid vind je ook terug in de hoofdpersonages. Lily en Mika kruipen onder je huid en vooral Mika is een krachtig personage die inderdaad je hart veroverd. Lily wil je slaan af en toe, maar ook zij wint een plekje. De chemie tussen die twee is voelbaar en je hart spring en daalt met ze mee. De overige personages blijven wat vlak al zijn er genoeg herkenningspunten voor mensen die a. In een band spelen, of b. Groupie waren/zijn.
Ondanks mijn ‘kritische’ punt hierboven, verveelt Chaos & Structure geen moment. De vlotte schrijfstijl, afwisseling perspectief (Lily/Mika) en de hoog opgevoerde spanning maken dat je dit verhaal in 1x uitleest. Dat komt ook doordat Mariëlle goed de sfeer weet te vangen in haar scenes. Het genre New Adult schuwt erotiek niet en in Chaos & Structure zijn deze van niveau, passend bij de personages en intiem zonder plat te worden.
Chaos & Structure wordt opgevolgd door Wild & Structure, waarin het verhaal van Lily en Mika, en Lust & Structure, waarin het zwaartepunt bij Noah en Poppi ligt.