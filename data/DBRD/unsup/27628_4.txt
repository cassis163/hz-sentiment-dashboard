Na een jarenlange correspondentie wordt de Zweedse Sara Lindqvist uitgenodigd door Amy Harris uit Iowa om een aantal maanden bij haar te logeren. Aangezien Sara net haar baan is kwijtgeraakt, komt deze uitnodiging als geroepen. Wanneer ze in het dorpje Broken Wheels aankomt blijkt de oude dame echter te zijn overleden. De bewoners van het dorp overtuigen haar dat ze kan blijven logeren in het huisje van Amy.
Het leven van Sara bestaat uit het lezen van boeken en ze vat het plan op om alle inwoners van Broken Wheels aan het lezen te krijgen.
Na 2 maanden loopt Sara's visum af en verzinnen de inwoners een plan om haar in Broken Wheels te houden.

In het boek worden veel verwijzingen gemaakt naar allerlei andere boeken. Dit maakt het lezen extra leuk, omdat het je nieuwsgierig maakt naar deze boeken.
Zo wordt er in het boek een aantal beginzinnen van andere boeken geciteerd, waarbij gelukkig achter in het boek nog wordt vermeld uit welke boeken deze afkomstig zijn.

De boeken van Sara Lindqvist is een heerlijke feelgood roman die je binnen de kortste keren hebt uitgelezen.