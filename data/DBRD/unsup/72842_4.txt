Sanne is een hardwerkende carrièrevrouw op de Zuidas, Charlie een relaxte opnameleider bij een kookprogramma. Als ze voor elkaar vallen in een vrouwencafé, lijkt niets hun relatie in de weg te kunnen staan. Maar vanaf het begin van hun relatie is Charlie duidelijk: ze wil niets liever dan moeder worden, terwijl Sanne die gevoelens niet heeft.

Als ze uiteindelijk besluiten om toch samen voor een kindje te gaan, blijkt dit een flinke relatieproef te zijn. Ze moeten op zoek naar een donor. Maar hoe vind je er één? En hoe bepaal je vervolgens of hij echt geschikt is? Charlie raakt geobsedeerd door hun zoektocht, terwijl Sanne haar twijfels blijft houden. Hierdoor groeien de twee vrouwen steeds verder uit elkaar.

Dit stormachtige liefdesverhaal leest heerlijk weg. Het perspectief ligt afwisselend bij Sanne en Charlie, waardoor je het verhaal van beide kanten leert kennen. Alles wordt eerlijk en rauw beschreven. Op die manier kun je je heel goed inleven in beide hoofdpersonen. Je hoopt als lezer steeds dat ze weer dichter bij elkaar gaan komen en dat hun relatie alle moeilijkheden overleeft.