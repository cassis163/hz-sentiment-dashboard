Een mooi handzaam boek met een mooie en rustige cover. De quote op de achterkant "Everything will be okay in the end. If it's not okay, it's not the end." past heel goed bij het verhaal en de titel.

Je maakt kennis met Janine, een jonge sterke en zelfstandige vrouw van eind 30, die net haar man Milo heeft verloren.

Janine maakt al vrij snel de balans op, ze wil weer aan het werk en vooral niet zielig gevonden worden. Maar dan komt ze erachter dat haar man haar bedrogen heeft en zelfs een kind heeft bij een andere vrouw terwijl hun huwelijk kinderloos is gebleven.

Ze lijkt de ontrouw vrij snel te accepteren en ze kan ook nooit meer de versie van het verhaal van Milo zelf horen. Dan komt ze in contact met de bewuste vrouw, haar naam is Isabel en door haar te spreken en te zien, kan Janine een beeld krijgen en haar versie van het verhaal horen. Ik vind het wel heel bijzonder dat ze vriendinnen worden, in het "echte" leven kan ik mij voorstellen dat je helemaal niets met haar te maken wilt hebben.

In het boek komen verschillende themaâ€™s voor; rouw, verdriet, boosheid, teleurstelling maar ook moed, lef, vriendschap, liefde en blijdschap. Janine zit in deze rollercoaster van emoties maar ontdekt op het eind dat ze eigenlijk vooral dankbaar moet zijn voor de steun en liefde die ze van iedereen om haar heen ontvangt, dat ze daardoor weer kan genieten van het leven!