Steve Berry was meer dan 20 jaar advocaat, voordat hij zich in 1990 toelegde op het schrijverschap. Zijn boeken geven steevast uitdrukking aan een grote geschiedkundige kennis. Voor zijn nieuwste boek Het Derde Geheim kon hij putten uit de kennis van het katholieke geloof die hem in zijn jeugdjaren door de nonnen werd bijgebracht.
Drie jonge schapenhoeders zien in Fatima, Portugal, De Heilige Maagd Maria meerdere malen in visioenen verschijnen. Een van hen, Lucia (10), schrijft nauwkeurig de voorspellingen van Maria op. Priester Tibor krijgt van de paus de opdracht om de voorspellingen in het Italiaans te vertalen. Twee van de visioenen worden later openbaar gemaakt, het derde wordt opgeborgen in de kluis van het Vaticaan. Decennia later raakt paus Clemens XV geheel in de ban van de visioenen. Hij stuurt zijn secretaris Colin Michener op een geheime missie naar de oude vertaler van de visioenen. Deze weet waarschijnlijk meer. De tijd dringt. De paus is in slechte gezondheid en zijn gedoodverfde opvolgers vechten binnen het Vaticaan met de smerigste middelen om elkaar buitenspel te zetten,waarbij verraad, omkoping en geweld niet worden geschuwd. Als een priester wordt vermoord en de paus onverwacht overlijdt, begint Michener een zoektocht naar het derde geheim. Een zoektocht die bepalend is voor de toekomst van de katholieke Kerk.
De personages in Het Derde Geheim worden goed uitgediept. Hoofdpersoon is Colin Michener, de rechterhand van de paus. Hij heeft in zijn jonge jaren een verhouding gehad met een Roemeense journaliste en is daardoor, ondanks zijn onkreukbaarheid, licht chantabel. Hij is trouw aan zijn paus, die beminnelijk is en tal van moderne regels heeft doorgevoerd. Felle tegenstander van de paus is kardinaal Valendrea, een ambitieuze, niets ontziende man die zelf paus wil worden en die de paus en alle priesters in het Vaticaan door middel van microfoons laat afluisteren. Hij is een cobra in een slangenkuil vol konkelende priesters. De Tien Geboden worden door hem en zijn secretaris met voeten getreden. De verschillende karakters zorgen binnen het Vaticaan voor een strijd tussen Goed en Kwaad. En omdat ook de buitenwereld nog het een en ander in petto heeft, wordt de spanning op twee fronten opgevoerd. Een ideaal gegeven voor een thriller.
Steve Berry laat in Het Derde Geheim, zowel van buitenaf als van binnenuit, flink wat kritiek op het Vaticaan neerdalen. Hij introduceert een Amerikaanse priester, Tom Kealy, die Rome openlijk de oorlog verklaart door het celibaat af te zweren en de paus als een gewoon feilbaar mens voor te stellen. De secretaris van de paus, Michener, twijfelt aan tal van zaken. Hij weet dat de Kerk grotendeels haar eigen belang dient. Maar ook de paus zelf zegt onverbloemd: Het celibaat is een foute boel. Er is er maar een die niet twijfelt en dat is de aartsconservatieve kardinaal Alberto Valendrea. En niet geheel toevallig is juist hij een intrigant en machtswellusteling. Ook de actuele problemen van de Kerk spelen een grote rol in Het Derde geheim: pedofiele priesters, kindermisbruik, het celibaat, anticonceptie, abortus, homoseksualiteit, zelfmoord en de slappe houding van de Kerk ten opzichte van de allerzwaksten in de samenleving, ze komen allemaal aan de orde.
Het Derde Geheim is een controversieel boek, waarin niet alleen de katholieke Kerk ter discussie wordt gesteld maar ook de integriteit van de mens. Het is een boek waarin de hoogste kerkelijke functionarissen in een adem genoemd worden met hoogmoed, hebzucht, machtsmisbruik, corruptie en moord. Het plot is sterk en getuigt van een overdaad aan kennis over het Vaticaan. Grondige research, goed geschreven. Origineel en spannend. Dit is zonder enige twijfel Steve Berrys beste boek tot nu toe.