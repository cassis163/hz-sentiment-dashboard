Flora Banks. 17 jaar oud. Flora kan zich niets herinneren van wat er na een operatie op haar 10e gebeurde. Dat betekent dat ze al 7 jaar van haar leven kwijt is, simpelweg omdat ze het zich niet herinnert. Ze wordt wakker, denkt dat ze 10 is, raakt in de war en leest een boek dat speciaal voor haar is gemaakt. Hierin wordt beschreven wie ze is, wat er is gebeurd en waar ze aan moet denken. Dan kan ze weer een paar uur vooruit tot ze het weer vergeet... Totdat ze op een dag een jongen kust op het strand. De volgende dag wordt ze wakker en ze herinnert zich het voorval.

Het boek is geschreven vanuit het perspectief van Flora en als lezer “vergeet” je dus de hele tijd alles met haar mee. Behalve dat ze een jongen gezoend heeft. Op een gegeven moment wordt je lichtelijk loco van de herhaling in het boek.

“I’m Flora. I’m 17 years old. I kissed a boy on a beach. I remember. His name is Drake and I love him.”

Dat wordt dus eindeloos herhaald. Drake verhuist naar “the Artic” en Flora blijft alleen achter met haar enige herinnering. Die herinnering wordt haar houvast. Ze moet Drake zien want Drake heeft ervoor gezorgd dat ze het zich herinnert! Drake zal haar geheugen teruggeven!

Het boek heeft diepgang, ondanks dat Flora 17 is, gedraagt ze zich vaak als 10 jarige. Met de ambities, hoop en onschuld van een 10-jarige. Wat logisch is aangezien ze 7 jaar aan ervaringen mist. Ik vind het moeilijk te omschrijven waarom ik dit nou zo’n goed boek vond. Je gaat gewoon heel erg met Flora meeleven. Ze is zo dapper! Ondanks haar handicap is ze ontzettend zelfstandig, avontuurlijk en best wel kick-ass!

Het boek zet je ook de hele tijd op het verkeerde been. Ze herinnert zich bijna niks, klopt het wel wat ze heeft opgeschreven? Is haar werkelijkheid niet anders dan die van ons? Wat is waar en welke waarheid creëert ze voor zichzelf? Waarvoor slikt ze medicijnen? Waarom is haar geheugen nou echt weg? Wat is er waar van wat mensen haar verteld hebben?

Het is geen standaard boek. Je hebt nog niet eerder zoiets gelezen. Je leeft mee, ergert je dood en leeft nog meer mee. Ik had “all the feels” tijdens het lezen. Het einde zie je ook echt niet aankomen. Het avontuur van Flora is verslavend!

Dit boek is zeker een aanrader voor iedereen die van mysterie, spanning, onzekerheid en originaliteit houdt. Het zet je op het verkeerde been, geeft je hoop, haalt het weg, maakt je boos, onzeker, blij, euforisch, verdrietig.
BE BRAVE!