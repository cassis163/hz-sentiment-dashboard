Het is 1988. Frank runt een charmant muziekwinkeltje in Unity Street in Londen waarin hij enkel vinyl verkoopt. Vertegenwoordigers die hem CD’s of cassettes proberen aan te smeren stuurt hij koppig weg. Zijn muziek is er niet op genre geordend, maar op gevoel, zodat klanten die steeds naar het vertrouwde grijpen ook leren kennismaken met iets nieuw. Hij vraagt aan zijn klanten hoe hun dag geweest is en raadt vervolgens de muziek aan die ze op dat moment nodig hebben. Hij weet iedereen te grijpen en te charmeren, want dat is wat muziek met een mens moet doen. Op een dag staat er een vrouw voor zijn winkel, Ilse Brauchmann, die door uit het niets flauw te vallen een mysterieuze eerste indruk nalaat. Ze keert steeds vaker terug, ook al lijkt ze niet naar muziek te luisteren. Ondanks dat ze weinig over zichzelf prijsgeeft, valt Frank als een blok voor haar. Maar een moeilijke periode breekt aan wanneer Ford Development langzaamaan de winkels opkoopt. De straat begint zich te kenmerken door eenzaamheid, vandalisme en verval en Frank dreigt alles kwijt te raken.

Dit boek zit boordevol romantiek en nostalgie. Unity Street is een klein, doodlopend straatje met enkele handelszaken zoals de muziekwinkel van Frank, een Poolse bakker, de tattooshop van Maud en een religieuze geschenkenwinkel van pastoor Anthony. De handelaars vormen een hechte gemeenschap bestaande uit een gezellig allegaartje van karakters. Het mysterieuze karakter van Ilse houdt je nieuwsgierigheid geprikkeld: waar komt ze vandaan en waarom keert ze steeds terug naar een muziekwinkel terwijl ze niet eens naar muziek luistert? Het door vinyl gepassioneerde karakter van Frank charmeert je door al zijn weetjes en beschrijvingen over muziek. De onhandige Kit geeft Frank steeds de nodige duwtjes in de rug op liefdesvlak. De jaloerse Maud zorgt voor dat beetje pit. Deze verschillende karakters zorgen voor een leuke sfeer in het verhaal.

Verder zijn er ook leuke details verbonden aan dit boek. Bij de leesclub werd een bijhorende playlist gepubliceerd die voor een unieke beleving van dit verhaal zorgt. Wanneer er tijdens een fragment een liedje wordt besproken, is het aan te raden dit als achtergrondmuziek op te zetten. Frank omschrijft wat je in de liedjes kan horen en welke gevoelens deze willen oproepen, door het zelf te beluisteren begrijp je helemaal waarover hij het heeft. Verder zijn de verschillende delen in het boek aangeduid als kant A, B, C en D en dus helemaal in het thema van vinyl. Het 'verborgen nummer' zorgt er dan weer voor dat je met voldoening het boek kan dichtslaan.

Dankzij Rachel Joyce leer je met dit boek stilstaan bij muziek. Door de liedjes tijdens het lezen af te spelen wordt er een meerwaarde voor het boek gecreëerd. Ondanks dat er wat gemiste kansen zijn op het vlak van jaren 80-muziek, is dit wat mij betreft een aanrader voor iedere muziekliefhebber die er al eens graag een roman bij neemt.