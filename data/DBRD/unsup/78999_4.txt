Dolores Thijs, haar man en drie kinderen: John, Tanja en Tom bereiden zich voor op de kerstdagen en maken het gezellig in huis. Het is gezellig zo voor de kerst en alles lijkt perfect.
Tot het noodlot toeslaat. Op de dag voor kerst gaat de dertienjarige John samen met zijn vriendje Mark naar het plaatselijke zwembad. Wanneer hij na sluitingstijd van het zwembad nog niet thuis is wordt zijn moeder ongerust. Niet veel later verschijnt de huisarts van de familie aan de deur met het bericht dat John een ongeluk heeft gehad in het zwembad en dat hij in het ziekenhuis is. Vader en moeder gaan beide naar hun zoon in het ziekenhuis, waar blijkt dat hij overleden is.

Zijn moeder, Dolores, beschrijft in Je stappen op de twaalf treden de verschrikkelijke periode die daarop volgt. De tijd staat stil voor het gezin, terwijl het leven verder gaat. Alledaagse dingen verlopen moeizaam en de lege plaats in hun gezin is confronterend. Elk gezinslid verwerkt het verdriet op zijn eigen manier, wat het moeilijk maakt een hecht gezin te blijven. Het boek is geschreven vanuit het perspectief van Dolores, ze beschrijft het gemis van haar zoon en weet dit in mooie bewoordingen weer te geven.

Het boek is verdeeld in de periode voor de dood van John, het jaar erna en de naschokken die de achtergebleven moeder ervaart. In eerste instantie is Dolores verdoofd, maar beseft later dat ze toch ook door moet met haar leven en haar verdriet moet verwerken. Het verhaal is aangrijpend en het is hartverscheurend te lezen wat een moeder ervaart na het verlies van haar kind. Het is een boek dat je grijpt en niet loslaat. Bewonderenswaardig hoe puur Dolores Thijs het verdriet en de verwerking daarvan op papier heeft kunnen zetten.

Dertig jaar geleden verscheen dit boek onder de titel “Het jaar 0”, nu is een nieuwe versie verschenen van het boek waarin Dolores Thijs het verlies van haar zoon beschrijft. De schrijfster weet met dit boek in woorden te vatten hoe een moeder zich kan voelen die met het gemis van een kind moet leven. Het is een indringend boek en aangrijpend.