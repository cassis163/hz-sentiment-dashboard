Het is een hoogst curieuze combinatie: een Zuid Afrikaanse journalist die in Italië gaat wonen om vervolgens een politieroman te schrijven over het Engelse platteland. Een gouden combinatie, zoals inmiddels is gebleken. Rennie Airths eersteling Het zwarte water werd een internationale bestseller en ook Bloeddoorlopen dageraad, het tweede deel in de John Madden-triologie, mag er zijn.

Locatie: het platteland van Surrey, 1932. Voormalig inspecteur van Scotland Yard, John Madden, ontdekt in het bos het gruwelijk verminkte lijk van een dertien jarig meisje. Tegen wil en dank wordt Madden betrokken bij het opsporen van de dader. De politie beschouwt een bekende zwerver als hoofdverdachte, maar Madden denkt daar anders over. Zijn intuïtie en ervaring zeggen hem dat de dader al eerder toegeslagen heeft en dat hij opnieuw zal toeslaan. Kort daarna wordt het gelijk van Madden bewezen als opnieuw een lijk van een jong meisje wordt gevonden. De plaatselijke politie opent in samenwerking met Scotland Yard een klopjacht op de psychotische seriemoordenaar. Het is een wedren met de tijd, in de wetenschap dat de intelligente moordenaar niet stil zit.

Bloeddoorlopen dageraad is een ongelooflijk sfeervol geschreven boek. Het is niet alleen een politieroman maar ook een tijdsbeeld. In prachtig taalgebruik schetst Rennie Airth het Engeland van de jaren twintig en dertig van de vorige eeuw. Het is een moeilijke tijd. Engeland zit in een economische depressie. De gevolgen van W.O.I laten zich gelden. Veel mannen zijn geestelijk en fysiek gemankeerd uit de strijd tevoorschijn gekomen. De werkloosheid is enorm. Er heerst armoede en het platteland wordt overspoeld door zwervers. Men is bang voor het nazisme dat in Duitsland onverbiddelijk oprukt. Door te kiezen voor deze achtergrond heeft Rennie Airth de weg vrij gemaakt voor ouderwets speurwerk. Autos en telefoons zijn zeldzaam. De politie beschikt niet over allerlei databanken en communicatiemiddelen, waardoor reduceren en deduceren de belangrijkste gereedschappen zijn.

Uniek in de boeken van Rennie Airth is dat hij een hoofdrolspeler heeft bedacht die zelf voornamelijk aan de zijlijn staat. Ooit was Madden een briljant inspecteur in dienst van Scotland Yard, maar nu brengt hij zijn tijd door als boer. John Madden heeft zijn tweede vrouw Helen, de plaatselijke dokter, moeten beloven dat hij zich nooit meer met gevaarlijk politiewerk zal inlaten. Het is een utopie. De politie komt Madden regelmatig om raad vragen. Madden is in dit boek dan ook een klankbord. De werkelijke voortgang in het verhaal geschiedt door de inspanningen van zijn vroegere collegas en zijn favoriete ex-leerling. Dat Madden een belangrijke rol speelt in de eindafrekening is min of meer toeval.

Bloeddoorlopen dageraad is een goed opgebouwd en meeslepend boek. De natuurbeschrijvingen en de sfeer van het in crisis gedompelde Engeland zijn fabuleus en ondersteunen op trefzekere wijze het emotionele gegeven van kindermoord. Het taalgebruik van Rennie Airth is een genot en soms van poëtische schoonheid. Een absolute aanrader voor de liefhebbers van ouderwets gedegen Engels speurwerk.