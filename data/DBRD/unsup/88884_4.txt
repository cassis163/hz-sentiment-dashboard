De Scandinavische landen lijken een onuitputtelijk reservoir van getalenteerde thrillerschrijvers. Naast de grote namen die iedereen kent, zijn er nog talloze wat minder bekende auteurs die voor hun thrillers steeds makkelijk vier of vijf sterren verdienen. Een daarvan is de Zweed Mons Kallentoft. Zijn ‘Engelwater’ is het eerste deel van de tweede serie met als hoofdpersoon Malin Fors. In de eerste serie rond deze inspecteur bij de politie van Linköping speelden de seizoenen een rol, bij de tweede serie zijn dat de elementen. Kallentoft heeft aangekondigd dat er minstens tien Malin Fors-boeken zullen komen.

In ‘Engelwater’ staat de zoektocht naar de vijfjarige Ella centraal. Zij is onvindbaar nadat haar adoptieouders vermoord zijn aangetroffen. Is Ella nog in leven? En zo ja, zal zij op tijd gevonden worden? Tijdens het onderzoek vecht Malin Fors tegen haar drankprobleem en biedt zij het hoofd aan relatieproblemen. Ook maakt ze zich zorgen over haar tienerdochter Tove.

Met dit boek levert Mons Kallentoft weer een sterk deel van de Malin Fors-story af. Een minpunt aan zijn boeken is dat hij altijd in korte tussenhoofdstukjes de doden laat spreken. Zo ook in ‘Engelwater’, waarin de vermoorde ouders het onderzoeksteam steeds smeken om door te zetten. Ook de koppeling aan het element water is vrij kunstmatig. Die levert hier en daar wat ‘poëtische’ tekst op die heel goed gemist kan worden. Maar dat zijn toch ondergeschikte kritiekpunten.

Helaas zijn de drie laatste titels uit de eerste serie niet in het Nederlands uitgebracht. Zeker bij een reeks waarin een belangrijke rol is weggelegd voor de ontwikkelingen in het persoonlijke leven van de hoofdpersoon en haar collega’s, is dat erg vervelend.