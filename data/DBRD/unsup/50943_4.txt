1940 – Flora wordt benaderd voor een mooie werkkans. Zo kan ze haar familie redden van een faillissement. Alleen zou ze dan iets moeten doen wat helemaal tegen haar normen en waarden in gaat. Ze moet namelijk voor dieven op zoek naar een verdwenen bloem, de zeer zeldzame camelia Middlebury Pink.
Deze zou te vinden moeten zijn op Livingston Manor, helemaal in Engeland. Als dekmantel gaat ze daar werken als kindermeisje. Ze gaat zorgen voor de vier kinderen, wiens moeder, Lady Anna, overleden is. Maar de Tweede wereldoorlog is ook nog op komst.

2000 – Addison en haar echtgenoot Rex gaan naar Engeland om even te ontsnappen uit hun hectiek en Addison aan haar verleden.
Ze verblijven op het landgoed Livingston Manor dat is gekocht door de ouders van Rex.
Tijdens hun verblijf stuiten ze op het mysterie rondom de dood van Lady Anna, vroegere Lady of the Manor en nog enkele verdwenen meisjes.
Eén van die meisjes is Flora, een kindermeisje die op het landgoed verbleef en op een nacht zomaar verdween.

“Het zaadje van vrede, van verzoening, van genezing en herstel, had altijd liggen wachten. Iemand had het alleen maar hoeven te planten.”

Twee tijdsperioden worden in dit boek met elkaar verweven, en komen op het einde helemaal samen. Je leest het verhaal wisselend vanuit het verleden en het heden en vanuit het perspectief van Flora en Addison. Dit wordt bij elk hoofdstuk ook duidelijk aangegeven, maar je rolt daar zonder problemen vanzelf door. Vanaf het begin wordt je volledig in het verhaal gezogen en wil je weten wat er in beide verhaallijnen gaat gebeuren.
Wat mist is wat meer opbouw en verdieping in de relatie tussen Flora en Desmond. Op het einde blijven wat dingetjes open, maar deze zijn door de lezer zeker wel in te vullen. Ook blijven de toevalligheden elkaar maar opvolgen, zodat dit het gevoel geeft dat het verhaal een beetje afgeraffeld is in de laatste bladzijdes.

De geheimzinnige tuin is een prachtige roman waar heden en verleden elkaar kruisen en samen komen. Mysterieus met een tipje romantiek. Twee verschillende vrouwen uit verschillende periodes die tot elkaar komen door een zeldzame bloem.
Een verhaal over liefde, vriendschap en het leven…. En proberen te doen wat goed is.