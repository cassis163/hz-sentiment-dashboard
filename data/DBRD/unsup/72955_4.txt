Jim Czajkowski schrijft onder het pseudoniem James Rollins verschillende avonturenthrillers waaronder de Sigmareeks. Als James Clemens heeft hij ook fantasyboeken geschreven, onder andere de serie Verboden & Verbannen. Om zich voltijds te kunnen wijden aan zijn schrijverschap heeft hij jaren geleden zijn dierenartsenpraktijk in Sacramento, Californië (VS), verkocht. Twee van zijn hobby's zijn speleologie en snorkelen. Niet toevallig spelen zijn avonturen zich dan ook vaak ondergronds of onder water af. Onlangs is zijn achtste verhaal in de Sigmareeks verschenen: Bloedlijn.
Het Sigmateam, onder leiding van Grayson Pierce, moet in actie komen als de zwangere Amanda, dochter van de Amerikaanse president James T. Gant, op volle zee wordt ontvoerd. De man van Amanda is daarbij om het leven gekomen. Pierce vult zijn team aan met de veteraan Tucker Wayne, diens Mechelse herder Kane, en Seichan, een Vietnamslachtoffer, ex-lid van het Gilde en als dubbelagent bij Sigma Force opgenomen. Het team vertrekt naar Somalië terwijl de directeur van de Sigma Force, Painter Crowe, aan het ontrafelen van de puzzel begint. Hij stuurt Kathryn Bryant en Lisa Cummings naar de kliniek waar Amanda Gant kunstmatig bevrucht werd, met de opdracht een intern onderzoek te doen naar wat er zich daar afspeelt.
Painter is ervan overtuigd dat Amanda niet zomaar is ontvoerd en vindt in de familie Gant relaties met het Gilde, een duistere, eeuwenoude groepering die het elimineren van Sigma Force hoog op haar programma heeft staan.
Met Bloedlijn heeft James Rollins de Sigmareeks succesvol aangevuld met een spannend en robuust avonturenverhaal. Het levend terugbrengen van de presidentdochter staat daarin centraal, maar Rollins zou zijn eigen reputatie verloochenen als hij daar niet iets moois van zou maken. Op meerdere locaties, die duizenden kilometers uit elkaar liggen, worden tegelijk onderzoeken uitgevoerd. En die zijn zeker niet zonder gevaar. In het onderzoekscentrum voor reageerbuisbevruchting komen Kat en Lisa op plaatsen waar men niet echt op nieuwsgierige bezoekers zit te wachten. Op hetzelfde moment reist het Sigmateam van Somalië naar Dubai om daar de verblijfplaats van Amanda te vinden. Beide missies lopen over van dreiging, spanning en levensgevaarlijke situaties. Het puntje van de stoel is hier de meest opgezochte zitpositie van de lezer!
Maar de verhalen van James Rollins staan niet alleen bekend om de spanning en het avontuur maar zeker ook om de inhoud. Goed ingelezen en voorgelicht geeft de meester zijn lezers gastcolleges over in-vitrofertilisatie en het manipuleren van erfelijkheidsfactoren zoals DNA. De onderwerpen zijn interessant en ook uiterst actueel in de complexe maatschappij waarin we leven. Rollins weet dit goed te integreren in de plot en op het juiste moment, goed gedoseerd, in te brengen. En natuurlijk wordt daarbij het historische tintje niet vergeten. De erfelijke eigenschappen die een vooraanstaande Amerikaanse familie om meerdere redenen kost wat kost in stand wil houden, zitten op slinkse en subtiele wijze als dun draadje door het verhaal verweven. Nooit hinderlijk aanwezig maar wel antwoord gevend op het juiste moment dat de vraag ontstaat. Dat getuigt van een meesterlijke timing!
Dat alles maakt van Bloedlijn een spannend en interessant verhaal dat voor een breed lezerspubliek aantrekkelijk kan zijn. Daarbij mogen de karakters eigenlijk niet op de laatste plaats genoemd worden. Met innemende beschrijvingen van zowel mens als dier gaan ze bijna echt leven en worden ze gepositioneerd om van te gaan houden. James Rollins verstaat ook dat kunstje goed en maakt er handig gebruik van. Daarmee kan Bloedlijn op alle fronten als geslaagd worden beschouwd. Met nog voldoende restproblemen aan het einde voor een nieuwe en succesvolle missie in het vooruitzicht van het Sigmateam.