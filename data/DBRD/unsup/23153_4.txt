‘Hot shot’ gaat over een meisje, genaamd Ashleigh Maynard, die op een feestje opgejut wordt door haar vriendinnen om een naaktfoto van zichzelf naar haar vriendje Kaleb te sturen. Kaleb is veel bij zijn vrienden en verwaarloost Ashleigh daardoor een beetje. Aanvankelijk vind Ashleigh het idee maar niks, maar onder invloed van alcohol neemt ze het besluit om toch een naaktfoto te maken en deze naar Kaleb te sturen.
Als de verkering echter na enkele weken uitgaat stuurt Kaleb de foto door naar een van zijn vrienden om Ashleigh een hak te zetten. De foto blijft echter niet alleen bij deze vriend, maar wordt door hem doorgestuurd naar iedereen in zijn contactpersonenlijst. In no time heeft heel Chesterton de naaktfoto gezien en wordt Ashleigh een prooi van haar eigen stomme actie.
Een onbezonnen daad met grote gevolgen zowel voor haar, haar ouders en voor Kaleb. Ashleigh krijgt een taakstraf en ontmoet daar Mack, de enige jongen in de stad die haar foto niet heeft gezien. Met hem bouwt ze een fijne vriendschap op en vindt ze zichzelf weer terug.

‘Hot shot’ is een heel realistisch en indrukwekkend boek. De term ‘sexting’ was onlangs ook bij ons in het nieuws. Het zet je weer eens tot nadenken dat deze dingen dus echt gebeuren en dat daardoor de levens van veel mensen totaal op hun kop komen te staan net als in het gezin van Ashleigh.
Het gevaar van sociaal media is erg groot en Jennifer heeft dit in haar boek heel duidelijk weergegeven.
De personages zijn goed en duidelijk beschreven en ik kon me goed inleven in de rol van Ashleigh. Het is mooi om haar gedachten en denkwijze te volgen.
Wat ik wel jammer vind is dat je niks meer leest over Kaleb. We weten dat hij nog veroordeeld gaat worden, maar de uiteindelijke straf krijg je niet te horen. Ook lees je niks meer over de vrienden die de foto verspreid hebben en wat de gevolgen voor hen zijn. Dit vind ik toch wel een minpuntje omdat het wel heel belangrijke feiten zijn.
Het boek leest vlot en heeft een prettige schrijfstijl. Het bestaat afwisselend uit twee delen namelijk het heden en het verleden.
‘Hot shot’ is een echte aanrader en krijgt van mij 4 sterren.

Bedankt Hebban.nl voor het winnen van dit prachtige boek. Ik heb het met veel plezier gelezen.