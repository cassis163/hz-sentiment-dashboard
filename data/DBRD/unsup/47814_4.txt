De boeken van Sebastian Fitzek gaan er bij mij in als koek, en ook 'het experiment' was weer fijn!

Hoofdpersonage Marc Lucas weet niet of de wereld nu gek aan het worden is of hijzelf. Na de dood van zijn vrouw en ongeboren kind heeft hij - gedreven door schuldgevoel en verdriet - interesse getoond in een medisch experiment wat claimt je herinneringen te verwijderen, maar dat experiment was toch niet gestart, of toch wel?

Tijdens het lezen was ik zelf soms af en toe het spoor bijster en ik heb me dan ook vaak afgevraagd 'waar leidt dit nou allemaal toe?'. Ook wordt de lezer veelvuldig op het verkeerde been gezet en eindigt bijna ieder hoofdstuk met een cliffhanger. Dit alles zorgt ervoor dat je continue verder wilt lezen, desnoods tijdens het koken en het tandenpoetsen :-)

Het enige minpuntje van dit boek vind ik het einde, ik denk dat ik hiervan wat te veel had verwacht. Desalniettemin is 'het experiment' een goed en spannend boek om flink wat uurtjes van te smullen!