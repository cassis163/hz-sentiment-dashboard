Het gehele boek lees je vanuit Molly. Gek genoeg voelt het vertrouwd en totaal niet vreemd om het verhaal vanuit het perspectief van een kat te lezen. Het boek is makkelijk geschreven en leest daardoor moeiteloos weg. Melissa Daley weet Molly zo lief en zorgzaam te omschrijven dat je gelijk veel empathie voor haar hebt. Omdat alles haar zo tegenzit, wil je haar het gehele boek eigenlijk alleen maar knuffelen. Dit zorgt ervoor dat je tijdens het lezen van Molly & het katten café je eigen huisdieren geregeld een knuffel geeft, omdat je heel erg met haar meeleeft. Aangezien je alles vanuit het perspectief van Molly leest, duurt het soms even voordat je bepaalde informatie over de personages krijgt. Zelf vond ik dit totaal niet storend, omdat ik het juist leuk vond om het verhaal vanuit Molly’s perspectief te bekijken.

Wat een ontzettend fijne feelgood is Molly & het katten café. Je smelt meteen weg bij het lezen van dit verhaal. Tot mijn grote vreugde zag ik dat er in het Engels een tweede deel is verschenen. Ik hoop dan ook dat deze vertaald gaat worden, want ik wil absoluut meer lezen over Molly en haar avonturen!