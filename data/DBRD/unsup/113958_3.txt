Anna haar ouders zijn gescheiden en Anna woont alleen bij haar moeder. Haar vader is getrouwd met Katrien en samen hebben ze een zoontje, Theo, het halfbroertje van Anna. Anna is al een hele tijd ontzettend moe en haar klieren zijn opgezet. De arts vertrouwt het niet en stuurt haar door naar een specialist. Het vermoeden is dat ze lymfeklierkanker heeft en ongeneeslijk ziek is. Haar moeder is erg bezorgd en licht gelijk de school in. Anna is hier niet blij mee. Ze is al niet zo populair op school en nu is ze bang dat ze haar helemaal links laten liggen. Alleen met Ellen gaat ze om, dat is haar vriendin. Althans, bij gebrek aan beter. Tot haar verrassing reageren haar klasgenootjes anders dan verwacht en alle meisjes willen ineens vriendin met haar worden. Ook krijgt ze nu aandacht van de jongens. En haar vader, waar ze normaal nauwelijks contact mee heeft, komt weer in beeld en ze krijgt de mooiste cadeaus. Dan moet ze weer voor controle en blijkt dat haar ziekte prima behandeld kan worden. Maar nu hoort ze er echt bij en dat wil ze ook graag zo houden.

Dilemma wordt vertelt vanuit de eerste persoon, vanuit het oogpunt van Anna. Zij voert je mee in haar verhaal. Een meisje van zeventien dat altijd op de achtergrond staat en nu door haar vermoedelijke ziekte op de voorgrond komt te staan. Een meisje dat zo graag die aandacht wil dat ze er alles voor over heeft om die aandacht te behouden. En voordat ze zelf goed in de gaten heeft wat ze aan het doen is, verzint ze dingen om maar niet meer in dat verdomhoekje te komen staan.

Tille Vincent heeft een vlotte schrijfstijl en het boek laat zich dan ook makkelijk lezen. Een young adult die laat zien hoe makkelijk het is om verstrikt te raken in je eigen leugens.
Dilemma geeft een wrange kijk op het thema eenzaamheid bij jongeren en laat zien dat de roep om aandacht verregaande gevolgen kan hebben. Niet alleen voor de buitenwereld maar vooral voor de persoon zelf. Een leugentje voor bestwil kan, maar Anna gaat wel erg ver. Haar reden is ook wel een beetje begrijpelijk want het enige wat ze wil is gelukkig zijn en vrienden hebben. Haar manier levert haar wel vrienden op, maar gelukkig wordt ze er niet van. Juist het tegenovergestelde, ze kan geeneens helemaal zichzelf zijn bij haar vrienden. Ondanks dat je als lezer moeite hebt met Anna haar gedrag, leef je toch met haar mee en is er de hoopvolle verwachting dat ze hier uit gaat komen en niet nog meer verstrikt gaat raken. Duidelijk is dat dit een meisje is dat hulp nodig heeft en het kan niet uitblijven dat ze voor een dilemma komt te staan. Toch komt het dilemma zelf niet goed tot zijn recht. Komt de keuze echt wel uit haarzelf of is het omdat ze gedwongen wordt door een andere partij?
Dit is het eerste deel van een serie dus misschien wordt er in het tweede deel meer aandacht gegeven aan de uitwerking hiervan. Ook hoop ik op een verdere uitdieping van de personages omdat ze in dit boek wat aan de vlakke kant bleven. Al laat Vincent net die dingen zien die een puber bezighoudt en op de momenten dat er geneigd werd naar langdradigheid werd dit prima opgevangen door een spannende situatie.

Een graag gelezen eerste deel en de nieuwsgierigheid naar de volgende in deze serie is voldoende gewekt. Dilemma heeft een interessant thema en zal hiermee de doelgroep zeker weten te bereiken.