Jack Reacher, de man die dakloos door Amerika zwerft, heeft al sinds enkele boeken een doel: hij is op weg naar Susan Turner. Zij vervult de functie bij de militaire politie die hij ooit had. Reacher heeft haar alleen nog maar over de telefoon gesproken, maar was direct gecharmeerd van haar. Onderweg kwam hij nog enkele problemen tegen, wat weer een paar boeken opleverde, maar nu is het eindelijk zover: in Ga nooit terug  is Reacher op zijn eindbestemming aangekomen en verwacht hij Susan Turner te ontmoeten.
Dat valt tegen. Susan Turner is nergens te bekennen. Daarentegen ontmoet Reacher wel een hogergeplaatste die hem confronteert met een rechtszaak die tegen Reacher wordt aangespannen. In het verleden zou hij een verdachte te hard hebben aangepakt met alle gevolgen van dien. En alsof dat nog niet genoeg is, beweert een vrouw dat een gezellig avondje met Reacher gevolgen heeft gehad. Problemen genoeg dus. Reacher staat voor de keuze: vechten of vluchten. In Reachers geval is er dan maar één keuzemogelijkheid.
Na 17 boeken verveelt Reacher nog steeds geen moment. Lee Child weet als geen ander wat hij zijn lezers moet voorschotelen. De plot steekt zoals altijd goed in elkaar en staat met de goed gedoseerde actiemomenten garant voor veel leesplezier. Natuurlijk laat Lee Child zijn personage weer een paar keer tegenover een overmacht aan tegenstanders staan, waarbij de uitkomst al bekend is. Toch krijgt Reacher van Child dit keer geen kans om de ongenaakbare held uit te hangen. Daarvoor wordt hij in Ga nooit terug  aan te veel persoonlijke zaken blootgesteld, waarbij zijn eigen levensstijl ter discussie staat. Is het mogelijk dat Reacher zich gaat settelen?