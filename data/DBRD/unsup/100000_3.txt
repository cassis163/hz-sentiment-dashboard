De uit het Antwerpse afkomstige, en in de Provence verblijvende, Patrick Conrad is al zijn hele leven in de ban van het gschreven woord. Hij gaf zijn studies op om zich al snel volledig toe te leggen op het schrijven van verhalen, poëzie, scenarios, columns en artikelen. Zijn eerste boek dateert al uit 1963, maar pas in 1994 publiceerde hij Limousine, zijn eerste spannende boek.
Met het uit 2007 daterende Starr - de achtste thriller van zijn hand.- sleepte de auteur de Diamanten kogel in de wacht: de Vlaamse prijs voor het beste origineel Nederlandstalige boek van het jaar.
In het verhaal volgen we Antwerpenaar Victor Cox, wiens leefwereld alleen maar uit film bestaat. Hij is professor filmgeschiedenis, notoir filmkenner, verwoed verzamelaar van filmprops. Alle gebeurtenissen in zijn leven associeert hij met filmscènes.
Als zijn echtgenote verdrinkt, zijn nieuwe vriendin verdwijnt en een aantal vrouwen uit zijn kennissenkring op identieke wijze vermoord worden op dezelfde wijze als in al dan niet bekende filmscènes, is hij de voor de hand liggende hoofdverdachte. Victor probeert de politie te overtuigen van zijn onschuld, maar realiteit en fictie beginnen in zijn hoofd zo door elkaar te lopen, dat hij op den duur zelf begint te twijfelen aan zijn onschuld.
Dit boek leest ontzettend vlot. Zo vlot zelfs dat er een hoge mate van oppervlakkigheid ontstaat, die soortgelijk is aan het gebrek aan diepgang bij de meeste films. Scène na scène wordt, tegelijk met een referentie naar een soortgelijke scène op het witte doek, op de lezer afgevuurd. Het gaat zo snel voorruit dat  zoals bij het uit het raam kijken van een rijdende trein het landschap verwordt tot een wazige verzameling strepen, de spanning totaal verloren gaat.
Alles, verhaallijnen en geloofwaardigheid inbegrepen, wordt opgeofferd aan de liefdesverklaring van de auteur aan het celluloid. Het boek ademt dan ook de typische sfeer uit van de films uit de tijd dat deze enkel bestond in grijstinten. Dezelfde sfeer die teruggevonden kan worden in Stand-In van Bavo Dhooge.
Starr is geen spannend boek tegen een achtergrond van films, maar een ode aan de film, acteurs en hun rollen, aan elkaar gelijmd door een misdaad thema. Cinefielen zullen dan wellicht ook meer plezier aan het boek beleven dan thrillerliefhebbers.