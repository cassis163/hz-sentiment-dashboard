Ethan Hawke (1970) is vooral bekend als acteur. Zo heeft hij onder andere in Training Day, Lord of War, Hamlet en Boyhood gespeeld. Voor vier van zijn films is hij genomineerd voor een Oscar, waaronder ook voor Boyhood. Met deze film sleepte hij meerdere nominaties in de wacht, maar hij heeft eigenlijk geen grote prijs gewonnen. Dat hij naast zijn acteurscarrière ook nog boeken schrijft, is minder bekend. Zo heeft hij in 1996 The hottest state geschreven en in 2002 Ash Wednesdays. Hier is nu Leidraad voor een nobel leven bijgekomen.

Leidraad voor een nobel leven is een boek in klein formaat. Het boek bevat een brief van een man, Sir Thomas Lemuel Hawke, een (mogelijk) verre voorvader van Ethan Hawke. Deze man schreef de brief in 1483 aan zijn kinderen, omdat hij vermoedde er niet meer te zijn om hun jeugd mee te maken. Hij was bang dood te gaan in een volgende veldslag, waar er in die tijd veel van waren en wat ook zou gebeuren. Sir Thomas overleed na het schrijven van de brief bij de Slag van Slaughterbridge in 1483.

Hij tekent zijn memoires op. Die beginnen als jonge jongen die geen doel in zijn leven heeft en rottigheid uitvreet. Hij zoekt heil bij zijn grootvader, die hem op zeventienjarige leeftijd aanneemt als schildknaap. Hij wordt onderwezen in het ridderschap en krijgt een lijstje mee: 'Leidraad voor een nobel leven'. Sir Thomas volgt zijn grootvader in slagvelden, verre reizen en alledaagse gebeurtenissen. In al deze gebeurtenissen leert hij waardevolle lessen, waar nederigheid, eenzaamheid en rechtvaardigheid er enkele van zijn.

Het boek heeft wat weg van een middeleeuwse versie van de Alchemist van Paulo Coelho. Het is, met name omdat het geschreven is als een brief van een vader aan zijn kinderen, in eenvoudige, bijna kinderlijke taal geschreven. Desalniettemin zit het vol met eenvoudige levenslessen, die echter door hun eenvoud soms des te moeilijker na te leven zijn. Zo is de les van vertrouwen bijvoorbeeld: “Soms moet je minder weten om meer te begrijpen.” De lessen worden opgefleurd door mooie tekeningen van dieren die een schildknaap in opleiding tot ridder tegen kan komen op zijn reizen. Leidraad voor een nobel leven om als ridder door het leven te gaan is een leuk boek, voor jong en oud. Het laat je reflecteren op je eigen ridderschap, waardoor je de lessen zeker nog een aantal keer terug zult halen in situaties die zich voordoen in je leven.