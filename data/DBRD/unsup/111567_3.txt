Vluchtgedrag had ik besteld bij de bibliotheek na alle lovende berichten op Watleesjij.nu en Dizzie. Bij CrimeZone kreeg het boek 5 sterren. Ik had nog nooit iets van Loes den Hollander gelezen. Best lastig om deze thriller te recenseren zonder de clou te verklappen.

We maken kennis met de 38-jarige Lotte Vondel. Zij is de vertelster van het verhaal. Ze heeft een gewone baan, maar heeft met haar man Jan ook succes met het schrijven van een roman en een thriller. Lotte heeft geschreven en Jan heeft geredigeerd, maar naar de buitenwereld doen ze alsof ze samen schrijven onder de naam Jalot. Dan verlaat haar man haar en blijkt samen te wonen met een man. Lotte ontdekt dat ze zwanger is, maar ze heeft geen idee hoe dit kan, want ze heeft al tien maanden geen seks gehad. Er is sprake van een scheiding, maar die wordt steeds uitgesteld. Er gebeuren rare dingen in huis, spullen in haar huis verdwijnen, worden verplaatst of worden ergens anders teruggevonden. Dit is het begin van een reeks gebeurtenissen, die erop zijn gericht om Lotte te stuipen op het lijf te jagen. Insluipingen, bedreigingen en moord worden niet geschuwd.

Haar schoonvader belt haar op omdat hij over Jan wil praten. Jan zegt, dat zijn vader hem vanwege zijn geaardheid wil onterven. Lotte gaat naar het huis van Jans vader. De deur staat open en ze vindt haar schoonvader, die zich door het hoofd heeft geschoten. Tot haar verbazing staan haar slippers, die ze kwijt was, bij haar schoonvader op de trap. Bij de crematie is er een vreemde bezoekster: de moeder van Jan, terwijl hij beweerde, dat zij overleden was. Zij blijkt een tijd geleden haar gezin in de steek gelaten te hebben. Lottes moeder en Evelien raken in contact en het lijkt een hartelijke vrouw te zijn. Ze vertelt over het slechte huwelijk met Jans vader. Je vraagt je af welke moeder haar gezin in te steek laat en waarom.

Lotte wil weer een nieuwe thriller schrijven, maar wil nu alleen als schrijver op het boek komen te staan. Jan wil de samenwerking doorzetten. Hij wilde wel stoppen met het huwelijk, maar niet met het schrijverschap, dat het nodige geld oplevert. Als Lotte een miskraam krijgt, blijft ze een nacht bij haar moeder slapen. Dan wordt er bij haar thuis ingebroken en de laptop wordt gestolen, waar een deel van haar nieuwe boek op staat. Annette, een goede vriendin, zou bij haar komen logeren en is die avond gearriveerd. Nu blijkt, dat zij is neergestoken. Ze wordt naar het ziekenhuis gebracht en raakt in een coma. Was het de bedoeling, dat Lotte werd vermoord? Annette lijkt toch zo veel op Lotte en is het een vergissing?

Inmiddels heeft ze Adam ontmoet, de vriend van Jan tijdens de presentatie van de tweede thriller. Ze vindt hem niet sympathiek. Met Cas, een man die ze ontmoet heeft bij een bezoek aan Evelien (zoon van haar tweede man) beleeft ze een romance. Als Lotte de scheiding toch wil doorzetten, gebeuren er nog vreemdere dingen. Er is in haar verleden iets gebeurd, dat een grote invloed op haar leven heeft. Ze ontwijkt het en toont vluchtgedrag, maar ook in normale situaties is ze heel onzeker. Al snel ontdekt Lotte wie de oorzaak van de dreiging is. Kan Lotte dit gevecht wel aan?

Loes den Hollander besloot in 2006 om haar carrière in de gezondheidszorg vaarwel te zeggen. Vanaf dat moment ging ze zich helemaal toeleggen op het schrijven. In een interview bij Crimezone verklaart ze dat haar vijf jaar in de psychiatrie de basis zijn geweest voor alles wat ze nu schrijft.

Vluchtgedrag zou ik willen omschrijven als een psychologische thriller. Vooral de titel vind ik zeer pakkend. Lotte blijft steeds weer vluchten. De korte hoofdstukken maken het verhaal makkelijk te volgen. Het leest zeer vlot en heeft zeker de nodige spanning om te willen blijven doorlezen. De schrijfstijl bestaat uit korte zinnen zonder al te veel omschrijvingen. Er gebeuren, naar mijn idee, teveel toevallige dingen. Ik vond het niet echt een topthriller, die je altijd bij zal blijven, eerder zeer aangenaam tijdverdrijf. Dat kwam goed uit, want ik heb het in één dag tijd uitgelezen, toen ik ziek op bed lag.