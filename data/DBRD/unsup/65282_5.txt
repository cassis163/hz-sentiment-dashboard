"Gloeiende, draderige rode slierten spatten over Charlottes hoofd en spetterde tegen de zijkant van Samantha's hals en gezicht." ~ p27.

Karin Slaughter is een van de weinige auteurs die bij mij echt niets fout kan doen. En ook met dit boek heeft ze weer alles uit de kast weten te halen en zichzelf overtroffen. Wat een verhaal!!! Wederom bewijst ze dat de titel Queen of Crime echt aan haar toebehoort.

"Voor ze het wist, barstte ze in tranen uit, snikte ze zo hard dat ze zich met haar hoofd in haar handen vooroverboog, omdat het verdriet te zwaar was om te dragen." ~ p106.

Het verhaal begin 28 jaar geleden door je op spectaculaire wijze het verhaal te vertellen van de zusjes Quinn. Een dag die alles veranderde in hun toch al rommelige leven, en die het einde betekend van hun moeder Gamma. Nu, 28 jaar later zie je de invloed van die dag wanneer Charlie getuige is van nieuwe, heftige aanslag. Karin Slaughter is echt meester in het schrijven van kleine puzzelstukjes, die tijdens het lezen op hun plak vallen. En wanneer dan alles eenmaal op tafel ligt, weet ze je alsnog omver te blazen met de details. Verleden en heden weet ze op een mooie manier in balans te houden, en door een wisselend perspectief krijg je als lezer steeds een beter beeld van het verhaal. Tot op de laatste bladzijde word je aandacht vastgehouden, en zelfs na de laatste punt wil je eigenlijk nog niet stoppen met lezen. De personages zijn sterk neergezet met al hun littekens en ervaringen, en even lijkt het alsof je ze ook daadwerkelijk kent. Op een veilig afstand ben je als lezers deel van het verhaal, voel je de woede, het verdriet en de machteloosheid. Dit is hoe een goede thriller moet zijn!

"Ze dwong zichzelf naar haar moeder te kijken, want ze wilde nooit vergeten wat deze klootzakken hadden gedaan." ~ p190.

Vanaf het aller eerste boek dat ik van Karin Slaughter las was ik al fan. Haar manier van schrijven, het tot in detail beschrijven van de meest bizarre dingen, de horror die haar personages overkomen maakt haar voor mij echt de beste thriller auteur die er is. Met Goede Dochter heeft ze zichzelf overtroffen, en kan ik echt zeggen dat dit haar beste stand alone tot dusver is! Een absolute aanrader voor alle thriller fans!