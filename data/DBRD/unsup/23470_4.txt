Dit boek was ik al een paar keer tegen gekomen op mijn zoektocht naar nieuwe titels. Ik kende Judith Visser echter helemaal niet en eigenlijk sprak de omslag me helemaal niet aan. Laatst las ik ergens dat omslagen vaak niks (schijnen te) zeggen over de inhoud van het boek, en vlak daarna kwam ik weer dit boek tegen. Tijd dus om het te kopen en te ervaren of de omslag me in dit geval inderdaad op het verkeerde been heeft gezet.

Het verhaal start met een weemoedige Milla, starend naar vakantiefoto's van vriendinnen in Salou, terwijl zij nog niet zonder ouders op vakantie mag. Als tussenoplossing mag Milla haar hartsvriendin Claire meenemen naar Menorca, waar Milla en haar ouders de zomervakantie gaan doorbrengen.

Clair en Milla zijn twee typische tienermeisjes op vakantie. Meteen de eerste dag valt Clair als een blok voor Max en doet er alles aan om tijd met hem door te brengen. Terwijl Milla niet 's avonds wil gaan varen met Max en zijn vrienden, wil Clair niets liever en ze verzint dan ook een smoesje waardoor ze er stiekem tussenuit kan knijpen. Laat in de nacht komt Clair drijfnat terug in het hotel en beleeft die nacht - en de daaropvolgende dagen - een verschrikkelijke groepsverkrachting mentaal telkens weer opnieuw.

Terug thuis kan Clair er met niemand over praten, maar de nachtmerries blijven maar terugkomen. Na een paar dagen kan ze het niet meer aan en ontneemt zichzelf het leven. Milla is radeloos, kapot van verdriet en zint op wraak jegens de drie jongens die de bewuste avond samen met Clair op de boot zaten.

Het verhaal, waarin wraak het onbetwiste thema is, is vlot en beeldend geschreven, spannend en bovenal heeft toch wat onverwachte wendingen. Een groot gedeelte van het verhaal gaat over het willen nemen en het daadwerkelijk nemen van (eer)wraak en het aanbrengen van letsel aan een ander. Dit thema wordt opgesierd door motieven als trauma, seksualiteit en verkrachting. Het plot en het taalgebruik zijn perfect afgestemd op de YA doelgroep, maar ook de volwassen lezer kan hier fijne uurtjes aan beleven.

Ik heb me inderdaad te lang laten leiden de omslag, die per saldo niks van doen heeft met de inhoud van het verhaal. Omdat het verhaal zich grotendeels afspeelt in de zomer en op een vakantie-eiland betitel ik dit boek als 'heerlijke vakantieroman'.