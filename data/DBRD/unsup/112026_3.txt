IJskoud - Isa Maron
Deel 2 van De Noordzee Moorden
Genre - Thriller
ebook - 320 pagina’s
Uitgever: The House of Books
ISBN: ebook 978 90 488 2271 3
Verschenen - December 2014


Korte inhoud;
Op een koude novemberdag worden de doorgewinterde rechercheur Maud Mertens en de jonge Kyra Slagter weer samengebracht door een mysterieuze zaak. Twee jonge kinderen verdwijnen op bijna hetzelfde moment. Hoewel de politie met man en macht onderzoek doet, kan dat niet voorkomen dat er de volgende dagen meer kinderen ontvoerd worden. Er is geen enkele connectie tussen de verdwijningen: ze vinden overal in West-Nederland plaats, de kinderen zijn tussen de acht en twaalf jaar oud en er wordt geen losgeld geëist. Diverse Amber Alerts leveren niets op. Hoe meer kinderen verdwijnen, hoe groter de onrust in het land wordt.

Cover;
Op de cover heel veel tekst, maar toch springt een (naakte) pop op het strand in het oog. Dit doet mij vermoeden dat het boek met kinderen te maken heeft. De titel IJskoud staat in grote letters in het midden met daarboven de naam van de auteur in groen. Onderaan lees ik dat het een thriller is en verder lees ik ‘De Noordzee Moorden’. Ik weet dat het deel twee is in een reeks, maar dit vind ik op de cover nergens terug? Aangezien het een ebook is kan ik de achterflap niet lezen, simpelweg omdat die er niet is. Na het lezen van het boek snap ik de naakte pop op het strand, al is het dubbel en misschien wat vergezocht? Voor IJskoud zijn er verschillende invalshoeken die in het boek aangehaald worden.
Ik geef de cover een 6.

Samenvatting;
Op een paar uur tijd worden in Amsterdam twee jongetjes ontvoerd. Jesse, het oppaskindje van Sophie, de beste vriendin van Kyra Slagter en Thomas die verplicht mee is naar Artis op een verjaardagsuitstapje voor zijn zus. De volgende dagen verdwijnen er nog kinderen en in korte tijd staat heel het land in rep en roer. Rechercheur Maud Mertens, die met het onderzoek belast is, zit met de handen in het haar. Geen enkel aanknopingspunt, er wordt geen losgeld gevraagd, de kinderen zijn spoorloos en worden op klaarlichte dag ontvoerd. Verder spookt er een zaak uit het verleden door haar hoofd waar zij een enorme inschattingsfout maakte en deze keer wil zij kost wat kost op tijd zijn. Een grootscheepse actie wordt op touw gezet en met man en macht wordt gezocht naar de verdwenen kinderen. Als één van hen vermoord teruggevonden wordt, beseffen ze dat de ontvoerders voor niets terugdeinzen.

Ondertussen graaft Kyra verder in haar onderzoek naar haar vermiste zus Sarina en brengt dit haar naar Norderney, een Duits Waddeneiland. Daar doet zij een ontdekking en ze is er vast van overtuigd dat haar zus dit puzzelstukje voor haar daar achtergelaten heeft.

***

De auteur heeft mij met dit deel aangenaam verrast. Deel 1 kon mij niet echt boeien, maar IJskoud heb ik bijna in één ruk uitgelezen. Ik zat direct mee in het verhaal, vanaf de eerste bladzijde. Waren de karakters in deel 1 oppervlakkig, zijn ze nu degelijk uitgewerkt. Vooral Maud Mertens is in IJskoud een vrouw die er staat en weet wat ze wilt. Ik had tijdens het lezen ook het gevoel dat het een vrouw van vlees en bloed is. Ze is door de auteur erg menselijk neergezet, dit in tegenstelling tot deel 1. De rol van haar echtgenoot en dochter is echter weer beperkt gebleven, maar doordat het verhaal over Maud en haar denkwereld gaat heeft het mij deze keer niet gestoord. Kyra haar rol was deze keer minder drukkend op het verhaal en meer realistisch. In Galgenveld was zij echt wel de bemoeial in het onderzoek, maar nu heeft zij zich afzijdig gehouden en kregen we als lezer een kijk(je) op haar opleiding forensische recherche en haar gedreven onderzoek naar haar verdwenen zus Sarina.

Het boek bestaat ook nu weer uit twee verhaallijnen, doch in mindere mate. De schuingedrukte verhaallijn verteld nog altijd de historie over de verdwenen zus. Als lezer hebben we weer enkele puzzelstukjes en vraagtekens bijgekregen, maar met nog twee delen te gaan in deze serie zal Maron langzaamaan ook naar die plot toewerken. Ik heb nog geen idee welke kant het op kan gaan?

De hoofdmoot in dit boek is de ontvoering van de kinderen met daartussen geweven het verhaal dat in Maud haar hoofd spookt; “Zóveel blauwe plekken had ze nou ook weer niet”. Door een inschattingsfout in een zaak uit het verleden is Maud extra gedreven om deze kinderen op tijd te redden en gaat ze voluit! Het onderzoeksteam heeft totaal geen idee waarom deze kinderen ontvoerd zijn, maar eens ze ontdekken dat ze allemaal hoogbegaafd zijn, komt de zaak in een stroomversnelling. De plot is goed opgebouwd en wordt zeker niet te vroeg prijsgegeven. De spanning blijft tot de laatste bladzijden. Het verhaal heeft me getriggert en me bezig gehouden, ook tijdens het lezen. Ik stond bij momenten in de schoenen van Maud en kon haar radeloosheid bijna voelen.

Het boek is geschreven met vlotte pen, korte zinnen met hedendaags taalgebruik.
Ik vind het een typisch Nederlands boek/verhaal. Om maar een voorbeeldje te noemen ‘hema-worst’, hoe meer Nederlands kan het zijn? Heb ik mij daar aan gestoord, zeer zeker niet. Door het hedendaagse taalgebruik is het boek ‘menselijk’ en in de tijd van ‘nu’ geschreven, daardoor leest het ook makkelijk weg. Waar ik het wel moeilijk mee heb is het feit dat een rechercheur een zakje wiet uit haar keukenkastje haalt en dit ook daadwerkelijk rookt......

Alhoewel ik na Galgenveld niet de intentie had dit boek te lezen, kijk ik nu toch uit naar deel 3.
De opbouw van dit verhaal en de schrijfstijl waren anders, meer samenhangend, spannender....... Ik kan het moeilijk verwoorden?
Na IJskoud te hebben gelezen verwacht ik dan ook dat het volgende deel weer net iets beter wordt, daarom geef ik voor dit boek 3,5 ster.

De lat ligt weer iets hoger, Isa Maron, verras mij met deel 3!!

Karin Teirlynck
team De Perfecte Buren
http://perfecteburenleesclub.blogspot.nl