In het idyllische plaatsje Shipcott wordt een oudere en ernstig gehandicapte vrouw in bed vermoord. De plaatselijke politieagent Jonas Holly tast volslagen in het duister over toedracht en dader. Het politieonderzoek wordt overgenomen door een politieteam uit de grote stad dat onder leiding staat van de arrogante inspecteur Marvel. Er vinden nog een aantal moorden plaats maar de dader laat geen enkel spoor achter waarmee het politieteam kan werken.

Jonas Holly is getrouwd met Lucy die aan de ziekte multiple seclerose lijdt. De ziekte is in een vergevorderd stadium en Lucy heeft niet lang meer te leven. De zorg die Jonas haar moet geven en de vernederingen van inspecteur Marvel die hij moet ondergaan, maken het leven voor Jonas geen pretje. Dit frustrerende gevoel wordt nog versterkt omdat Jonas vanaf de zijlijn lijdzaam toezien hoe de "stadse" politiemensen er niets van bakken.

Opgesloten is de tweede misdaadroman van Belinda Bauer. Haar eerste boek Rusteloos land werd alom geprezen en was hoog niveau. Een ingetogen, ontroerend en mooi geschreven verhaal over de zoektocht van de 12-jarige Steven naar de plek waar zijn vermoorde oom Billy begraven zou zijn.

Hoe anders is het gesteld met Opgesloten. Het gegeven van het verhaal is origineel, de karakters van Jonas Holly en inspecteur Marvel worden goed uitgewerkt, de kleinburgerlijke sfeer die de kleine plattelandsgemeenschap van Shipcott karakteriseert komt goed naar voren en toch mist het boek in mijn beleving overtuiging. Het verhaal wordt nergens spannend en ik heb problemen met (soms kinderlijke) taalgebruik. Zo mooi als dat was in Rusteloos land zo simpel is het af en toe in Opgesloten.

Belinda Bauer heeft met Opgesloten een redelijk goede misdaadroman geproduceerd maar zij is er niet helemaal in geslaagd om de potentie die het plot biedt volledig te benutten. Dat is jammer want zij kan meer en hopelijk komt dat terug in haar volgende boek.

Â© 2012 Joop Liefaard.