Doordat ik Mirjam Hildebrand volgde vanaf het moment dat Voorlopers uitkwam, werd ik benieuwd naar wat deze collega-auteur had geschreven. Hoewel ik vooraf dacht dat een Young Adult boek me wellicht minder zou aanspreken was daar niets van waar. Het is me door Mirjam ontzettend makkelijk gemaakt om me goed in te leven in de slimme en gevoelige 15-jarige Emma, niet in de minste plaats omdat het verhaal vanuit haar perspectief is geschreven. En dat perspectief - haar gedachten en gevoelens - zijn simpelweg heel geloofwaardig. Ik kreeg zelfs een beetje leuke kriebels van de ontluikende liefde in het verhaal. De spanning van het onbekende en de voorzichtige toenadering, je zou er bijna weer even vijftien voor willen zijn!
Wat ik ook mooi vind, is dat er bedoeld of onbedoeld best krachtige boodschappen in het boek zitten voor jonge lezers die zich identificeren met Emma. Over het ‘anders zijn’ en toch gelijkgestemden vinden, over contact maken en jezelf daarin kunnen beschermen door niet iedereen toe te laten tot je diepste gedachten. Over in je kracht staan, op jezelf vertrouwen en nieuwe dingen proberen (zoals met het eten). Ook wat betreft aanwezig zijn in het ‘hier en nu’ en jezelf kalmeren in moeilijke situaties geeft Emma subtiel het goede voorbeeld. Ik weet overigens niet of dit de bedoeling was van de auteur, wellicht is het gewoon een leuke bijkomstigheid.
Ik moet helaas wel concluderen dat het bovennatuurlijke toch niet echt mijn ding is. Daardoor had ik wat moeite om in het verhaal te komen en heb ik het boek zelfs een tijdje weggelegd. Maar omdat ik dit al wist toen ik het boek oppakte, kan en ga ik ‘Voorlopers’ daar natuurlijk niet op afrekenen. Wat Mirjam Hildebrand heeft bedacht is namelijk wel heel knap, origineel en klopt tot in de puntjes. Ze heeft alle elementen van de Voorlopers tot in detail uitgewerkt en verweven met een interessant plot dat mijn aandacht wist vast te houden tot het einde. De prettige vlotte schrijfstijl en het feit dat het verhaal eigenlijk nergens stagneert helpt daar enorm aan mee. Voor de doelgroep en liefhebber van het bovennatuurlijke een boek dat je niet wilt missen!