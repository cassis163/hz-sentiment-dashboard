Stad van Beenderen is het eerste deel van de zes boeken tellende Kronieken van de Onderwereld-serie, die wordt uitgebreid met meerdere boekenseries die zich afspelen in dezelfde wereld.

De 15-jarige Clary kan van de een op de andere dag dingen zien die andere mensen niet zien. Zo is ze getuige van een moord, maar niemand anders blijkt deze mensen te kunnen zien. Op een avond verdwijnt Clary’s moeder en wordt Clary aangevallen door een demon. Een jongen genaamd Jace vertelt haar over de Schaduwjagerswereld, en Clary blijkt daar ook onderdeel van te zijn…

Het begin van het boek was nogal cliché voor mij. Het normale meisje blijkt niet zo normaal te zijn als ze dacht… Dat hebben we wel vaker gelezen. Maar naar mate het verhaal vordert, krijgt het boek zijn eigen identiteit. De wereld van de schaduwjagers is origineel en goed uitgedacht. De wezens in de schaduwjagerswereld zijn erg interessant en daarbij ook hun onderlinge rivaliteit. De vampiers en de weerwolven mogen elkaar niet, maar dan heb je ook nog de vete tussen de zogenaamde Benedenlingen (heksenmeesters, vampiers, weerwolven) en de Schaduwjagers.

Het verhaal zit goed in elkaar, de plottwists zijn erg verwelkomend en onverwacht (al heb ik de serie gezien voordat ik aan het boek begon, dus heb ik veel spoilers meegekregen). Ik irriteerde me wel aan Clary’s naïviteit. Hoe kan ze nou niet doorhebben dat haar beste vriend gevoelens voor haar heeft?

Het begin van het verhaal kwam wat traag op gang, maar daarna wordt het verhaal spannend. Je komt boeiende personages tegen en komt steeds meer te weten over het verleden van Clary en haar moeder. Het einde van het boek maakt dat je deel twee móét lezen. Dus dat is ook wat ik ga doen, Stad van Vuur staat al klaar in mijn boekenkast!