Begin dit jaar ben ik vanuit Rotterdam samen met Tycho Scholten en zijn vader terug gereden naar Zevenaar. Tijdens de reis zijn we met z’n drieën gaan brainstormen over het boek en werd ik meer en meer geïntrigeerd door ‘Pangaea: verloren wereld’. Waarom?
Om te beginnen vanwege de fantasierijke en gedetailleerde uitwerking van de wereld, waarin het verhaal zich afspeelt. Er worden verschillende koninkrijken op een overtuigende wijze beschreven, waardoor de lezer het voor zich ziet. Tijdens de boekpresentatie liet de auteur verschillende versies zien van de landkaart van zijn wereld en daarmee de ontwikkeling: de volgende versie was steeds gedetailleerder en daardoor werd het geheel ook realistischer.
Daarnaast is er een overeenkomst met ‘Rheya’ van Arwen Mannens. Beide schrijvers maken gebruik van de letter X in de naam van hun hoofdpersoon, die het onbekende tegemoet gaat treden. Het verschil is dat bij Xugan deze tocht als boodschapper bijna iets profetisch heeft en wereldse motieven bij Mannens gaat het om het op zoek zijn naar zichzelf en is de beweegreden meer spiritueel.
Hoewel de schrijver de nadruk legt op de tocht die Xugan maakt, maakt de jonge held ook persoonlijk een mooie ontwikkeling door. Alle gebeurtenissen die hij tijdens de reis doorstaat vormen hem. Op het einde vindt er een ommekeer plaats, die niet anders dan een grote invloed kan hebben op Xugan. Helaas zal dat pas in het tweede deel aan bod komen.
Dus ‘Pangaea: verloren wereld’ is een intrigerend boek dat is geschreven door een talentvolle debutant. Ik verheug me in ieder geval op het volgende boek, ook al zal dat nog even op zich laten wachten. #pangaea #tychoscholten #uitgeverijzilverbron