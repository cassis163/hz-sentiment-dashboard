Iedereen die nu nog niet weet wie Jonathan Karpathios is, heeft niet goed opgelet. Daarom gaan we dat niet meer herhalen. Je kunt altijd op zijn website kijken en daar alle informatie vinden over wie Jonathan is, zijn missie in dit leven, zijn restaurant, zijn werk en zijn boeken.
Kijk, zijn boeken. Daar gaan we het wel over hebben want zijn tweede boek Echt Eten 2 – Als Jon in Frankrijk is verschenen. Het boek ziet er hetzelfde uit als zijn eerste kookboek. Stevige en dikke hardcover met veel mooie foto’s, informatie en heerlijke recepten. Ook dit boek ruikt onaangenaam. Net als het eerste. Dat heeft wellicht te maken met de combinatie drukinkt en papier. Gelukkig slijt dat wel na verloop van tijd.

Echt Eten 2 – Als Jon in Frankrijk is een reis naar het platteland van Frankrijk, naar vrienden van Jon, en vertelt over hun manier van leven en omgaan met het land. Het boek begint met een voorwoord over hoe het allemaal zo gekomen is met Jon Karpathios en Frankrijk. Van een haat-liefdeverhouding naar alleen maar liefde. Degene die bedacht heeft dat kleine witte letters op een zacht lila achtergrond wel een goed idee was moet strafregels krijgen.
Daarna komt, op een goed leesbare kleur achtergrond, een uitermate leuk hoofdstuk over het inrichten van “jouw vierkantemeter”. Hoe kun je een moestuintje aanleggen op één vierkante meter? Jonathan Karpathios legt het je helemaal uit. Dan volgen de recepten terwijl we tussendoor kennismaken met buren, kennissen, leveranciers en lokale boeren. Alles is keurig per seizoen gerangschikt zoals het hoort en interessante achtergrondinformatie over de gebruikte ingrediënten. Helaas af en toe weer in die witte letters op een zachte lila achtergrond. Maar gelukkig lang niet alle pagina’s zijn in deze kleuren.

Chutney van appel en zoete ui
Basisrecept voor 700 gr
Bereidingstijd 45 minuten

1 zoete ui
1 rode paprika
1 gele paprika
500 gr Granny Smith-appels
2 eetl. citroensap
1 eetl. zonnebloemolie
1 eetl. kerriepoeder
1 theel. cayennepeper
3 eetl. honing
3 eetl. ciderazijn
3 eetl. fijngehakte korianderblaadjes
Extra nodig: gesteriliseerde weckpot

Snijd de ui en beide paprika’s in blokjes. Snijd de appels in kleine blokjes, besprenkel ze met citroensap en zet ze in een apart bakje weg.
Verhit de olie in een pan en bak de uien en de paprika lichtjes aan. Doe de kerrie en de cayennepeper erbij en laat mee zweten.
Voeg de honing toe en breng aan de kook. Blus af met de azijn en laat 5 minuten inkoken.
Voeg de appel toe en laat die even mee koken, maar niet te lang; de appel mag geen moes worden.
Laat afkoelen en roer de korianderblaadjes erdoor.

Ik heb een zwak voor chutneys, dressings en dergelijke dus vandaar dat de keuze op dit recept is gevallen. Maar ciderazijn heb ik niet in huis. Witte wijnazijn gaat ook prima. Ook gebruik ik geen weckpot maar een gewone gesteriliseerde glazen pot. Zo'n chutney als deze bewaar ik niet. Die is binnen een week op. 
Je zou aan dit recept kunnen afleiden dat er in dit boek veel simpele recepten staan. Dat is zeker niet het geval. Een deel van de recepten valt niet in de categorie “simpel” maar is meer geschikt voor de wat meer geroutineerde (hobby)kok. Het grootste deel is echter goed te maken voor iedereen en vrijwel allemaal heel puur en een beetje bijzonder. Net even anders dan anders. Gelakte eend à la Santi, gepofte biet met appelchutney en hazelnoten en ook de zoetliefhebbers zijn niet vergeten en zullen heerlijke recepten aantreffen. Voldoende groente uiteraard zoals je verwacht van Jon Karpathios. Tot mijn grote plezier een recept voor gebakken crosne met knoflook en peterselie. Hoogste tijd dat we deze vergeten groente eens wat vaker zien. Heel mooi boek van een heel mooi mens.