11 jul 2010
Na Bangkok Boy schreef Carry Slee een tweede Young Adult thriller: Fatale liefde.

Liz en Amber dromen erover samen een modezaak te beginnen met hippe kleding, door hun ontworpen en gemaakt. Zij doen kennis hierover op aan de Modeacademie waar ze weldra hopen af te studeren. Als Amber een aanzienlijk bedrag erft van haar tante lijken de dromen werkelijkheid te worden. De relatie die Liz en Amber onderhouden met hun vrienden: Djawad en Leon zorgt niet voor de stabiliteit waarop ze allebei hopen. Misverstanden, achterdocht, drugs,onverwerkt verleden, seks met dramatische gevolgen zorgen voor grote vertwijfeling bij Liz en Amber.

Met deze Young Adult thriller bereikt Carry Slee de opgroeiende jeugd. Zij doet dat met een voortvarende actuele schrijfwijze. De leefomstandigheden en omgeving zullen herkenbaar zijn. De relatie met ouders, vrienden zal tot de verbeelding spreken. Ook de valkuilen van drugs, seksuele omgang en foute keuzes komen in Fatale liefde aan bod. Zoals de titel Fatale liefde doet vermoeden is de finale tragisch maar blijft vriendschap en liefde toch hoop geven.

Ik vond het een prima en onderhoudend boek om te lezen en draag het met liefde over aan mijn bijna zestienjarige dochter.