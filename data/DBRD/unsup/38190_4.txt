Toen ik ‘Zwaard van glas‘ had gelezen, zei ik dat ik misschien niet verder hoefde te lezen in deze serie. Na het lezen van ‘Koningsval’ ben ik wel blij dat ik dit boek toch heb gelezen. Wat een verademing na ‘Zwaard van glas’. Mare is in dit deel minder afstandelijk, ze toont echt meer emoties dan in het vorige boek. Daarnaast vond ik ook niet dat Mare van alles probeerde en uiteindelijk faalde.

Ja, Mare is een vechter en in het begin van dit boek is zij gevangen door Maven, maar ze geeft niet op en houdt moed. Ondanks haar uitzichtloze situatie en de dingen die zij voor Maven doet, merk je dat ze een vechter blijft. Daarnaast wisselen de perspectieven in dit boek ook. Je leest over Marieke, die zich bij het Rode leger heeft gevoegd en over Evangeline, de verloofde van Cal. Dat maakt het eigenlijk nog interessanter. Evangeline, die in de vorige delen Mare’s vijand was, wordt op deze manier een stuk menselijker (als dat mogelijk is).

Daarnaast vond ik dit deel ook zeker spannender, met name de laatste 200 bladzijdes. Ik wil niet teveel verklappen, maar er wordt behoorlijk veel in gevochten, maar er zit ook wat emotie in. Dat vond ik fijn, want ook Mare wordt op deze manier wat menselijker en dat maakt toch het lezen een stuk fijner. Ik was in de veronderstelling dat de Red Queen serie een trilogie zou zijn, maar het blijkt een kwartet te zijn. Mei van dit jaar komt het Engelstalige laatste boek uit en hopelijk de Nederlandse vertaling ook vrij snel. Ik ben in ieder geval benieuwd hoe deze serie afloopt en wil ook zeker het laatste deel lezen.

Waar ik ‘Zwaard van glas’ echt vond tegenvallen, is ‘Koningsval’ echt een stuk spannender en menselijker. De verschillende perspectieven maken het lezen afwisselend en het einde is spannend. Kom maar op met het vierde deel in deze serie van Victoria Aveyard!