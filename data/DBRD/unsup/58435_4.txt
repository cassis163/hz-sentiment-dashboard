KOPEN, KOPEN! De film gaat zo beginnen...,Met zijn eerste boek bewijst Elvin Post dat hij in feite een Nederlandse versmelting is van gerenommeerde Amerikaanse misdaadauteurs als George Pelecanos en Dennis Lehane. Nou is het nooit echt prettig voor een schrijver om meteen in een hokje geplaatst te worden, maar mijn observatie is alleen maar bedoeld om even de toon te zetten. Elvin Post heeft namelijk wel degelijk een geheel eigen stijl gevonden in zijn sprankelende debuutroman, maar tijdens het lezen kwamen de vergelijkingen met de bovenstaande auteurs toch bij mij bovendrijven. Het feit dat de hoofdrolspeler een zwarte crimineel betreft, de humor die zijn eigen plaats binnen het verhaal heeft gevonden, de werkelijk spetterende dialogen, het enorme tempo in het verhaal dat je tot doorlezen dwingt zonder ook maar enigszins het idee te krijgen dat je wordt opgejaagd. Met als ultieme afwerking de Amerikaans aandoende omslag van het boek, waardoor alle ingrediënten ook daadwerkelijk aanwezig zijn om te kunnen spreken van een waar meesterwerk. Want daar mogen wij mijns inziens zeker over spreken, aangezien het van begin tot eind genieten is blazen met dit onvoorstelbare debuut van Post. Groene Vrijdag is  met werkelijk alle respect  gewoon niet als een Nederlandse thriller te beoordelen aangezien het de kwaliteiten van de meeste vaderlandse auteurs simpelweg weet te overstijgen. Elvin Post kan zich met zijn debuutroman al bijna volledig meten met zijn Amerikaanse vakbroeders en het is dan ook terecht dat hij de allereerste debutant is die in Nederland met de Gouden Strop werd beloond.
In Groene Vrijdag is Winston Malone het zat dat hij de eindjes bijna niet aan elkaar kan knopen. Hij haat zijn werk op een geldkantoor en nadat zijn baas hem een beloofde salarisverhoging door de neus boort, kan hij de afbetaling van een driezitsbank niet meer opbrengen. Hij besluit daarom om zijn leven drastisch te veranderen en verzeild daarmee in de wereld van de in wapens handelende ijscoman Leo Rosa, diens zoon Jimmy en de dwerg Caesar Malvi. Zijn vrouw Cordelia volgt met grote tegenzin haar man en blijft hem doorlopend bestoken met kritische opmerkingen, in de hoop dat hij zijn verstand weer gaat gebruiken. Maar Malone heeft in zijn leven zoveel speelfilms gezien dat hij de realiteit een beetje uit het oog heeft verloren en denkt dat hij zijn kennis van het witte doek ook in de werkelijkheid feilloos kan toepassen. Wanneer Jimmy Rosa vervolgens een op het oog prachtig plan bedenkt om de vrouw en het zoontje van soapster Jack Gardner te ontvoeren, duikt Winston Malone meteen in het avontuur en rekent hij  net als in de film  op een goede afloop voor hem en zijn vrouw.
Elvin Post is zonder enige twijfel een enorme verrijking voor de Nederlandse misdaadliteratuur. Met Groene Vrijdag heeft hij een fabelachtig debuut gemaakt en het boek smaakt absoluut naar meer. Het is bijna onvoorstelbaar dat dit pas zijn eerste boek is en Groene Vrijdag heeft de belofte in zich dat Elvin Post tot nog veel meer moois in staat zal zijn. De fans van Pelecanos en Lehane moeten het zeker gaan lezen, maar in feite zou iedere liefhebber van thrillers er aan moeten beginnen. Zoveel talent is namelijk uiterst zeldzaam en moet dus zeker gekoesterd worden en dit boek verdiend het om in alle bestsellerslijsten terecht te komen. De personages zijn allemaal even mooi en origineel. De politie komt er nauwelijks aan te pas en alleen helemaal aan het eind verschijnen die heel even in beeld. Naast Malone is vooral de dwerg Caesar Malvi een hartverwarmend personage. Hij werkt als lijfwacht, nadat hij zijn carrière als professionele worstelaar zag eindigen. Pay Your Toll To The Troll is zijn levensspreuk en dat brengt hij uiteindelijk ook keurig in de praktijk.
Voor iedereen die dit boek nog niet kent: KOPEN, KOPEN, KOPEN! De film gaat zo beginnen...