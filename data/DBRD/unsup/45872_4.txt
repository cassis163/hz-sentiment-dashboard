In ‘Zonder jou’ vertellen Chantal en Priscilla van Gastel het verhaal van Valerie. Valerie bevindt zich, voor de tweede keer op een keerpunt in haar leven. Opnieuw is haar grote liefde Oscar daar debet aan. De eerste keer was jaren geleden, toen ze haar voorspelbare leven inruilde voor een vrijgevochten bestaan met hem.

De tweede keer wordt veroorzaakt doordat Oscar op het punt staat om Valerie en hun zoon Mick, te verlaten. Niet omdat hun liefde voorbij is, maar omdat Mick lijdt aan een persoonlijkheidsstoornis die zo ontwrichtend is dat Oscar het niet langer kan verdragen. Plotseling staat Valerie er alleen voor. Terwijl het gedrag van Mick angstaanjagend uit de hand loopt, probeert Valerie uit alle macht zichzelf en haar kind te beschermen. Maar hoe doe je dat, als het grootste gevaar van dit kind zelf afkomstig is?

Mijn visie
Chantal van Gastel is bij een groot lezerspubliek bekend als auteur van feelgood romans. ‘Zonder jou’ is een samenwerkingsproject met haar zus Priscilla en ik mag wel zeggen … een succesvolle samenwerking!

‘Zonder jou’ behoort tot een geheel ander genre dan waar wij Van Gastel van kennen. Het is een psychologische thriller en omvat veel kundig verwerkte mysterie. Of ik de toevoeging ‘thriller’ nu wel zo passend vind; eigenlijk niet. Het is, naar mijn mening, eerder een psychologische roman, maar ach, what’s in a name..

“Ik weet mezelf naar de bank te slepen en laat me uitgeput in de kussens zakken. Hoe groter Mick wordt, hoe moeilijker ik het vind om hem nog los te zien van de aandoening die hem zo maakt.”

Het verhaal gaat over Valerie, Oscar en hun zoon Mick. Mick lijdt aan een ernstige persoonlijkheidsstoornis. Dit feit trekt een zware wissel op de diepe liefde van Valerie en Oscar. Oscar kan de druk niet aan en de relatie valt uiteen. De situatie van Mick verergert en Valerie komt voor uiterst lastige dilemma’s te staan.

“Maar het probleem is dat niemand ook maar iets weet. Jullie hebben geen idee! Je denkt misschien dat je het kunt bevatten, maar dat is niet zo.”

Het verhaal wordt wisselend verteld vanuit het perspectief van moeder en zoon. Vooral de visie van de gewelddadige en manipulatieve Mick bezorgt je met regelmaat de rillingen over je rug! De uiterst enge gedachten van de twaalfjarige Mick, zijn bijzonder geloofwaardig en gelijktijdig volkomen verbijsterend beschreven door de auteurs. Een psychopaat in de dop!

“Mick loopt rood aan, en zijn ogen schieten van Oscar naar mij. Hij prikt zijn vinger hard in de eidooier en maakt hem met wilde, krassende bewegingen helemaal stuk, tot het eigeel over het hele bord verspreid is. Hij staart naar de ravage van zachte, witgele derrie die hij gecreëerd heeft. Al zijn bewegingen lopen vast. Het is alsof de lucht rondom hem stilstaat. Gevangen in een woede vacuüm dat elk moment kan ontploffen of imploderen.”
Chantal en Priscilla moeten uitgebreid research hebben gepleegd aangezien zij –bijvoorbeeld- geen van beiden moeder zijn. Toch weten zij zich uiterst kundig in te leven in de moedergevoelens die Valerie koestert jegens Mick. Bestaat ‘onvoorwaardelijke moederliefde’ dan toch?

Huiveringwekkend, aangrijpend en emotioneel, dat is ‘Zonder jou’!

Over de auteurs
Chantal van Gastel schrijft al haar hele leven. Eerder publiceerde ze korte verhalen in diverse tijdschriften en de roman ‘Zwaar verliefd’. Op zeker moment stelt haar zus Priscilla voor om samen een thriller te schrijven. ‘Zonder jou’ is een feit.

Uitvoering
Uitgeverij HarperCollins
Paperback, 384 pagina’s
ISBN10 9402715908
ISBN13 9789402715903

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en boekmarketeer.
http://hanneketinorcenti.nl