Titel: De laatste halte
Auteur: Wendy Brokers
Genre: Young adult
Uitgever: Unieboek / Het Spectrum bv.
Verschijningsdatum: Oktober 2018
Blz.: 256

Over de auteur:
Moeder van vijf, kinderverpleegkundige en auteur (tot nu toe nog even in deze volgorde; hoop twee en drie ooit om te kunnen wisselen!)

Achterflap:
Jonas, Loïs, Naima en Ralph gaan met hun havo 4-klassen op werkweek naar Londen. Ze hebben tot nu toe eigenlijk nooit zoveel met elkaar te maken gehad. Loïs heeft stiekem een oogje op Jonas, maar ziet geen reden om hem dat te vertellen. Ralph heeft het juist niet zo op Naima en blijft het liefst bij haar uit de buurt. Als de vier in hetzelfde groepje worden ingedeeld, móéten ze elkaar wel beter leren kennen. Terwijl ze Londen doorkruisen van de ene naar de andere bezienswaardigheid, ontstaat er een bijzondere vriendschap. Maar wanneer ze op de metro wachten gebeurt er iets wat niemand ooit had kunnen voorzien. Ze moeten zichzelf in veiligheid zien te brengen, terwijl de straten van Londen een terroristisch toneel zijn geworden.

Mijn mening:
Dat Wendy Brokers een goed auteur is wist ik al, het feelgood genre past haar als een warme jas. De laatste halte is de eerste young adult die van haar verschijnt en ik hoop zeker niet de laatste.
De laatste halte is het verhaal van vier middelbare scholieren, niet met elkaar bevriend, maar alleen leeftijdsgenoten die aan elkaar gekoppeld worden tijdens een schoolreis naar London.
Zowel Jonas, Loïs, Naima als Ralph kijken ieder om persoonlijke redenen niet echt naar de reis uit.
Wanneer het viertal samen op pad gaat ontstaat er al snel een hechte band, er volgt een achtbaan aan emoties en belevingen die in elk hoofdstuk vanuit een verschillende puber beschreven worden.

En ineens ben ik dankbaar dat we hier met zijn vieren zijn, met dit sinds gisteren samengestelde groepje. Met geen andere jongen uit mijn klas dan met Ralph, had ik in deze situatie willen belanden. Of we hier nu levend uitkomen of niet.

Als tijdens hun aanwezigheid op een metrostation een terroristische aanslag wordt gepleegd moeten ze zich zo snel mogelijk in veiligheid zien te brengen. Een nachtmerrie waar niemand ooit in wil belanden maar die helaas wel gebaseerd is op de werkelijkheid.
Wendy Brokers weet personages zo realistisch neer te zetten dat het af en toe gewoon eng is, de gevoelens raken je in het hart. Mooi om te lezen hoe Wendy cultuurverschillen weet om te buigen naar wederzijds vertrouwen en begrip.
De schrijfstijl van Wendy Brokers is vol gevoel en bevat veel verschillende emoties, een stijl die mij als lezer enorm aanspreekt. ze raakt me van binnen en dat voelt fijn.
De laatste halte is spannend, de liefde bloeit op, en er ontstaan intense vriendschappen voor het leven. De reis van vier jongeren naar zelfstandigheid, een traumatische ervaring die ervoor zorgt dat je ontwikkeling naar volwassenheid in een sneltreinvaart komt.
Na het lezen van De laatste halte weet ik als lezer dat Wendy zeker in staat is met schrijven haar boterham te verdienen en haar werk als kinderverpleegkundige naar de derde plaats kan verschuiven.

De laatste halte krijgt van mij 5 sterren
Bianca