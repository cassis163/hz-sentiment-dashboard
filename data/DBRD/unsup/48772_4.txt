We maken kennis met Bailey Carpenter op een dag die begint als alle andere typische oktoberdagen in Miami maar die voor haar eindigt als het begin van een nachtmerrie.
Ze wordt verkracht en als dood achtergelaten. Vanaf dan wordt alles anders, ze functioneert niet meer. Kan haar werk niet uitvoeren, verwaarloost zichzelf, durft haar huis niet meer uit en verdenkt alle mannen die ze tegenkomt en die voldoen aan het signalement van de dader.
Bailey wil uiteindelijk de regie over haar leven weer terug en samen met halfzus Claire start ze haar eigen onderzoek. Ze gaat een aantal keren flink buiten haar boekje maar komt er nogal makkelijk mee weg (vind ik).
Behalve de zoektocht naar de dader is er nog een verhaallijn die erg belangrijk is in het geheel. Maar ik haat spoilers dus zal deze verhaallijn hier niet aanhalen.

Bailey blijft lange tijd dezelfde nachtmerries houden maar ook houdt ze zichzelf voor dat er iets niet klopt. ‘Ik ben niet gek‘ is wat ze veelvuldig tegen zichzelf zegt, net als dat ze vaak ‘Vertel me wat je ziet‘ zegt. Een andere zin die vaak door haar hoofd spookt is datgene wat de verkrachter tegen haar zei: ‘Zeg dat je van me houdt‘.
Dit alles maakt wel dat Bailey haar intuïtie volgt en uiteindelijk de dader kan ontmaskeren.

Ik hou je in de gaten was spannend, vermakend en een ware pageturner voor mij. Van dit soort thrillers gaat mijn hartje altijd wat sneller kloppen omdat ze goed zijn en zonder moord en doodslag. Een echte aanrader dus en voor mij een aangename kennismaking met het werk van Joy Fielding.

Deze review verscheen als origineel en uitgebreider via mijn blog.