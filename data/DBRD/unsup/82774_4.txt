Dat Jeffery Deaver (1950) van alle markten thuis is, blijkt wel uit het feit dat hij naast journalist, advocaat en prijswinnende bestsellerauteur ook heel verdienstelijk songteksten schrijft. Als kind wilde hij niets liever dan songwriter worden en in de voetsporen treden van zijn idolen, zoals Bob Dylan en Paul Simon. Voor Idolaat, dat zich afspeelt in de muziekwereld, schreef hij zelf songteksten, die achterin het boek zijn opgenomen en die via zijn website zelfs als muziekbestand te downloaden zijn. Met het verwerken van zijn eigen songteksten in een van zijn boeken vervulde hij een diepgewortelde wens.
Kathryn Dance, de bij het CBI in Monterey werkzame gedragsdeskundige die we al eerder tegenkwamen in De Slaappop en In Memoriam, maakt in Idolaat opnieuw haar opwachting. In haar vakantie reist ze af naar Fresno om opnamen te maken voor een door haarzelf geëxploiteerde muziekwebsite, en waar ze tevens een afspraak heeft om te lunchen met Kayleigh Towne, een goede vriendin. Kayleigh is countryzangeres en staat met haar band hoog in de hitlijsten. Op het moment dat Kathryn haar bezoekt, heeft Kayleigh last van een fanatieke fan, Edwin Sharpe, die het standaard antwoord op een van zijn vele brieven aan haar verkeerd heeft geïnterpreteerd. Hij is ervan overtuigd dat Kayleigh ook van hem houdt, dat ze haar nieuwste hit Your Shadow speciaal voor hem heeft geschreven en dringt zich obsessief aan haar op. Dan wordt Kayleigh gebeld en hoort ze het eerste couplet van Your Shadow, waarna kort daarop een van haar medewerkers op gruwelijke wijze omkomt. Natuurlijk kan Kathryn het niet laten en ze mengt zich in het onderzoek. Als niet veel later nog een dode valt en de leider van het onderzoek door toedoen van Edwin Sharpe op non-actief wordt gesteld, neemt Kathryn officieel de zaak over en komt ze tot de conclusie dat de moorden niet echt het werk lijken te zijn van de obsessieve stalker.
Met boeken van Deavers hand weet je bijna al wat je kunt verwachten: spanning vanaf het begin. Ook dit keer is het niet anders. Al in de eerste hoofdstukken van Idolaat voel je de broeierige sfeer die de nog niet eens persoonlijk geïntroduceerde stalker Edwin oproept en weet je dat er iets te gebeuren staat. Niet veel later vindt de eerste moord plaats, binnen afzienbare tijd gevolgd door de tweede. Al zegt je verstand direct dat de dader de geobsedeerde Edwin is, Deaver weet als geen ander twijfel te zaaien, twijfel die, naarmate het boek vordert, steeds meer gaat knagen. Spannend, spannend, spannend.
Maar  want er is natuurlijk bijna altijd een maar  helaas wordt in de eerste helft van het boek, vlak na de eerste moord, die spanning flink getemperd door de grote hoeveelheid songteksten. Bij elke gelegenheid wordt er wel een liedje naar voren gebracht. Natuurlijk, het verhaal draait, behalve om een countryzangeres die ook nog eens zelf haar nummers schrijft en dus heel goed weet wat de diepere betekenis achter de teksten is, ook om dat ene nummer, Your Shadow. En ondanks dat het niet vreselijk vervelend is om de, veelal prachtig geschreven, songteksten te lezen, ze halen wel regelmatig de vaart uit het verhaal, met het risico op irritatie. Gelukkig beperkt het zich in de tweede helft van het boek hoofdzakelijk tot de belangrijkste songtekst: die van Your Shadow en kan er weer genoten worden van datgene waar Deaver zo goed in is: het misleiden van de lezer met een flink aantal plotwendingen. Uiteindelijk krijg je daarbij wel een beetje het gevoel van: nog één keer een nieuwe verdachte en het verhaal verliest alle geloofwaardigheid. En ja, die wending komt er, maar totaal anders dan verwacht. En dát maakt alles dan weer goed.
Twijfelde ik aanvankelijk vanwege de iets te veelvuldige songteksten tussen drie en vier sterren, de uiteindelijke ontknoping zorgt ervoor dat de weegschaal toch naar boven uitslaat. Ontzettend knap gedaan van Deaver.
Tip: beluister via de officiële website van Jeffery Deaver de muziek die bij het boek hoort. Het is zeer zeker de moeite waard!