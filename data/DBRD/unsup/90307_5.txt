Net als eerder werk van Linda Jansmas hand leest ook dit boek erg makkelijk weg. Dit komt onder andere omdat het heel dicht op de huid geschreven is. Ze gebruik nog net geen spreektaal maar het komt er wel heel dicht bij, waardoor het verhaal echt uit het leven gegrepen is. Verder zitten er verschillende verhaallijnen in het boek die ieder een zeer hoge dosis van spanning bevatten. De verhaallijnen moeten op de een of andere manier met elkaar in verbinding staan, maar Linda Jansma slaagt er perfect in om je als lezer hierover grotendeels in het ongewisse te laten tot de laatste bladzijden. Als je eenmaal in het web van deze verhaallijnen gevangen zit, wil je gewoon weten hoe het afloopt. Erg goed gedaan!

Het boek schommelde voor mij continu tussen zeer goed en geniaal. Er zit een lekkere vaart in het verhaal, er hangt een continue spanning, het verhaal is verre van voorspelbaar en ondanks de ietwat verrassende afloop zorgt dit boek waarschijnlijk bij de meesten voor meerdere kippenvel momenten. De hoofdpersonen zijn goed uitgewerkt. Je krijgt veel over ze te weten, maar niet meer dan nodig is. Precies genoeg om een band met ze op te bouwen en hun emoties goed aan te kunnen voelen. Daar komt bij, dat de karakters van de kinderen (omdat ze uit verschillende gezinnen komen) ook met een uiterste precisie uitgezocht lijken te zijn en elkaar zeer goed aanvullen. De cover en de titel van het boek doen een beetje vrouwelijk aan, waardoor het boek ook waarschijnlijk meer door vrouwen gelezen zal worden dan door mannen. Dat neemt echter niet weg dat ze ijzersterk bij elkaar passen. Waarom voor de titel Schuilplaats gekozen is, wordt echt pas heel laat in het verhaal duidelijk. Wauw, wat een eye-opener en een ontknoping was dat! Mocht je van de eerdere boeken van Linda Jansma genoten hebben, dan zal dit boek je zeker ook niet teleurstellen. Of dit de beste is van Linda Jansma laat ik aan jezelf over om te oordelen. Dat hij sowieso in de top thuishoort is duidelijk!