Dit is een boek dat je kijk op zaken verandert. Nou ja, misschien niet eens verandert, want ik had eigenlijk geen goede kijk op het leven in een communistisch land. Ik weet wat communisme inhoudt, maar had er nooit bij stilgestaan hoe het is om in zo’n land te leven en al helemaal niet wat de impact is van het opheffen van het communistische systeem.

Maria Genova gaf me met haar boek ‘Communisme, sex en leugens’ een kijkje in de communistische keuken van Mer, de hoofdpersoon van het boek. De tegenwoordige tijd wordt steeds afgewisseld met herinneringen uit het verleden. Dit leest prettig en zorgt voor wat afwisseling. Ze heeft het zo geschreven dat de rode draad duidelijk zichtbaar blijft.

Maria vertelt over de ontluikende sexualiteit en drang naar onafhankelijkheid van Mer en over haar rol in een communistische gezin. Het is een openhartig, kritisch en eerlijk verhaal. Ondanks de onthutsende en verrassende feiten over het leven in een communistisch land, leest het boek als een ontspannende roman.

Interessant is het om te lezen hoe het kapitalisme wordt beschouwd vanuit ‘communistische ogen’. Maar ook het beeld wat Mer heeft van Nederland als zij hier haar intrede doet, heeft mij erg verrast.

Ik raad je van harte aan om ‘Communisme, sex en leugens’ te lezen, maar wil je wel even op het risico van verslaving wijzen. Ik weet in elk geval, dat ik meer titels van deze schrijfster ga lezen.