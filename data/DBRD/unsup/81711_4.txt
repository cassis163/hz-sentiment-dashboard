Arto Paasilinna is een echte veelschrijver. Hij heeft heel wat kolderieke romans op zijn naam staan, die zowel grappig zijn als kritiek leveren op de hedendaase Finse samenleving. De Zelfmoordclub gaat over een groep mensen die het om allerlei verschillende redenen niet meer zien zitten in het leven en die onder leiding van een mislukte zakenman en een kolonel buiten dienst hebben besloten om collectief zelfmoord te plegen. Op voorhand lijkt dit niet echt lichte kost, maar het wordt met de nodige humor gebracht, die zowel relativerend als soms ook parodierend is. Dit laatste is vooral het geval wanneer de samenleving op de hak wordt genomen, maar ook de zelfmoordenaars komen er niet altijd even goed op te staan. Als er eenmaal een plan is opgevat over de modus operandi van de collectieve zelfmoord gaat het verhaal goed van start. Het plan is om met een luxe touringcar door Finland naar de Noordkaap te rijden. Daar moet de bus van de klif de Noordelijke IJszee in rijden. Onderweg daarheen beginnen de zelfmoordenaars echter toch zo hun twijfels te krijgen. Moeten ze hun oorspronkelijke plan ten uitvoer brengen of niet?

De Zelfmoordclub is een boek voor de lezer die eens iets anders wil. Het is een vlot geschreven boekje van nog geen 300 pagina's waarin regelmatig een lichte glimlach op het gezicht van de lezer zal worden getoverd. Zelf had ik wat moeite met alle verschillende personages die voorbij kwamen. Misschien had dat ook wel met die ingewikkelde Finse namen te maken. Sommige personages krijgen gelukkig wat meer vlees en bloed dan andere, waardoor die in elk geval voldoende herkenbaar worden. Zo zit er onder andere ene Sorjonen bij die een vrolijke Frans is en die met zijn vrolijke verhalen zijn reisgenoten telkens op andere gedachten proberen te brengen. Hij wordt dan ook zeer toepasselijk de 'spelbreker' genoemd. Voor degenen die nog niet bekend zijn met het werk van Arto Paasilinna en degenen die niet opzien tegen een serieus thema in een lichtkomisch sausje kan ik zeker aanraden dit boekje eens uit te proberen.