Het prentenboek Niets gebeurd betekende de internationale doorbraak voor illustrator Mark Janssen. Het boek is vertaald in zeven talen. Niets gebeurd is de voorloper op Ik wil een leeuw (2017), dat ook al aan vier landen is verkocht. Het gaat goed met Janssen. Heel erg goed. Het succes komt niet uit de lucht vallen: hij werkte aan ruim 350 boeken mee voor zowel omslagen als illustraties. Het wachten is op de grote prijzen en die zullen zeker volgen.
In Niets gebeurd gebeurt niet zoveel. Althans, dat vinden de twee hoofdpersonen van dit avontuur, Saar en Niek. Saar en Niek gaan naar bed en overdenken de dag. ‘Echt spannend was het niet,’ zeggen ze tegen elkaar. Niek heeft een handstand gedaan en een beetje gezwommen. Op de tekeningen zien we Niek eerst een handstand doen op een grote tijger en zwemt hij achter een school van fleurige walvissen aan. Als hij eventjes gaat zitten is dat niet op een stoel maar op een grote draak. Ook Saar heeft niets bijzonders gedaan. Ze heeft een appel geplukt en een gek hoedje opgezet. Dat ze dit laatste doet terwijl ze op twee monsterlijk grote tijgers staat, vergeet ze erbij te vertellen. Saar en Niek besluiten de volgende dag samen te gaan spelen, misschien dat er dan wel wat gebeurt.
Niets gebeurd is een opvallend boek, al was het alleen al door de grootte. Toch zijn het vooral de heldere kleuren die in het oog springen. De bonte kleuren van de vogels en de blauwe vlinder zijn een lust voor het oog. Zeker voor een kinderoog. Doordat iedere pagina een andere kleurschakering kent, is er veel variëteit. De combinatie van technieken zorgt voor verdere afwisseling. Iedere pagina kent zijn eigen sfeer, al wordt iedere tekening gekenmerkt door een rustige gezelligheid: de intimiteit van twee vrienden die gezellig naast elkaar op een kleedje liggen en de dag doornemen. Dat is huiselijke gezelligheid die Janssen perfect met een paar verfstreken weet te vangen.
Dit is het ultieme voorleesboek. Het is zo herkenbaar. Iedere dag is een beetje hetzelfde in een kinderleven. Je staat op, speelt, eet wat en je gaat naar bed. Het is je fantasie die het leven mooi maakt en kleur geeft. Ineens sta je op een tijger of zwem je met een walvis. Veel kinderboeken zijn na een paar keer lezen “uit”, maar van de details in deze illustraties kun je uren genieten. En dat komt omdat iedere pagina een fantasieverhaal op zich is.
Het volgende spannende boek Ik wil een leeuw is ook alweer een tijdje uit en lijkt het succes van Niets gebeurd te evenaren. In augustus verschijnt een nieuw kunstwerkje: Dino’s bestaan niet. Samen met andere jeugdboekrecensenten was ook deze Hebban-recensent zeer verbaasd dat dit boek niet werd voorgedragen voor een Zilveren Penseel. Hopelijk leggen de dino’s volgend jaar meer gewicht in de schaal.