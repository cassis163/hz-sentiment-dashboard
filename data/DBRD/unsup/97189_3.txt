Elsie en Homer wonen in een klein mijnwerkersdorpje samen met hun huisdier, Albert de alligator. Elsie heeft Albert gekregen als huwelijkscadeau van haar eerste liefde. Ze behandelt Albert dan ook als geen gewoon huisdier en soms heeft Homer de indruk dat ze de alligator liever ziet dan hem. Op een dag stelt hij dan ook Elsie voor een ultimatum: de alligator eruit of ik eruit! Na wat twijfelen besluit Elsie dat Albert terug naar huis moet en zo begint hun absurde reis doorheen Amerika op weg naar Florida. Met Albert op de achterbank in een wasteil vertrekken ze voor een paar weken. Onderweg ontmoeten ze heel wat nieuwe vrienden en moeten ze besluiten wat ze nu verder met hun leven willen aanvangen.

De cover van het boek sprak me meteen aan en het feit dat er achteraan het boek wat foto's van de hoofdpersonages te zien zijn, zorgt voor een meer persoonlijke toets aan het verhaal.
Hoewel het verhaal wat langdradig is, wil je toch weten hoe het afloopt met Homer en Elsie en of Albert veilig in Florida aankomt.
Het verhaal is gebaseerd op de avonturen die de ouders van de schrijver ten tijde van de Grote Depressie hebben meegemaakt, wat ervoor zorgt dat waarheid en fictie zorgen voor een absurd en vermakelijk verhaal!