Ik heb volgens mij wel alle boeken van Mansell gelezen, dus ik weet wel wat ik kan verwachten. Als ze niet plotseling heel anders gaat schrijven haha. Elk jaar verwacht ik weer een heerlijk verhaal, met sprankelende personages en kijk ik er echt naar uit om haar nieuwste boek te gaan lezen. Even lekker een paar uurtjes ontspannen en in een romantisch verhaal te duiken met bijzondere vriendschappen en ook grappige momenten.

Ik vind de cover weer prachtig! Ze staan mooi bij de vorige boeken van Mansell en ik word er echt vrolijk van. Ook vind ik het formaat van het boek erg fijn en de grootte van de letters. Zijn misschien kleine dingen, maar dat vergroot voor mij ook het leesplezier. De titel vind ik helaas erg slecht gekozen. Ik zou echt niet weten waar dit naar moet verwijzen. De Engelse titel Maybe this time is inderdaad veel beter.

Leuk dat Mansell doorgaat met diversiteit in haar boeken! Dat vind ik een pluspunt. Verder is het echt precies zoals ik had verwacht: heel veel personages! Meeste leuk, sommige iets minder maar ze passen allemaal in het plaatje. Hoofdpersoon Mimi is een leuke, spontane meid zoals je kan verwachten in een Mansell verhaal. Meteen in het eerste hoofdstuk wordt de toon al gezet en tovert Mimi al een glimlach op je gezicht wanneer ze een schaap probeert te redden. Ook Cal en zijn dochter Cora veroveren al snel het hart van de lezer. Het scala aan personages geven je echt het gevoel dat bij de boeken van Mansell hoort. Heerlijk!

Het drama in het verhaal vind ik in dit boek iets meer dan ik gewend ben, maar dat geeft het boek wel wat meer betekenis. De balans tussen de verschillende emoties is goed. Er gebeuren geen hele spannende dingen, het is gewoon een mooi verhaal en je wordt meegenomen in de levens van de personages. Het verveelt geen moment en ook al is het een beetje voorspelbaar, dat doet geen afbreuk aan het leesplezier!

Een heerlijk verhaal bomvol geweldige personages die je allemaal tegenkomt in het leven van Mimi. Het heeft mijn verwachtingen zeker waar gemaakt. Het is gewoon weer een typische Mansell; liefde, vriendschap en humor in een Engels dorpje als setting. Je voelt je onderdeel van de gemeenschap wat voor dat bijzondere betrokken gevoel zorgt dat je krijgt bij het lezen van een verhaal van Mansell. Vijf sterren, ik heb er echt van genoten!