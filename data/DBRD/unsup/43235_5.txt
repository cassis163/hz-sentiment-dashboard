Nadat zij op non-actief is gesteld en haar kapitale boerderij tot de grond toe is afgebrand, vertrekt de eigenzinnige rechercheur Jessica Haider naar Edinburgh en neemt haar intrek bij haar ex-partner Mark O'Connor. In Edinburgh krijgt ze bezoek van Mikael Aleksy een vooraanstaand lid van Saligia, een geheime organisatie die recht zet wat justitie krom laat. Hij probeert haar tegenhouden naar Mexico te gaan waar zij een belangrijke opdracht wil uitvoeren. In Mexico worden vluchtelingen, waaronder veel kinderen met een dodelijk virus besmet en deze biologische bommen vormen een groot gevaar voor de bevolking van de Verenigde Staten. Vincent Donnelly, de verantwoordelijke viroloog moet uitgeschakeld worden. Een opdracht die volgens de oprichter van Saligia, Sir Ryan Murphy, alleen kan worden uitgevoerd door Jessica, die speciaal voor dit doel is geselecteerd. Ze vertrekt naar Mexico maar wanneer zij Vincent Donnelly ontmoet en meer over deze man en zijn werk te weten komt, slaat de twijfel toe. Jessica keert vol met vragen terug naar Schotland en wordt daar gearresteerd. Wie heeft haar verraden en wie kan ze nog vertrouwen? Is Jessica zelf een doelwit geworden?

Corine Hartman is een misdaadauteur die wordt geroemd om haar harde psychologische thrillers; vooral de serie rondom de onconventionele rechercheur Jessica Haider ontving lovende kritieken. Doodskleed is het vijfde en laatste deel dat Corine Hartman schreef. Over het afscheid van Jessica Haider zegt zij: “Personages worden voor mij boeiend als ze een ontwikkeling doormaken, een onvermijdelijke consequentie daarvan is dat ze beperkt houdbaar zijn. Net als echte mensen.“

Doodskleed is geschreven in de kenmerkende Corine Hartman stijl: mooi, intelligent, beeldend, zonder overbodige franje en storende details. Het verhaal is kundig en knap geconstrueerd en kent een aantal fantastische plotwendingen. De personages zijn uitstekend uitgewerkt en spreken tot de verbeelding. Vooral Jessica steelt de show. Hard, doeltreffend en dodelijk. Cocaïne, whisky en seks spelen nog steeds een belangrijke rol in haar leven maar naast de gebruikelijke ingrediënten die Jessica uitzonderlijk maken, gaat het in Doodskleed om meer, veel meer. In de gevangenis heeft Jessica tijd genoeg om zich te bezinnen op haar leven en door een nauwelijks verstaanbare fluistering beginnen zekerheden in haar leven te bewegen en gebeurtenissen een andere betekenis te krijgen. Als schuivende panelen ontwikkelt zich een nieuwe realiteit die schokkend en angstaanjagend is en misschien voor het eerst in haar leven lijkt Jessica verslagen. Deze nieuwe realiteit dwingt haar ultieme keuzes te maken. De manier waarop Corine Hartman dit grote ontwaken vorm geeft, maakt door de bijna voelbare intensiteit en diepe ontroering grote indruk.

Doodskleed is een imponerende afsluiting van een serie overtuigende en unieke thrillers. Een heftig, geloofwaardig en soms ontroerend verhaal dat een aantal geweldige plotwendingen kent en een totaal onvoorspelbare ontknoping. Doodskleed is een definitief afscheid. Corine Hartman heeft haar verhalen verteld, het boek gesloten en Jessica haar onvergelijkbare plek in de wereld van het spannende boek gegeven. Er was lef voor nodig om een onconventionele hoofdpersoon als Jessica Haider te introduceren en er is moed voor nodig om op het hoogtepunt afscheid van haar te nemen. Ongetwijfeld zal Corine Hartman haar grote schare fans verrassen met nieuwe inspirerende hoofdpersonen en gruwelijk spannende thrillers.