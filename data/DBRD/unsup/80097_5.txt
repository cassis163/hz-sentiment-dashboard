Kunst is vaak prachtig om te bekijken, maar hoe leuk is het om zelf kunst te maken! Art Play is een dik doeboek waarin kinderen creatief aan de slag kunnen gaan. Het boek staat boordevol verrassende opdrachten en spelletjes rond onder andere thema’s als: tekenen, kleuren en patronen. Op deze manier kunnen kinderen zich spelenderwijs ontwikkelen tot echte kunstenaars!

Doeboek Art Play van Marion Deuchar is goed voor de ontwikkeling van kinderen, dankzij dit boek wordt creativiteit gestimuleerd en krijgen ze artistiek zelfvertrouwen. Daarnaast zijn alle opdrachten en spelletjes ook gewoon heel leuk om te doen en zorgt dit boek voor uren speelplezier!

Het boek begint met een mooie quote: Spelen is een manier van werken en werken is een manier van spelen. Een prachtige startzin voor een boek vol kunstzinnig speelplezier. Na de inhoudsopgave is op twee pagina’s toegelicht welke materialen gebruikt kunnen worden voor het maken van kunst, zoals bijvoorbeeld inkt en verf. Art Play is ingedeeld in verschillende categorieën: tekenen, kleur, vormen, verf, papier, drukken en patronen. Opeenvolgend komen deze categorieën aan bod. Spelenderwijs leren kinderen meer over de thema’s, krijgen ze opdrachten en worden ze uitgedaagd te oefenen met verschillende technieken, waardoor ze zich verder kunnen ontwikkelen. Zo heb je bij tekenen bijvoorbeeld de opdracht: teken alles op één lijn en bij verf kun je een kunstwerk maken met toevallige vlekken. Verder ga je aan de slag met papier vouwen en kunst maken met verschillende patronen.

Het boek is prachtig en artistiek vormgegeven. De inhoud is afwisselend en er wordt veel kleur gebruikt. Je kunt in het boek zelf de opdrachten maken, waardoor je eigen kunstboek ontstaat. Het boek is leuk voor kinderen vanaf ongeveer 10 jaar en stiekem ook gewoon voor volwassenen. Het doeboek Art Play staat vol voorbeelden om van te leren en inspiratie mee op te doen, waardoor je een echte kunstenaar kunt worden! Ik waardeer dit creatieve doeboek met 5 sterren.

@Indeboekenkast