Voor Hebban mocht ik meedoen met de hebbanbuzz rondom het eerste boek De Klauw van Adrian Stone uit de serie Magycker. Fantasy is echt een boek buiten mijn comfort zone wat overigens helemaal paste in de Hebban April maand.

Marit en haar autistische broertje Auric komen van het eiland Aimerey. Een eiland waar Magyckers, louteraars en wapenbroeders het voor het zeggen hebben. Marit en Auric zijn gelouterd waardoor ze geen herinneringen hebben aan Aimerey. Samen proberen ze een leven op te bouwen op het eiland Semaris.

Regelmatig worden er spreuken van de Magyckers gekocht door mensen die zich dit kunnen veroorloven. Als de Magyckers voor een opdracht in Semaris zijn, blijkt dat Auric een spreuk kan herhalen. Dit tot grote verbazing van de Magyckers. De Magyckers beginnen te beseffen dat hun macht en magie wordt bedreigd door Auric.

Marit en Auric slaan op de vlucht en worden daar bij geholpen door Eamon.

Het verhaal is vlot en pakkend geschreven. Het is heerlijk om je in een andere wereld te mogen begeven. Het is moeilijk het boek weg te leggen. Je wil gewoon weten hoe het gaat met Marit, Auric en Eamon en hoe ze zich in deze bijzondere wereld redden.

Ik ga zeker deel twee en drie ook lezen. Ik ben gegrepen door De Klauw!