Sky denkt dat ze op 3 jarige leeftijd is geadopteerd door Karen. Zij is super beschermend, geeft Sky thuis les en houdt haar zoveel mogelijk uit de buitenwereld. In het laatste schooljaar mag ze uiteindelijk lessen op een school volgen, wat geen groot succes is. In een supermarkt ontmoet Sky voor het eerst Dean Holder. Ze is erg onder de indruk van deze mooie jongen, ondanks zijn slechte reputatie. Sky heeft nog nooit echte gevoelens voor een jongen gehad, en raakt hierdoor erg in de war. Ze probeert afstand te houden, maar hij is erg vasthoudend. Geleidelijk aan bouwen ze een band op en blijkt Holder een zorgzame jongen met veel geduld en liefde.
Naarmate ze langer met Holder omgaat komen er steeds meer herinneringen en geheimen in haar naar boven en is niets meer wat het lijkt. Wie kan ze nog vertrouwen! Dat geldt zelfs voor Holder die bij een pijnlijke herinnering een rol blijkt te spelen.

Ik had geen idee wat ik van het boek moest verwachten. De volgende tekst van de achterflap zegt niet veel en is ook niet echt uitnodigend.
(tekst achterflap)
Sky weet een paar dingen heel zeker.
Punt 1: Ze huilt niet. Nooit.
Punt 2: De echte wereld bestaat niet uit Happy endings.
Punt 3: Halsoverkop verliefd worden is niet aan haar besteed.

Dit is iets waar een uitgever soms meer aandacht aan zou moeten besteden. In het begin denk je dat het boek een oppervlakkig romannetje is dat gaat over een emotieloos en wereldvreemd meisje dat verliefd wordt. Maar niets is minder waar. Naarmate het verhaal vordert krijgt het een hele andere wendingen en laat je emotioneel niet onberoert. Zeker als het duidelijk wordt dat het gaat om gebeurtenissen die iemand schaden voor de rest van zijn leven.
De karakters blijken goed uitgewerkt te zijn en maken dat je uiteindelijk het verhaal in wordt gezogen. Je verwacht dat dit verhaal bij jou om de hoek kan gebeuren.

Schrijfster Colleen Hoover heeft met Sterrenhemel een echte topper neergezet dat je nog wel een tijdje bij blijft.
Hoewel ik het eerst niet verwachte kan ik niet anders zeggen dat het een echte aanrader is en niet alleen voor Youngh Adult. Inmiddels heeft Colleen Hoover een versie van het verhaal door de ogen van Holder geschreven met de titel “Sterrenregen”. Dat lijkt mij wel een interessant gegeven.