Martin en Åsa, Tom en Katja. Vier levens die verscheurd worden op het moment dat de 11-jarige Magda, dochter van Martin en Åsa, verdwijnt. Op het moment dat het gebeurde, zaten Martin en Åsa in een restaurantje vlakbij huis te eten. Tussendoor gingen ze thuis even kijken hoe het met hun dochter ging. Tot ze bij de volgende check niet meer thuis is. Het huis is leeg, Magda is weg en blijft weg. Het leven van Martin en Åsa stort in elkaar, evenals hun huwelijk. Tom is obsessief gericht op zijn baas, Martin, en doet er alles aan om hem te behagen. Zal het hem lukken Magda terug te vinden? Zijn ex-vriendin Katja is verpleegkundige op de school van Magda; ook zij speelt haar eigen rol in het geheel.

Niet chronologisch komen alle partijen – behalve Magda – aan het woord. We leren ze van binnen en van buiten kennen. Flamboyante uitgever Martin, psychologe Åsa die helemaal doordraait na het verlies van Magda, Tom die Martin volledig naar de ogen kijkt – zozeer zelfs dat hij zijn eigen identiteit opgeeft om zoveel mogelijk op Martin te lijken. En verpleegkundige Katja, die zich zorgen maakte om Magda's gedrag op school.
Het boek zwerft heen en weer van tegenwoordige tijd naar het verre en minder verre verleden en van personage naar personage. Ik vond het een verwarrend boek en heb lang getwijfeld of ik het wel een goed boek vind. Het is boeiend maar ook afstotend. Er bleef een zekere afstand tot de karakters; ondanks het heftige onderwerp had ik niet echt binding met hen.

De titel slaat op het labyrint in het bos waar Magda graag naar toe ging, maar ook op het labyrint aan gevoelens en wegen, hetzij doodlopend, hetzij elkaar kruisend, maar allemaal leidend naar het waarom van de verdwijning van Magda, waarmee de schrijver ons confronteert. Een labyrint is een plek waar je de oplossing kunt vinden of kunt verdwalen. Ik heb de juiste weg in dit labyrint nog niet gevonden, maar misschien is dat nou net de bedoeling geweest van Sigge Eklund.

Sigge (Sigvard Viggo) Eklund (1974) is auteur, producer en scriptschrijver van TV-series. Hij heeft romans en filmscripts geschreven, maar zijn tot nu toe best gewaardeerde boek is het autobiografische 'It's 1988 and it just began snowing' uit 2005. 'Het labyrint' is het eerste boek van Eklund dat in het Nederlands is vertaald.