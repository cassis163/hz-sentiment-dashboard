Jane Jenkins werd tien jaar geleden veroordeeld voor de moord op haar moeder. Door een vormfout komt ze na tien jaar gevangenis op vrije voeten. Jane is een stuk van haar geheugen kwijt en weet niet of zij inderdaad zelf verantwoordelijk is voor de dood van haar moeder. Incognito gaat ze op zoek naar de waarheid. Het enige wat ze heeft is een summiere aanwijzing die haar moeder heeft achtergelaten. Jane was niet gek van haar moeder, ze had zelfs een hekel aan haar. Maar heeft ze haar dan ook vermoord? De antwoorden zijn waarschijnlijk te vinden in een klein gehucht in South Dakota, en Jane gaat daar op zoek naar die mensen die hopelijk haar vragen kunnen beantwoorden. Met grote voorzichtigheid begint ze haar zoektocht terwijl de paparazzi, die overtuigd zijn van haar schuld, haar op de hielen zitten.

‘Probeert Janie ons op een dwaalspoor te brengen? Of is er iets tussen gekomen toen ze die vlucht wilde nemen? De moord op Janies moeder is hier niet het enige mysterie.’

Lieve dochter wordt verteld vanuit het perspectief van Jane. Tussen de hoofdstukken door zijn er verhoorverslagen en nieuwsverslagen te lezen, berichten van Trace, de journalist die ervan overtuigd is dat ze schuldig is, en andere diverse berichten die belangrijk zijn voor het gehele verhaal. Door een andere identiteit aan te nemen hoopt Jane genoeg tijd te krijgen voor haar zoektocht om de waarheid boven water te krijgen en te kunnen bewijzen dat ze onschuldig is. Genoeg tijd voordat het de paparazzi lukt haar te vinden.

‘Het wordt tijd dat wij, degenen die in rechtvaardigheid geloven, Janie Jenkins opsporen.’

Wat vanaf het begin opvalt in Lieve dochter is de uitgebreide aandacht voor details. Dit is op zich prima voor de verbeelding maar dit wil het verhaal ietwat vertragen. Het kost even wat moeite om in het verhaal te komen, maar de zoektocht van Jane maakt wel zo nieuwsgierig dat er graag verder gelezen wordt. De soms wat eigenaardige personages horen prima thuis in dit verhaal en doordat de auteur naast spanning ook mysterie, actie en enige humor in het boek heeft verwerkt, weet ze op deze wijze perfect de aandacht van de lezer te behouden. Het verhaal wordt na een aantal verrassende wendingen op een passende manier afgesloten door de onvoorziene ontknoping, een plot die zeker niet volgens verwachting is.

Lieve dochter is de eerste thriller die Elizabeth Little heeft geschreven. Een thriller die enige stof doet opwaaien en dat is niet voor niets.