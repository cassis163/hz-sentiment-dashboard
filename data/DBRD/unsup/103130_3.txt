In eerste instantie was ik enorm benieuwd naar dit verhaal. Vooral vanwege het genre paranormale sciencefiction. Ik lees graag fantasy, paranormaal en sciencefiction genres. Ik was dan ook erg benieuwd hoe dit alles samen zou vallen in één verhaal. Ik mocht het boek lezen voor de leesclub van De Perfecte Buren. Ik ontving het boek (en tevens het tweede deel) in e-book vorm.

Het verhaal komt ietwat traag op gang voor mijn gevoel. Vanaf pagina 70 echter komt er wat meer vaart in het verhaal. Tijdens het lezen merkte ik algauw dat je erg op moet letten dat je niets mist. Er komen dan ook veel verschillende personages, locaties en gebeurtenissen voor in het verhaal.

Het verhaal kwam in zijn geheel voor mij nogal warrig over. Er werd voor mijn gevoel vluchtig omgegaan met de tijdlijnen en gebeurtenissen. Soms moest ik even teruglezen omdat ik het gevoel had iets gemist te hebben, waardoor het verhaal niet meer leek te kloppen. Ook begreep ik meerdere malen niet waarom het hoofdpersonage bepaalde gehaaste keuzes maakte. Achteraf gezien blijkt dit perfect bij te dragen aan de inleving van de hoofdpersoon Abby. In dit deel begint haar zoektocht naar wie ze daadwerkelijk is, waarom het Atria achter haar en haar vrienden aanzit. Als ik eerlijk ben vond ik dit als lezer wel minder prettig en ontspannen lezen.

Omdat er veel vragen onbeantwoord blijven wist het verhaal wel mijn nieuwsgierigheid te wekken en was ik erg benieuwd naar het vervolg. Hoe zou het verder gaan met Abby en haar vrienden?

Ik geef dit boek 3 sterren.