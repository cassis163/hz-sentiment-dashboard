Perfect debuut! Een nieuwe ster aan het Scandinavische thrillerfirmament.
In het boek Straf snijdt Birger Baug een thema aan wat hem na aan het hart ligt, nadat hij als journalist te maken heeft gekregen met een geval van zelfdoding na ernstige pesterijen. Wat gebeurt er met pesters en met gepeste? Waarom wordt er gepest en wat kunnen de gevolgen zijn?
In Straf heeft pesten de ultieme consequentie: de bijna 13-jarige Kris pleegt in 1982 zelfmoord nadat hij door 5 jongens ongenadig is gepest.
In 2006 wordt politie-inspecteur Halvor Heming betrokken bij de moorden op Bjarne Rossvik en Anders Dahl. De 2 mannen maakten als pubers deel uit van een viendenclub van 5 personen. Wanneer kort daarna nummer drie dood uit het water wordt gevist, worden de overgebleven 2 mannen van politiebewaking voorzien om te voorkomen dat ook zij worden vermoord. Maar wie is er op uit om deze groep mannen uit te roeien en waarom? Langzamerhand wordt de link met de gebeurtenissen uit 1982 duidelijk.

Halvor Heming is een nieuw type politieman: gedreven in zijn werk, maar totaal toegewijd aan zijn gezin, bestaande uit zijn vrouw en drie jonge kinderen. Omdat zijn vrouw ook een hoge fulltime baan heeft, komen de agenda's wel eens met elkaar in botsing. Samen zorgen ze ervoor dat de kinderen van school en crèche gehaald worden, de boodschappen worden gedaan, er wordt gekookt en de kinderen hun huiswerk maken. Beide banen zorgen regelmatig voor kinken in de kabel maar Halvor en zijn vrouw zien toch kans de boel redelijk glad te laten verlopen.
Bijkomend probleem is dat – tijdens het onderzoek van de moordzaken – Halvor het idee krijgt dat zijn zoontje ook wordt gepest. De woede en de onmacht die hij daarover voelt, maakt dat hij zich nog vaster bijt in de zaak.

Ik vind Straf een perfect debuut en als liefhebber van Scandinavische thrillers is er voor mij een nieuwe ster gaan schitteren. De karakters zijn zeer geloofwaardig en er is een prima mix van werk en privé-leven, waardoor met name politieman en huisvader Halvor Heming goed uit de verf komt.

De sociale betrokkenheid van Birger Baum wordt verklaard in dit citaat uit een interview: 'Ik ben ooit journalist geworden om verschil te maken voor mensen die een soort “woordvoerder” nodig hebben'. Dit probeert hij momenteel vorm te geven via zijn boeken, waardoor hij een breder publiek trekt. Verderop zegt hij: ‘Straf voelt als een soort literaire wraak voor sommige slachtoffers van pestgedrag. Daarom heb ik geprobeerd een goedfunctionerende, moderne held te creëren, waar mijn generatie daadwerkelijk in kan geloven. Dat was mijn doel met het schrijven van dit boek.’ En daarin is hij naar mijn mening perfect geslaagd. Geen gemoraliseer maar een heldere boodschap verpakt in een superspannende thriller.

Momenteel is Baug bezig met de opvolger van Straf, die de werktitel Verloren Paradijs heeft meegekregen. Onderwerp is de heroïnehandel en hoofdpersoon is wederom Halvor Heming. Het boek komt in 2011 uit, dus nog even afwachten helaas!