In zeven hoofdstukken en vier bijlagen leert Maarleen Janssen, expert van de oosterse visie op seksualiteit en relaties, de lezer alles dat men hoort te weten over de relaties. Vanuit het taoïstische principe, dan. Iedereen wil graag honderd worden met haar/zijn eerste liefde en dan ook nog een spetterend liefdesleven behouden met seks waar de vonken van af vliegen.
Volgens het taoïsme is het allemaal heel erg simpel en maken de mensen het zichzelf in regel onnodig moeilijk. Zoals de schrijfster zegt in het voorwoord: “De kennis van taoïsten geeft je een andere kijk op de relaties. Angst, schuldgevoel en onzekerheid verdwijnen. Je wordt kalmer en geduldiger. ...ze zijn (de maoïsten) van mening dat er een pad is dat leidt naar voortreffelijkheid… De taoïsten geloven in de wetten van de natuur.” Met behulp van vele citaten van Reinoud Eleveld, in een van de bijlagen geprezen als o.a. trainer van het seksuele kungfu voor de vrouw, legt Marleen Janssen uit, hoe men zich dient te gedragen en welke regels men in acht moet nemen om niet te verzanden in een rollercoaster van mislukte relaties.
Het boek is inzichtelijk, relatief simpel geschreven en voor velen zeer herkenbaar. Voor extra levendigheid en herkenning zorgen ook talloze gesprekken met vrouwen, waarin de specifieke persoonlijke problemen nader toegelicht worden. Wat de lezer uiteindelijk aangereikt krijgt, is een aanzet voor “geluk voor twee: wordt baas over je eigen liefdesgeluk”. Wil de lezer deze kennis verder uitdiepen, kan dat via een online cursus “Geluk voor twee”.
Wat een beetje jammer is, is de nogal dwingende toonzetting van het boekje. Als snel krijgt men het idee, dat de besproken theorie de enige juiste is, en men dient de handleiding en tips dan ook secuur op te volgen, zonder de eigen wetten, regels en overtuigingen te gebruiken. En misschien is je eigen pad een ander pad, wat niet per se hoeft te betekenen, dat je relatie dan gedoemd is om te mislukken. Reinoud Eleveld wordt consequent aangeduid als “sifoe”, en dat hoge goeroegehalte is irritant, er is weinig tot geen ruimte voor eigen inzichten. Zo is het en niet anders, wil je een geweldige relatie, dan is dit de weg. Naast hele bruikbare tips en de “Zeven sluiers”-theorie die beslist geen kwaad kan in onze oversekste maatschappij, zijn er ook enkele ideeën geponeerd die op zijn zachtst gezegd een geamuseerd lachje teweeg brengen. Ook kan men zich al lezend niet ontrekken aan het idee dat een beetje bondiger heel fijn was geweest , beter gezegd een van de eerste principes van schrijven had consequenter toegepast moeten worden, namelijk schrappen. Meer “kill your darlings” was het boek ten goede gekomen.
Het is wel fijn om de valkuilen van de liefde te kunnen overzien en daar helpt het boek van Marleen Janssen op een praktische en toegankelijke wijze wel mee.