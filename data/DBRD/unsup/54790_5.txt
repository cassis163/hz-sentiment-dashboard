Wat een aangenaam boek is Mademoiselle Coco en het parfum van de liefde. Deze historische roman neemt je mee de geschiedenis in, naar het Parijs van 1919, het geboortejaar van de populaire parfum Chanel Nº5. Nu is dat inmiddels honderd jaar geleden, een mooi moment om door middel van dit boek bij dit stukje verleden stil te staan.

In dit indrukwekkende verhaal neemt de Duitse auteur Michelle Marly je mee terug naar deze bijzondere periode. In dit verhaal zijn de feiten over Coco Chanel en over de mensen om haar heen verweven in een gemakkelijk te lezen roman. Haar bijzondere schrijfstijl laat zich wat lastig beschrijven, Michelle Marley schreef dit boek in elk geval vol passie, zo voelt het in elk geval. Het vrij gedetailleerde levensverhaal fascineert van het begin tot het einde en komt zeer geloofwaardig over. Na het lezen van dit boek heb je bijna het gevoel Coco Chanel persoonlijk te hebben gekend.

Gabrielle Chanel groeit op in een arme omgeving. Zelfs veel later, als succesvolle zelfstandige vrouw, voelt ze zich nog steeds een buitenstaander tussen de rijken. Haar minnaar Bou Chapel geeft haar meer zelfvertrouwen, maar wanneer hij door een auto-ongeluk om het leven komt, voelt Gabrielle zich volledig verloren. Zodra het idee op haar pad komt om een parfum te ontwikkelen, dat hun liefde symboliseert, bloeit ze weer langzaam op. Net als bij alles wat ze doet, zet ze haar tanden ook in dit project.

Mademoiselle Coco en het parfum van de liefde neemt je mee naar een fascinerende tijd en beschrijft een groot deel van het leven van een minstens even fascinerende vrouw. Het gunt je een kijkje in haar bijzondere wereld. Dwaal met haar door de straten van onder andere Parijs en Venetië. Leer al lezende haar vriendenkring kennen (waaronder grote namen als Pablo Picasso, pianiste Misia Edwards en haar man José Sert). Ontmoet ook haar eigenzinnige minnaar Igor Stravinsky en lees over haar nieuwe serieuze liefde Dimitri Pavlovitsj, die haar (samen met zijn zus) hielp in haar zoektocht naar Chanel Nº5.

Het verhaal gaat voornamelijk over deze zoektocht naar de in Gabrielles ogen perfecte parfum. Dat ze hierin is geslaagd, blijkt wel uit de nog altijd immense populariteit van Chanel Nº5. Het idee dat er een boek is dat volledig om een parfum gaat, klinkt misschien wat saai, maar dat is dit boek absoluut niet. Het verhaal over deze belangrijke mode-icoon en haar persoonlijke parfum intrigeert. Het boek is dan ook een aanrader voor iedereen die graag historische romans leest.