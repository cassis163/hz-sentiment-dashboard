De boeken van Karen Rose worden tot nu toe steeds in dezelfde vormgeving uitgegeven door AW Bruna, waardoor het een mooie eensgezinde rij vormt in de boekenkast. De naam van de auteur prijkt altijd prominent op de cover en de vrouw ontbreekt ook eigenlijk nooit op de cover. Op de achterkant een inleiding in het verhaal en wat quotes, zonder dat het te druk oogt.
Rose werkt regelmatig met terugkomende personages, die vaak in eerdere boeken al een hoofd- of bijrol gehad hebben. Zo komen in Niets te vrezen Caroline en Max terug, hoofdpersonages uit het eerste deel van de Chicago serie Niemand zeggen. Ditmaal is een hoofdrol weggelegd voor de onbaatzuchtige en zorgzame Dana, die een “blijf van mijn lijf” huis runt. Dana is een sterke vrouw die klaarstaat voor hen die haar zorg nodig hebben, samen met Evie, die door een verminking een gebrek aan zelfvertrouwen heeft en al lang bij Dana woont, runt ze haar tehuis al zijn beiden het niet altijd met elkaar eens over de manier waarop. Wie we ook tegenkomen in dit boek van Karen Rose zijn Ethan Buchanan en Clay Maynard, bekend uit de Baltimore serie. De tweede hoofdrol in Niets te vrezen is weggelegd voor de net vrijgekomen Sue die aardig wat namen op haar wraaklijstje heeft staan, te beginnen met de ontvoering van de 11-jarige Alec.
Zoals al haar boeken valt ook dit boek onder het genre romantische thriller. Naast een spannende verhaallijn, waarin Rose de gruwelijke zaken absoluut niet schuwt is er altijd sprake van een ontluikende relatie. Hierin weet ze goed de balans te houden, waardoor er zeker ook sprake is van een thriller met een hoog spanningsgehalte. Rose weet met regelmatige cliffhangers de lezer aan het boek gekluisterd te houden waardoor de 440 pagina’s zo verslonden zijn. Haar spanningsboog weet ze goed op te bouwen door de spannende hoofdstukken af te wisselen met die waarin ze haar personages uitdiept en tot leven brengt. En ook al hoop je er nooit te komen, toch zal iedere bewoner van een “blijf van mijn lijf” huis blij zijn om een goede hulpverlener als Dana tegen te komen, iemand die er voor je is en naar je luistert maar ook de waarheid niet schuwt. Wederom een intrigerend deel in de Chicago serie, nu maar hopen dat de uitgever de al eerder verschenen delen blijft laten vertalen.