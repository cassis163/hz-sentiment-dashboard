De wereld achter het water is het tweede boek in de Eilandtrilogie geschreven door de Nederlandse auteur Jen Minkman. Jen Minkman schrijft met name paranormale fantasyboeken die door iedereen vanaf een Young Adult leeftijd te lezen zijn.

Nadat we in het eerste boek, het boek van voorheen, kennismaakten met Walt en Leia, afkomstig uit twee bevolkingsgroepen die door een muur van elkaar gescheiden werden, gaan we in De wereld achter het water verder met de samensmelting van de twee culturen, het ontdekken van de wereld van de voorouders van de bewoners van het dystopische eiland Tresco en het opbouwen van een nieuw leven.

Leia en Walt vertrekken in dit boek met een groep nieuwsgierige eilandbewoners onder leiding van Tony naar de overkant. Naar Cornwall en de stad Dartmoor. Ze willen met eigen ogen aanschouwen wat Tony hen verteld heeft: de oorlogen uit het verleden zijn vergeten en Cornwall leeft in vrede. Op Cornwall heerst de mentaliteit dat geweld slecht is en vergiffenis belangrijk. Maar is dit wel een ideale samenleving? Wat als de prijs die je moet betalen voor vrede op aarde hoog is?

De ontdekking van deze nieuwe wereld is precies het nieuwe hoopvolle verhaal waar het einde van Het boek van voorheen zich voor leende. Ook hier zijn de hoofdpersonages erg menselijk. Naast hun verwarring over het verleden, de teleurstelling in hun voormalige leiders en het verdriet over hun dierbaren voel je de hoop en nieuwsgierigheid die de nieuwe wereld hun mogelijk zou kunnen brengen. De personages gaan je in de wereld achter het water erg naar je hart staan, Jen Minkman slaagt erin zelfs de meest rotte personages menselijk te houden.

Ook in De Wereld achter het water beleven we de gebeurtenissen uit de ogen van meerdere personages. De hoofdstukken zijn kort en op een vlotte, makkelijk te lezen manier geschreven door het gebruik van korte zinnen en begrijpelijke taal. Jen schrijft beeldend, de wereld is keurig opgebouwd en hierdoor makkelijk op je netvlies te projecteren. Het maakt dat je reikhalzend uit gaat kijken naar de gedachten van de hoofdpersonen en soms op het puntje van je stoel zit.

In dit boek volgen we niet alleen de verhaallijn van Leia en Walt, zoals we dat in het eerste boek wel deden, maar ook die van Alisa, een sterke jonge vrouw met een groot hart. Ze blijft op Tresco en werkt daar, samen met onverwachte vrienden, aan de wederopbouw van het eiland met een nieuwe samengevoegde maatschappij.

De Wereld achter het water is een waardig vervolg op het boek van voorheen. Minkman weet ook hier een sterk verhaal neer te zetten met hartverwarmende personages en enkele wendingen die je niet aan ziet komen. Een geslaagd tweede deel in een tot nu toe prima trilogie.