Bloedmist is het derde deel in de serie over misdaadjournalist Henning Juul. Ik zou iedereen aanraden om eerst de twee voorgaande delen (Schijndood en Fantoompijn) te lezen want er loopt een rode draad door alle boeken die steeds vervolgd wordt bovendien leer je zo de hoofdperso(o)n(en) heel wat beter begrijpen.
De kaft past heel mooi in de serie maar heeft weinig met het verhaal te maken. Henning Juul is een sympathieke, beetje trieste man die soms wat te ver gaat in zijn zoektocht naar de waarheid. Hij is getekend, letterlijk en figuurlijk, door een brand in zijn appartement waarbij zijn zoontje is omgekomen. Hij is altijd en overal op zoek naar het hoe en waarom van deze gebeurtenis en steeds als hij een beetje dichterbij lijkt te komen gebeurd er weer iets onverwachts waardoor hij opnieuw moet beginnen.
In dit boek krijgt hij bovendien te maken met een moord in een bejaardenhuis en de verdachten stapelen zich op. De antwoorden lijken in het verleden te liggen.
Thomas Enger heeft een erg prettige vlotte schrijfstijl. De hoofdstukken zijn vrij kort en er worden geen al te moeilijke woorden gebruikt. De personages worden goed uitgediept. Iets wat me vaker opvalt bij Scandinavische auteurs, je kunt je goed inleven in de personen. Tot het eind blijf je nieuwsgierig hoe het allemaal in elkaar steekt, het enige wat ik nog kan bekritiseren is dat er van mij nog een beetje meer spanning in zou mogen.
Conclusie: een aanrader mits je de voorgaande delen hebt gelezen, heb je dat niet gedaan heb je denk ik moeite om de vele personages uit elkaar te houden en mis je de betekenis van kleine details. Ik kan bijna niet wachten op het volgende deel :-).