Tijan heeft al een groot aantal boeken op haar naam staan, maar in Nederland is zij nog onbekend. Maar daar komt met de Nederlandse vertaling van Cole verandering in. Met Cole introduceert zij een nieuw genre binnen de new adult: maffia-romance.

Cole is knap, machtig en mysterieus. Addison valt als een blok voor hem vanaf het moment dat ze hem het restaurant ziet binnenstappen, hoewel ze geen idee heeft wie hij is. De tweede keer dat ze hem ziet staat hij in de mysterieuze privélift van het appartementencomplex waar zij woont en raken hun blikken elkaar vlak voor de liftdeuren sluiten. Als ze hem voor de derde keer ontmoet, is er geen ontkomen meer aan. Halsoverkop storten ze zich in een hartstochtelijke relatie vol geheimen. Want wat hij met alle geweld wil voorkomen is dat Addison te weten komt dat hij aan het hoofd staat van de machtige maffiafamilie Mauricio. Dat deel van zijn leven houdt hij het liefste geheim voor haar.

Het verhaal komt wat langzaam op gang, maar als daarna de gebeurtenissen in een stroomversnelling komen kan je niet meer stoppen met lezen. Spanning, misdaad, moord, intriges afgewisseld met steamy scènes: het heeft het allemaal. Natuurlijk vraag je je af of het wel verstandig is om verliefd te worden op een maffia kopstuk en dat vraagt Addison zich ook af als ze ontdekt wie Cole werkelijk is. Maar dan is er eigenlijk al geen weg meer terug. Zij kiest 100% voor Cole met alle gevaren die daar ook voor haar persoonlijk aan kleven. Als er een maffiaoorlog dreigt tussen de Mauricio-familie en de Bertal-familie blijkt Addisons vorige leven met haar overleden echtgenoot Liam daar alles mee te maken te hebben. Op dat moment vallen allerlei dingen op hun plaats en wordt duidelijk dat ook Liam vol geheimen zat. Het verhaal wordt grotendeels verteld vanuit Addison en een enkele keer vanuit Cole, waardoor je ook de andere kant van een deel van het verhaal leert kennen. Een leuke afwisseling.

Uiteraard weet je dat de maffia zich bezighoudt met zaken als prostitutie, afpersing en drugshandel, maar dat onderdeel van het maffia-leven komt niet ter sprake en is voor het verhaal van ondergeschikt belang. In de maffia-romance draait het voornamelijk om het liefdesleven en de persoonlijke, menselijke kant van het leven en zijn de hoofdpersonen de good guys binnen de bad guys. Ondanks dat er heel wat mensen zonder blikken of blozen om zeep worden geholpen, blijft Cole, ook al is hij crimineel, toch sympathiek en snap je waarom Addison voor hem kiest. Addison ontpopt zich van treurende weduwe tot een vrouw die voor haar nieuwe liefde door het vuur gaat en zelfs moord niet zal schuwen. En dat laatste geldt ook voor Cole, die er alles voor over heeft om haar veiligheid te garanderen. De vonken vliegen er tussen Cole en Addison van af en de seks-scenes, het kenmerk van een NA, zijn nergens platvloers en laten juist nog veel te raden over.. Een ijne afwisseling in het verhaal. Hartsvriendin Sia, die van het ene bed naar het andere springt, en de andere personen uit het verhaal komen wat minder uit de verf, maar voor hun rol in het verhaal is dat voldoende. Wel ben ik benieuwd geworden naar Carter Reed, een bijpersoon in het verhaal, omdatTijan al twee boeken over hem heeft geschreven, die helaas (nog) niet vertaald zijn.

Misschien is het allemaal niet zo geloofwaardig en zeker geen hoogstaande literatuur, maar wel ongelooflijk lekker om te lezen. I want more!