De cover van De Waker past goed bij het verhaal, echter kom je daar pas achter nadat je het boek gelezen hebt. Het geeft niet direct een helder beeld van wat je verwachten kan, maar door de bijzondere vormgeving met de vier vakken trekt hij wel de aandacht. De achterkant is rustig en de groenblauwe kleur word mooi doorgevoerd. Met de tekst op de achterflap weet Baldacci in enkele zinnen zijn eerste boek weer even uit je herinnering op te halen waardoor je snel weer in het verhaal zit. Vanaf het eerste moment brengt Baldacci snelheid in het verhaal en maak je kennis met een nieuwe wereld met vele verrassende bewoners. Met beeldende omschrijvingen brengt hij de moeraswereld tot leven en laat hij de lezer kennismaken met bijzondere schepsels die je soms de stuipen op het lijf jagen. Een sterk punt in De Waker is dat je als lezer echt meegenomen word in een wereld die geloofwaardig word neergezet. Personage Vega Jane maakt een groei door in het plot waarin je haar ziet groeien van jonge tiener die redelijk ondoordacht en impulsief aan een reis begint tot een jonge vrouw wiens zelfvertrouwen groter word naarmate ze vaker op de proef wordt gesteld. Ook beste vriend Delph is een karakter in ontwikkeling, zeker in vergelijking met de jongen die hij nog was in De Voltooiing. Toch zitten juist hier ook de verwachte elementen zoals de gevoelens voor elkaar die een rol spelen en de erfenis die Vega via haar familie ten deel valt. Het doet geen afbreuk aan het boek maar zorgt wel voor een aantal voorspelbare momenten. Het plot in De Waker raast met flinke snelheid voort terwijl Vega Jane en Delph door de vijf cirkels van het moeras heen reizen. Een tweede deel in de serie rondom Vega Jane die zowel liefhebbers van young adult boeken als fantasylezers zeker zal aanspreken.