James Huston (1953), Amerikaan en ervaringsdeskundige bij uitstek, volgt tijdens zijn leven als Naval Flight Officer een rechtenstudie en wordt in 1984 praktiserend advocaat. Hij specialiseert zich in productaansprakelijkheid en ziet zijn naam in 2010 in de top tien verschijnen vanwege zijn onnavolgbare kennis van zaken.

Het schrijven van opiniestukken vormt hem tot een succesvolle schrijver van non-fictie. Hierdoor aangespoord start Huston met het schrijven van fictie waarin zijn juridische en militaire expertise én kennis van binnen- en buitenlandse politiek een gouden combinatie blijkt te zijn. De filmrechten van zijn derde boek (The balance of power) zijn gekocht door de Walt Disney Company. Nederland kan op dit moment genieten van zijn laatste bestseller, Falcon Seven.

Doug Rawling en Bill Duncan, bemanningsleden van een F/A-18F Super Hornet, ontvangen nog een nagekomen opdracht als ze terugkeren van een missie in het grensgebied tussen Afghanistan en Pakistan. Na ontvangst van de coördinaten vernietigen ze in Pakistan een gebouw waar twee topfiguren van Al Qaida en de Taliban elkaar ontmoeten. Hun toestel wordt echter met Stingerraketten uit de lucht geschoten en ze worden gearresteerd. Binnen enkele uren worden ze op transport gezet naar het Internationaal Strafhof in Den Haag. De aanklacht luidt dat ze burgerdoelen hebben beschoten waarbij ook burgerslachtoffers te betreuren zijn. Het gebouw herbergde een medische hulppost!

Vanuit de Nationale Veiligheidsraad verzoekt Chris Marshall de strafpleiter en oud Navy SEAL Jack Caskey de belangen van beide bemanningsleden te behartigen. Caskey komt in zijn eerste onderzoek niet verder dan het sterke vermoeden dat iemand de hele gebeurtenis vooraf en bewust heeft geregisseerd. Als oud SEAL-agent kruipt hij in de huid van militair onderzoeker en probeert zo de juiste toedracht te achterhalen. Hij moet al zijn vroegere talenten aanspreken om te vermijden dat beide bemanningsleden voor jaren achter de tralies zouden verdwijnen.

In een waanzinnig goed opgezet verhaal en met bijna supersonische snelheid sleurt James Huston zijn lezers door het avontuur van de F18-bemanning. Politiek gekonkel en juridisch statement zorgen voor de nodige verrassingen en evenzoveel tegenslagen. Dubbele agenda’s van respectabele en als eerlijk bekendstaande burgers gooien mondiale regeringsleiders op de politieke slachtbank. Juridisch wapengekletter laat de twijfel tussen waarheid en overtuigingskracht stranden in de subjectieve belevingswereld van pers en publiek.

De authenticiteit van het verhaal brengt Huston aan door bestaande bestuurders te gebruiken. Zelfs voor onze eigen Koningin Beatrix is nog een bescheiden rol weggelegd.

Door de veelheid aan genres is Falcon Seven moeilijk onder te brengen in één vakje. Juridische, politieke of militaire thriller zouden alle drie niet misstaan. Als het toch per se moet, komt het vooraan met stip in het vak van de “topboeken” te staan, want daar hoort het zonder twijfel thuis!