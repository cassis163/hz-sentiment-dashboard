Quarantaine van Erik Betten

Homme Olivier is politicus en komt op voor de noordelijke provincies. In Den Haag heeft hij een plan gemaakt om de benadeelden van de Groningse gaswinning tegemoet te komen. Zijn plan kan hij ten uitvoer laten brengen als hij een akkoord krijgt. Maar tijdens die vergadering hoort hij dat er een afschuwelijk besmettelijk oer bacterie is uitgebroken in Groningen. De bacterie komt uit een gaswinningsput en gaat razendsnel door het noorden en zorgt ervoor dat mensen veranderen in zombies. Ze worden dodelingen genoemd.
Den Haag zorgt dat een muur om Drenthe, Friesland en Groningen wordt gezet zodat het virus zich niet verder verspreidt.
Maar onder de duizenden dodelingen zijn ook gezonde mensen. Die mensen zetten alles op alles om niet besmet te raken, maar kunnen geen kant op.
Homme wil in tegenstelling tot zijn collega’s een andere weg inslaan om deze mensen te beschermen. Maar het gebied wordt afgezet en alle media wordt afgesneden. Het noorden is van de buitenwereld afgesloten.
Homme gaat het besmette gebied in om zijn vrouw, Richt, te redden. Als hij daar eenmaal is aangekomen krijgt hij het zwaar te verduren. Niet alleen omdat hij het op moet nemen tegen de dodelingen, maar ook omdat hij wordt gehaat door de gezonde mensen. Gehaat omdat hij als politicus hun heeft laten zitten.

Het verhaal wordt verteld vanuit verschillende personages. Uiteraard die van Homme. Maar ook het verhaal van Charlie, een laborante die zichzelf heeft opgesloten om een medicijn te kunnen ontwikkelen tegen deze bacterie.
Ook het verhaal van Karin wordt verteld. Zij is journaliste en wil transparant nieuws brengen. Ze laat zich niet de wet voorschrijven door politiek Den Haag. Ze wil de mensen laten zien wat er gebeurt in de noordelijke provincies.

Een uniek boek wat zich afspeelt in Nederland, Friesland, Groningen en Drenthe. Ook een aantal zinnen in het Fries zijn fijn, omdat het realistisch maakt. De zinnen worden niet letterlijk vertaald, maar wel als gedachte in het Nederlands beschreven. Dit hoeft dus geen hinder te zijn voor de lezer.
Het verhaal laat zien hoe mensen kunnen veranderen als de noodtoestand gaande is. Hoe haat en eigenbelang de kop opsteken in zo’n situatie. Deze situatie die natuurlijk fictief is, maar soms voelde het alsof het zomaar echt zou kunnen gebeuren.

Ik vond het verhaal spannend en vol actie, het maakte me nieuwsgierig naar het plot. Er zat een mooie opbouw in. De dodelingen werden goed beschreven en waren in mijn ogen toch behoorlijk angstaanjagend. Ja, dit was een boek dat ik las in ieder gestolen minuutje! Ik kon het boek moeilijk wegleggen. Misschien een mooi boek dat verfilmd kan worden!