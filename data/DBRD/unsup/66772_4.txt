De vrouw in de spiegel is het nieuwe boek van Dennis Lehane. Ik mocht dit boek via een anonieme vooruitleesactie van Ambo Anthos als een van de eersten lezen! Het boek is mijn eerste kennismaking met Lehane.

Rachel was een succesvolle tv verslaggeefster, gelukkig getrouwd. Tot ze na een journalistieke reis naar Haiti volledig instort. Ze krijgt paniek aanvallen en durft vaak niet meer naar buiten. Ze scheidt van haar eerste man, maar trouwt al snel met haar nieuwe liefde Brian. Brian is een prive detective die zij nog van vroeger kent. Brian is de perfecte echtgenoot en accepteert Rachel zoals zij is. Brian, inmiddels werkzaam in de houtindustrie, is vaak op reis voor zijn werk. Als Rachel op een dag Brian gewoon in de stad ziet terwijl hij eigenlijk voor zijn werk in Londen zou zijn, krijgt zij argwaan. Rachel gaat op zoek naar de waarheid en komt erachter dat Brian niet zo perfect lijkt te zijn als zij altijd gedacht had. Wie is haar man daadwerkelijk?

Het boek is opgedeeld in drie delen. Het eerste deel beslaat een tijdspanne van 33 jaar. In het eerste deel zet Lehane het karakter Rachel goed neer. Hij vertelt over haar kinderjaren, haar moeilijke moeder en de zoektocht naar haar vader, haar periode met haar eerste man en haar succesvolle carriere op de televisie. In dit eerste deel lijkt het Rachel voor de wind te gaan. Het tweede deel beslaat een periode van vier jaar en vertelt voornamelijk over het leven met Brian, haar tweede man. Rachels carriere is ingestort en zij durft de straat niet meer op. Het derde deel tenslotte is het deel met de meeste actie. Rachel is betrokken geraakt in een wereld vol duistere zaken en moet zich hier uit zien te redden.

Lehane heeft een mooi verhaal afgeleverd. In drie delen wordt je het leven van Rachel in gezogen. Je leert de personages kennen en leeft met ze mee. Een constante nieuwsgierigheidsfactor, mede door de proloog, maakt dat je blijft doorlezen. Al na de proloog vraag je je af: waar is Rachel in belandt? En hoe heeft het zover kunnen komen? Naast dat Lehane een ijzersterke psychologische thriller heeft geschreven, heeft het boek ook elementen van een psychologische roman. Dit boek is een echte aanrader voor iedereen die op zoek is naar een spannend boek met interessante personages en diepgaande dialogen.