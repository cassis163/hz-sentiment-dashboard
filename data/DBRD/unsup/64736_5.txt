Zoals altijd heeft ook dit nieuwe boek van Jet mij aangenaam verrast. Tot aan het einde blijft het de vraag hoe alles in elkaar steekt, welke keuzes worden er gemaakt en wat gaat er precies gebeuren met de hoofdpersonen. Waar eindigt deze zoektocht van Maud, en als je denkt te weten wat er gebeurd is veranderd het weer.

De schrijfstijl verloopt soepel, vlot en leest makkelijk weg. De karakters in het verhaal worden zo beschreven dat je op kan gaan in hun belevenissen en gedachtegang. Het beeld dat van de hoofdpersoon geschept wordt en andere personages in het verhaal zijn goed uitgewerkt. Wel moet ik zeggen dat ik mij enigszins irriteerde aan de hoofdpersoon Maud. Met name aan haar besluitloosheid en haar non-communicatie. Voor mij een teken dat ik meeleef met haar zoektocht naar antwoorden en dus volledig op ga in het verhaal.

Het verhaal is opgedeeld in veel korte hoofdstukken, grotendeels verteld vanuit de desbetreffende hoofdpersoon en deels vanuit andere karakters. Tevens wordt er in de hoofdstukken afgewisseld tussen heden en verleden. Hierdoor vind je als lezer je eigen antwoorden, naast dat je meeleest vanuit de gedachtegang van Maud en zij stukje bij beetje ook ontdekt wat er precies gebeurd is.

Wederom is mijn ervaring met zowel dit boek, als alle voorgaande boeken van deze schrijfster, dat ik ze in één adem uitlees. Geef mij een boek van Jet van Vuuren en ik ben gelukkig, ze lezen zo heerlijk weg. Ik kijk nu al uit naar haar volgende boek, die als alles verloopt volgens planning niet lang meer op zich laat wachten.

Ik geef dit boek vijf sterren.