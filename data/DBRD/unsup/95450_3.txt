Dit boek blijkt een heel polariserend verhaal te zijn. De ene houdt er oprecht van, de andere krijgt het maar niet uitgelezen. Ik moet eerlijk bekennen dat ik zelf wel heb genoten tijdens het lezen. Ik zal nu niet gaan beweren dat het een meesterwerk is dat me nog jaren zal bijblijven. Maar ik vond het wel best te pruimen. Misschien komt dat ook doordat ik al enkele slechte reviews zag passeren voor ik zelf in het boek dook? Tenslotte pas je dan al een beetje je verwachtingen aan, niet?

Hazel and Holly vertelt het verhaal van twee heksenzusjes die een queeste aangaan om de ziel van hun dode moeder te bevrijden van een toverspreuk. De toverspreuk werd uitgesproken door hun vader, een neoromantische tovenaar. Op hun avontuur worden ze vergezeld door Hawthorn en Hemloch, twee tovenaarsbroer en een kelder gnome. Een raar vijftal, maar het zorgt wel voor de nodige komische situaties onderweg.

Het verhaal volgt vooral de oudste zus Hazel. Zij is diegene die vanaf jonge leeftijd voor haar zusje heeft gezorgd en ook de meeste verantwoordelijkheid draagt. Hazel heeft de gewoonte alle zorgen en verantwoordelijkheden bij zich te nemen en Holly te beschermen tegen de wereld. Ze is een erg rechtlijnig persoon, die recht op haar doel afgaat. Emoties en dergelijken probeert ze in zich op te sluiten. Ze heeft als het ware een grote muur rond zich opgetrokken en die wil ze niet afbreken. In het verhaal is Hazel ook echt een gevecht met zichzelf aan het voeren. Ze heeft haar plek in de wereld nog niet gevonden en is bang om toe te geven wie ze eigenlijk diep van binnen werkelijk is. Holly, de jongste zus is het compleet tegenovergestelde. Holly is een echte wildebras die van dag tot dag leeft. Maar naarmate ze ouder wordt is ze klaar om van onder de beschermde vleugels van haar zus te komen en de wereld zelf te ontdekken.

Een van de sterkste punten in dit verhaal is zonder twijfel het magische systeem. Er zijn verschillende strekkingen binnen magie en de manier waarop deze aanbod komen in het verhalen wist me echt te boeien. De verschillende magische strekkingen worden tot in het detail uitgewerkt en je krijgt als lezer ook echt te zien wat de gevolgen zijn van elke strekking op het dagelijkse leven. Ik hoop in toekomstige boeken ook maar over de tovenaarsstrekkingen te leren, want de focus lag nu vooral op heksenmagie. Daarnaast hoop ik ook meer te leren over mannelijk en vrouwelijke magie, want hier werd maar een heel klein tipje van de sluier opgelicht.

Nog een heel sterk punt in het verhaal is de dynamiek tussen de verschillende personages. En dan heb ik het eigenlijk niet zo over de zusjes, maar vooral over de interactie tussen de zussen en de broers. Het heerlijke bekvechten tussen Holly en Hawthorn is zo leuk om te lezen en ook Thume, de gnome zorgt voor een komische noot hier en daar. De onverwachte wending in de verhaallijn van Hawthorn en Holly wist ook wel echt te smaken. Het maakte het verhaal net dat beetje boeiender.

Maar ik moet ook wel eerlijk bekennen dat ik de negatieve commentaar van andere readers ook wel begrijp. Ikzelf had het meeste problemen met het plaatsen van dit boek. Het wordt gepromoot als een young adult boek, maar leest het meeste van de tijd echt als een middle grade. Maar de onderwerpen zijn soms iets te expliciet en te donker voor het publiek waarop middle grade zich eigenlijk richt. Ik denk eerlijk waar dat Hazel en Holly echt voordeel had kunnen halen bij een goede editor. Iemand die zou zeggen “het verhaal is echt boeiend, maar we moeten het herwerken.” Het is te niet spannend genoeg en niet volwassen genoeg om een YA publiek te kunnen boeien. Het kan niet knokken met geweldige epische YA verhalen die de markt overspoelen. Maar als het correct geëdit was geweest dan had dit een schot in de roos geweest binnen het middle grade genre.

Kort samengevat… ik heb echt wel genoten van de wereld waarin Hazel en Holly zich bewegen. Maar ik ben ook niet blind voor de fouten van dit boek. Ik vind het echt een gemiste kans dat dit boek niet herwerkt werd tot een zuiver middle grade verhaal. Het had anders echt hoge toppen kunnen scheren.