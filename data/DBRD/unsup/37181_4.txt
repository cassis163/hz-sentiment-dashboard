De Amerikaanse hitserie 'Homeland' is een ongekend succes. De spannende tv-reeks is winnaar van een aantal grote prijzen, waaronder zes Emmy Awards en tweemaal de Golden Globe voor beste televisieserie van het jaar. Ook Barack Obama is onder de indruk; hij riep deze serie zelfs uit tot zijn favoriete show. In Vlaanderen startte het derde seizoen al op 7 oktober 2013 op 2BE. In Nederland wordt 'Homeland' uitgezonden door BNN, en daar gaat het derde seizoen in december 2013 van start.
Homeland – Carries vlucht  is de officiële tie-in van de tv-serie. Auteur is de Amerikaan Andrew Kaplan, een voormalig journalist en oorlogscorrespondent. In de VS is hij bekend van zijn reeks thrillers over ex-CIA-agent Scorpion. Met deze eerste Homeland-thriller behandelt Kaplan het verhaal voorafgaand aan de tv-serie en gaat hij dieper in op de voorgeschiedenis van Carrie Mathison, het hoofdpersonage .
Carrie is een hoogblonde CIA-agente. Haar Europese en opvallende uiterlijk – en het feit dat ze een vrouw is – maken haar werk in het Midden-Oosten extra gevaarlijk. Dit weerhoudt haar er echter niet van om in dit onheilspellende gebied missies namens de CIA uit te voeren. Het verhaal speelt zich af in 2006. Carrie is gestationeerd in Beiroet, Libanon. Tijdens een geheime ontmoeting met een nieuwe informant loopt ze in een hinderlaag en ontsnapt ze ternauwernood aan een moordaanslag die ogenschijnlijk op haar gericht was. Ze vlucht, terwijl ze zich afvraagt hoe het heeft kunnen gebeuren. En vooral: waarom? Ze vermoedt dat iemand uit de eigen gelederen dubbelspel speelt, maar haar meerderen willen daar niks van weten. Haar leidinggevende stuurt haar zelfs terug naar het CIA-hoofdkwartier in Langley. Daar besluit ze op eigen houtje de moordpoging in Beiroet te onderzoeken. Haar zoektocht, die ze in het geheim uitvoert, brengt haar op het spoor van Abu Nazir, de leider van Al Qaida in Irak, en van zijn rechterhand, Abu Ubaida. Maar wat hebben zij te maken met de missie in Beiroet? Zal haar vermoeden over dubbelspel toch kloppen? Wanneer ze van een persoonlijke vertrouweling in Beiroet hoort dat er een grote aanslag op de VS wordt beraamd, is het voor Carrie duidelijk: er is iets goed mis.
Een boek dat naar aanleiding van een televisieserie is geschreven dus. Anders dan bij recente verboekingen van bijvoorbeeld The Killing  (geschreven door David Hewson) en Borgen  (door Jesper Almose), gaat het in dit geval om een compleet nieuw verhaal. Hoofdpersoon in zowel de tv-serie als in het boek is Carrie Mathison, een geniale CIA-agente. Voor haar rol in de tv-serie won de actrice Claire Danes meerdere individuele prijzen en ook in het boek komen Carries geniale karaktereigenschappen en acties op een geloofwaardige manier tot leven. Naast de spannende race tegen de klok om een mogelijke aanslag te verijdelen en uit te vogelen wat er in Beiroet is gebeurd, leert Kaplan ons ook het achtergrondverhaal van Carrie kennen: over haar jeugd in Maryland, over haar lastige gezinssituatie met een zieke vader en een gevluchte moeder, over haar studententijd en over het begin van haar carrière bij de CIA. Maar ook aan de bipolaire stoornis waar Carrie aan lijdt, wordt op een overtuigende wijze klank gegeven.
Homeland – Carries vlucht  is een zeer spannende spionagethriller, die de fans van de tv-serie zal inspireren met nieuwe, interessante input en een geweldige inleiding biedt voor diegenen die de serie nog nooit hebben gezien. De setting in het Midden-Oosten (rond de Amerikaanse inval in 2006), de tactiek van de CIA-missies en de Islamitische wreedheden zijn zeer realistisch vormgegeven. De plot is meeslepend en intrigerend. Petje af voor Andrew Kaplan, die de sfeer uit de tv-serie perfect heeft weten over te brengen op papier. Wat mij betreft mag hij meer Homeland-thrillers schrijven: een aanwinst voor het genre!