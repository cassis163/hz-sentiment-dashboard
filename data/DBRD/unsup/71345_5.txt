Er staan acht verhalen in dit groeiboek, twee per AVI niveau (AVI S – AVI M4), in allemaal spelen zus en broer Pit en Puf de hoofdrol. Deze Boeboeks zijn kleine wezentjes die in de natuur leven, in allerlei soorten holletjes, en van allerlei dingen die ze vinden wel wat weten te maken.
Natuurlijk maken broer en zus wel ruzie, maar ze kunnen ook heel goed samen spelen en samenwerken als er dieren in nood zijn. Samen beleven ze heel wat spannende avonturen!

De verhalen zijn in een heel prettig leesbaar lettertype gedrukt, dat vind ik niet altijd het geval met AVI (Start) boekjes. Mijn zoontje kan het heel goed lezen, waardoor hij zelfvertrouwen krijgt en er lol in heeft om door te lezen.
Ik vind het erg leuk om te zien hoe de tekst langzaam moeilijker wordt; langere woorden, hoofdletters, meer leestekens… Zo leuk om dat proces van steeds iets moeilijkere boekjes lezen mee te gaan maken met mijn zoontje! Ik hoop dat hij net zoveel plezier in lezen gaat hebben als ik. Vooralsnog gaat het de goede kant op