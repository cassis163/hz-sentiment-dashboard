Liz is jaren geleden gevallen voor de wat oudere Tom. Samen leven ze riant en het leven lacht hun toe. Het bedrijf van Tom, een exclusief sloepenbedrijf, floreert en viert zijn hoogtijdagen. Totdat hun dochtertje Lara wordt geboren. De zorgzame, liefdevolle Tom verdwijnt in zijn werk en in plaats van de belofte dat hij meer thuis zou zijn voor Liz en Lara gaat hij steeds vaker op zakenreis.

Liz distantieert zich steeds meer van Tom. Ze spendeert uren aan shoppen, lunchen en borrels met haar rijke vriendinnen.

Op oudjaarsavond zijn ze uitgenodigd bij rijke vrienden van haar beste vriendin Daniëlle en haar man Laurens. Vol walging en afschuw ziet ze Tom als een vreemde. Door de hoeveelheid drank voelt ze zich eenzaam totdat haar ogen een aantrekkelijke, jonge mooie man in het vizier krijgen. Tot haar verbazing laat deze donkere schoonheid blijken dat hij eveneens in haar geïnteresseerd is. Deze man brengt haar leven weer in extase.

Tom en Liz raken steeds verder van elkaar verwijdert. Ze voelt dat Tom een geheim bij zich draagt. Ze is ervan overtuigd dat Tom haar niet meer aantrekkelijk vindt en zijn heil zoekt bij een andere vrouw. Liz vindt het dan ook geoorloofd om te profiteren van de aandacht van de aantrekkelijke man.

Ze heeft geen idee dat Tom er alles aan probeert te doen om zijn gezin voor de ondergang te behoeden maar daarvoor kan hij nooit zijn geheim uit het verleden prijs geven. Hij worstelt met de financiën van zijn bedrijf, zijn grote geheim in Zwitserland en het terugwinnen van Liz.

Therese, de nieuwsgierige buurvrouw, ziet het allemaal met lede ogen aan en probeert het gezin te behoeden voor de gevaren die op de loer liggen. Ze wordt hierin niet serieus genomen waardoor Liz steeds meer naar de afgrond wordt geleid. Want is haar vriendin Daniëlle wel zo’n goede vriendin? Of wat weet vrijgezelle vrijbuiter Susanne, tevens onderwijzeres van dochtertje Lara, van de problemen in het gezin van Tom en Liz? Wat doet de geheimzinnige minnaar in dit spel?

“Deze roman is als een fles sprankelende, frisse witte wijn van een goed jaar met een spannende afdronk.”
Deze tekst staat op de binnenflap van Onder Water te lezen. Als men het verhaal gelezen heeft zal men kunnen beamen dat het helemaal niet zo’n goed jaar was voor Tom en Liz.. Daarbij geven Linda Jansen en de uitgever aan dat in december 2015 een tweede deel volgt; genaamd Boven Water. Mogen we ervan uitgaan dat het dan wel een goed jaar wordt? Ik stel me daarbij een mooie, volle Grand Cru voor. Zeker omdat Linda Jansen een prettige, vlotte leesbare schrijfstijl heeft. Geen onmogelijke verwikkelingen of moeilijk taalgebruik. Korte en bondige zinnen. Leest lekker weg.

De spanning in het boek bevindt zich op het einde, de eerste tweehonderd bladzijden kabbelt het wat voort met het ongenoegen van Liz en de frustraties van Tom. Zeker niet onaangenaam; het boek is dan tenslotte ook bestempeld met het genre Roman en niet als thriller.

De plot is niet geheel onverwacht, je wordt er langzaam naar toe geleid en vermoedens worden bevestigd.
Wel heel knap van Linda Jansen is dat je als lezer steeds wil roepen dat zowel Tom en Liz de verkeerde kant opgaan en elkaar zo nooit gaan vinden. Terwijl dat toch eigenlijk is wat ze allebei het liefste willen. Het verhaal van de liefde en elkaar kwijt (kunnen) raken is zeer geloofwaardig neergezet. De bijrollen van onder andere Daniëlle en Laurens en de settings zijn wat “overdone” en daardoor minder realistisch.

De cover is zeer aantrekkelijk. Het gros van de vrouwen is gek op roze. De bakfiets op de voorzijde heeft een rol in het verhaal en typeert ook de leegte van de zin die erboven staat: “Over de liefde tussen twee mensen die ten onder dreigt te gaan”. Verder staan er op de achterzijde en binnenflappen heel veel tekst. Fragmenten uit het verhaal en hoe Linda Jansen dit boek tot stand heeft gebracht. Een dikke 8 voor de cover!

Het totale verhaal is niet bijster origineel. De liefde tussen twee mensen, de gehele entourage waarbij menig glas champagne rijkelijk vloeit en de intriges zijn in vele andere boeken hiervoor beschreven. Toch is dat wat het boek voor een groot publiek aantrekkelijk maakt. Het blijft boeiend om in andermans keuken te kijken. Het bevestigt maar weer dat het gras niet altijd groener is aan de andere kant van het hek.

Kortom; Onder water is een zeer, prettig, vlot leesbaar boek. Een lekker hapje voor tussendoor. Voor je het weet is het einde alweer nabij en leg je het boek met een tevreden glimlach terzijde. Drie vette sterren voor Onder Water ***.