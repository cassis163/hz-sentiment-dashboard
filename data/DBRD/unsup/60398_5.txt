Sammy leidt een ogenschijnlijk rustig leven als bibliotheekmedewerkster in een klein stadje. Hoewel ze wel enkele contacten heeft buiten het werk om, is haar leven precies zoals ze dat wil: voorspelbaar en saai. Wanneer ze echter nachtmerries begint te krijgen waarin ze verwondingen oploopt die ze na het ontwaken nog steeds heeft, ontvouwt zich langzaamaan een mysterie waar Sammy nooit van heeft durven dromen.

Midland â€“ De Terugkeer is een boek dat een goede balans vindt tussen fantasy, mysterie en humor. De verschillende elementen worden subliem door het verhaal geweven, evenals de vele verrassende plotwendingen die zelfs een ervaren fantasylezer als ik vaak niet aan zag komen.

Ook niet onbelangrijk is dat de karakters in het boek zo divers zijn en levensecht aanvoelen. Zo is de hoofdpersoon Sammy verre van volmaakt. Met behulp van haar scherpzinnige en vaak hilarische beste vriend Matt, worstelt Sammy zich een weg door Midland heen. De hechte band tussen deze twee personages verwarmt en ontroert de lezer, en vormt de stabiele kern van het boek wanneer hun idee van de werkelijkheid op losse schroeven komt te staan.

Het spannende avontuur waar Sammy en Matt in verzeild raken, maakt dat je het boek maar moeilijk weg kunt leggen. Daarnaast is het boek vlot geschreven en de vaak beeldende taal van de schrijfster geeft je het gevoel dat je in een film bent beland. Erg knap gedaan.

Het enige minpunt dat ik kan bedenken is dat deel twee nog niet klaar is. In dit eerste deel wordt een deel van de sluier opgelicht, maar afgerond is het verhaal nog niet helemaal. Er broeit iets op de achtergrond en ik heb het idee dat de schrijfster naar een spetterende finale aan het toewerken is. Ik hou de publicatiedatum van boek twee in ieder geval scherp in de gaten.
Kortom, ik raad dit boek absoluut aan. Pas alleen op voor slapeloze nachten.