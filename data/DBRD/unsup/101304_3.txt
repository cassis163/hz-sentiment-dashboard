De lekkere roman De taarten van Marie leest inderdaad heerlijk weg! Het is een feelgood-roman voor iedereen die van lekker eten houdt en dan vooral van bakken - de trend van dit moment natuurlijk, met succesvolle televisieprogramma’s als Heel Holland Bakt.

De Engelse Claire Sandy schreef met De taarten van Marie een culinaire chicklit over gezinsperikelen, irritant perfecte buurvrouwen en de zoektocht naar het ultieme cakerecept. Marie Dunwoody probeert een balans te vinden tussen een druk gezinsleven, haar werk en haar huwelijk: een concurrende tandarts vestigt zich in dezelfde straat als waar zij haar praktijk houdt, haar man Robert dreigt zijn baan te verliezen, haar tienerzoon Angus verzwijgt duidelijk iets voor haar, en dan is er ook nog haar zeer nieuwsgierige negenjarige tweeling Iris en Rosie.
Ondertussen komt Marie overal haar buurvrouw tegen, de perfecte Lucy Gray die haar leven volledig op orde heeft en alom geroemd wordt om haar bakkunsten.
Wanneer ze de teleurgestelde blikken van haar dochters ziet op het schoolfeest  als zij een tart uit het vriesvak van het benzinestation op de gebakskraam zet, voelt Marie dat ze op alle gebieden in haar leven faalt. Maar dan vindt ze op de rommelmarkt het beste bakboek aller tijden en weet ze de oplossing: als zij eenmaal de perfecte cake kan bakken, dan komt de rest vanzelf ook wel in orde! Met behulp van de Mary Berry Complete Baking Bible gaat ze aan de slag. En al snel beseft ze dat Mary’s tips haar bij meer helpen dan bij alleen het bakken….?

Persoonlijk ben ik een enorme fan van  culinaire romans, en het was heerlijk om te lezen hoe Marie bakt (of pogingen doet om te bakken) en wat er allemaal misgaat en welke eisen ze steeds aan zichzelf stelt. Het verhaal zit goed in elkaar en de afzonderlijke verhalen van de personages zijn grappig op zich (de strijd die Marie’s echtgenoot Robert op zijn werk voert, de liefdesperikelen van hun puberzoon, de avonturen van de stoute tweeling). En hoewel deze luchtige chicklit wat te zoet is, af en toe zelfs mierzoet, wilde ik hem toch uitlezen zoals je die roze koek toch helemaal opeet…
Lekker leesvoer op een regenachtige dag, voor liefhebbers van de romans van Jill Mansell, Jenny Colgan, Nina Killham of Sarah-Kate Lynch.
Jammer genoeg staan er in de roman zelf geen recepten. Een gemiste kans met hoofdstuktitels als ‘Victoria-sponge cake’, ‘Citroenmeringue-eieren’ en ‘Regenboogtaart’. Wel heeft de uitgever ter promotie een receptenschrift bij het boek gedaan met recepten van de in de roman genoemde kookboekenschrijvers zoals Jamie Oliver, Rachel Khoo en Matt Preston. Voor mij een reden de bakboeken er weer bij te pakken en aan de slag te gaan: op naar het Spektakelstuk.