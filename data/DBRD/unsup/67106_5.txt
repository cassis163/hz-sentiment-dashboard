De christenen in het Oosten staan onder druk. Als uiting van solidariteit zal een missieschip vanuit het Oosten de Donau en de Rijn afvaren naar Nijmegen, waarbij priesters uit Oost en West aan boord zullen komen om gezamenlijk de Vierdaagse Mis bij te wonen van de 100ste Vierdaagse. Een Nederlandse Foundation is financier van dit mooie initiatief.

Niemand weet echter dat deze Foundation de dekmantel is van een terroristische organisatie die een aanslag beraamt onder de codenaam Operatie Saladin.
Het brein achter Operatie Saladin is ‘De Pers’: een internationale
Terrorist, voormalig Talibanstrijder en nu bankier van terreurorganisaties.
Voor eigen gewin wil hij een grote diamanten ring veilen die hij als Talibanstrijder buit heeft gemaakt. Deze beroemde ring, genaamd de Ster van het Oosten, behoort toe aan een gevluchte vrouw die meeloopt in de 100ste Vierdaagse en hoort van de veiling. Een vroeger vermaarde inbreker belooft
haar de Ster van het Oosten terug te bezorgen.

Inspecteur Van Dorp krijgt al snel lucht van de zaak en komt uit op een spoor van opmerkelijke geldtransacties. Voor hij het weet wordt Van Dorp meegesleurd in een achtbaan van ontwikkelingen die gaan van internationale terroristenbestrijding en een spectaculaire diamantenroof in Frankrijk,
tot de zorg om de veiligheid van de Vierdaagsewandelaars.

Visie van de recensent
Laat ik maar met de deur in huis vallen. 'Het mysterie van de 100...' is een meesterlijk boek. Realistisch, ijzingwekkend en bijzonder actueel!

“Er was één uitweg om hier levend uit te komen. Hij moest een roofdiamant verkopen die hij had overgehouden aan zijn strijd voor de Taliban. Het was niet zomaar een kostbare diamant: hij was gevat in een ring die had toebehoord aan een dynastie uit Iran en de steen stond daar bekend als De Ster van het Oosten.”

Het boek begint met een aantal korte hoofdstukken waarin de auteur de diverse verhaallijnen uiteenzet en de complexiteit van het verhaal direct wordt ontwaard. Een snelle opeenvolging van gebeurtenissen, maakt ‘Het mysterie van de 100..’ tot een ingenieus labyrint. Nergens laat Bakker echter steken vallen in dit web van gebeurtenissen. De auteur rijgt op meesterlijke wijze de diverse verhaallijnen aaneen. De journalistieke achtergrond en wetenschappelijke kennis van Bakker profileren zich in 'Het mysterie van de 100..'.

‘Durand had minder dan een uur nodig gehad om in te zien dat hij Délier wel degelijk had onderschat. Hij kon zich voor zijn hoofd slaan. Natuurlijk kende hij het werk van Fabergé en natuurlijk kende hij de Russische voorliefde om een poppetje in een poppetje te verstoppen en een doosje in en doosje…”

Bakker biedt zijn lezers enerzijds een realistische kijk op de actualiteit, die van terreurdreigingen en geweldheden. Anderzijds, en juist dat maakt dit boek zo veelzijdig, schuwt hij de romantiek en emotie niet.

De auteur brengt zijn personages prachtig tot leven. Met name de volhardende en trotse Ain wist mij met regelmaat tot tranen toe te ontroeren in haar wanhopige zoektocht naar haar dochter en het verdriet om haar geliefde.

‘Zonder woorden haalde Man het uiteinde van het kettinkje onder haar shirt uit en mevrouw Van Dorp zag dat er een eenvoudig ijzeren kinderringetje aan hing, met als steen een wit onzelieveheersbeestje.”

Het verhaal speelt zich af rondom de Nijmeegse vierdaagse, waarvan dit keer de 100ste editie een feit is. Er loopt dit keer een internationale groep van een vijftigtal mensen uit allerlei landen mee. Elk van deze mensen heeft een eigen verhaal en ieder verhaal komt in de 100e ‘Walk of the World’ samen.

“Net toen marsleider Wilhelm aanstalten maakte om er op af te stappen, barstte er in de groep een gejuich op, alsof het opwelde uit een bron, luider en luider, en het werd overgenomen, en het bericht werd doorgegeven. Moeder en dochter…!”

Een Nederlandse stichting haalt een aantal buitenlandse priester naar Nijmegen om de Vierdaagse Mis, die vooraf gaat aan de start van de Vierdaagse, mee te beleven. Dit missieschip blijkt echter onderdeel te zijn van ‘Operatie Saladin’. Een Iraniër, die door het leven gaat als ‘De Pers’, is het brein achter deze grootscheepse operatie. Zijn enige, doch desastreuze zwakte is zijn gokverslaving. Om uit de problemen te geraken ziet hij zich genoodzaakt een roofdiamant die de naam ‘De Ster van het Oosten’ draagt, te verkopen. De voormalig eigenaresse van de ring, kruist echter op zeker moment zijn pad…

Over de auteur
Rob Bakker is journalist en auteur. Een greep uit de vele titels die Bakker inmiddels op zijn naam heeft staan: romans ‘Graven’, ‘Een Pad Voorbij’ en ‘De Toespraakschrijver’. Samen met Klazien Sybrandy schreef de auteur ‘Zorg jij dat ik niet meer wakker word? In het thrillergenre schreef Bakker ‘F.E.!’ en ‘De Dood Wandelt Mee’. ‘Het mysterie van 100…’ is inmiddels alweer de negende in de serie 4-daagsethrillers.

Uitvoering
Uitgever Logikos
Paperback, 250 pagina’s
ISBN10 :9074734405
ISBN13 :9789074734400

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl.