Cel 7 speelt zich af in een alternatieve wereld. Een wereld waarin het rechtssysteem dat wij kennen, is afgeschaft en de kijkers van een reality-programma beslissen of de beklaagde schuldig is of niet. Dit lijkt misschien een eerlijk systeem, maar dat is het absoluut niet. Om je stem te kunnen uitbrengen moet je geld hebben, het gevolg hiervan is dat alleen de rijke burgers kunnen stemmen. Laat het dan net heel toevallig zijn dat de beklaagden afkomstig zijn uit de arme gebieden en dus meestal ter dood veroordeeld worden. De kijkers krijgen bovendien niet alle bewijsstukken te zien en ze worden gemanipuleerd door het programma “Dood is gerechtigheid” met een geslepen presentatrice.
In deze wereld woont een meisje genaamd Martha Honeydew. Ondanks haar schattige naam, bekent ze de moord op Jackson Paige, de held van het publiek. Ze wordt opgepakt en komt terecht in de dodencel. Tijdens haar verblijf in die cel, kan het publiek zijn stem uitbrengen. Aangezien Martha zelf bekend heeft, wordt de zaak niet verder onderzocht.
Cel 7 is een spannend verhaal dat je niet kunt wegleggen, hoe hard je het ook probeert! Het leest vlot weg en voor je het weet is het verhaal gedaan. De personages zijn enorm geloofwaardig weergegeven en je gaat zelf mee op onderzoek naar wat er nou precies gebeurd is op die allesbeslissende avond.
Meer mag ik eigenlijk niet zeggen over het boek, want het moet vaag blijven en je moet gewoon lezen om meer te weten te komen.
Ik raad dit boek aan iedereen aan die een spannend verhaal kan appreciëren met een frustrerend einde. Op het einde van de rit blijf je achter met een machteloos gevoel.