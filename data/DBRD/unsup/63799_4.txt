Schuldgevoel kan het leven van iemand ruïneren. Dat laat Roanne van Voorst met haar tweede roman op overtuigende wijze zien.
De jonge studente Rêve acht zichzelf schuldig aan de dood van haar achttienjarige broer Justin. Terwijl haar moeder haar leven op orde probeert te krijgen door te koken voor Syrische vluchtelingen in het dichtbij gelegen AZC, denkt Rêve dat het in de geest van haar broer is wanneer zij de Syrische bevolking helpt in Syrie zelf.
Zij meldt zich aan bij het leger. Keihard oefenen en een strakke discipline hebben een heilzame werking op haar. Ze leert het groepsgevoel kennen en waarderen en bovenal voelt zij zich veilig en gesteund door haar buddy Frank. Na een maandenlange training wordt haar groep uitgezonden naar Syrië. De meest gelukkige periode van haar leven breekt daarmee aan. Voor het eerst weet zij zich gewaardeerd: haar maatje verlaat zich volledig op haar en ook in de ogen van haar medesoldaten verricht zij goed werk. Aan deze voor haar gelukkige tijd komt een abrupt einde wanneer zij lichtgewond naar huis wordt gestuurd en niet veel later Frank in Syrië om het leven komt. Haar al aanwezige schuldgevoel wordt nu ondraaglijk en bij Rêve slaan alle stoppen door.

Het boek heeft een zodanige opbouw dat de spanning tot het laatste moment behouden blijft. In de proloog wordt aan Rêve in de rechtszaal gevraagd of zij nog iets te zeggen heeft en in de epiloog schudt zij haar hoofd, ‘ik ga niks zeggen.’
Van de drie delen heeft het eerste deel het meest een verhalend karakter, in het tweede en derde deel waant de lezer zich in een actiefilm door de snelle beelden die in hoog tempo elkaar opvolgen.
De schrijfstijl waarvan Roanne zich bedient is ongekunsteld en bijzonder krachtig en mooi. In dit boek worden thema’s uitgewerkt die van deze tijd zijn: jeugd die zich een weg moet zoeken in een maatschappij die van iedereen ongelooflijke snelheid verlangt, drugs, party’s, familiebanden en bovenal het vluchtelingenvraagstuk en Syriëgangers. Deze thema’s én de prachtige manier waarop de schrijfster vorm eraan heeft gegeven, maken dit boek tot een aangrijpend, actueel verhaal. Dat het tegelijkertijd zeer realistisch aandoet, heeft alles te maken met het feit dat Van Voorst zich terdege heeft voorbereid op het schrijven van deze roman wat te lezen is in het hoofdstuk ‘verantwoording’.
Een echte aanrader voor wie een boeiende, actuele roman wil lezen van een talentvolle schrijfster!