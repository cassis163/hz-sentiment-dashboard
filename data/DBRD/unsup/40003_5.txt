Een knalgele cover met een indigoblauwe kever en op de achtergrond een krantenartikel sieren de cover van het het nieuwste boek van Bronja Hoffslag. Over de titel P.I.D. had ik heel wat vraagtekens want ik wist in de verste verte niet waar dit ook maar op kon slaan. Tijdens het lezen kwam ik tot de oplossing en er past geen enkele ander titel bij dit boek.
Het verhaal start in New Orleans, 1969 en vertelt het verhaal van Thomas Fremont, kortgenaamd Tom. De eerste pagina begint onmiddellijk met de arrestatie van Tom door de FBI. Waarom? Geen enkel idee. Alleen dat Tom iets weet dat niet mag geweten zijn.
Dan maakt het verhaal een sprong van 30 jaar en maken we kennis met de familie Fremont en Whitlock. Beth en Robert Fremont zijn de ouders van Tom; Judy, Syd en Sadie Whitlock zijn de buren. Door het vreemde overlijden van Robert geraken deze personages met elkaar verbonden en stilaan komen de geheimen naar boven waarvoor Tom gearresteerd werd.
Syd wordt bijgestaan door de verpleegster van Tom, Kirstie en wat volgt is een kluwen van factie en fictioe die niet beter in een verhaal konden gegoten worden dan door de hand van Bronja Hoffschlag.
Verstomd en nieuwsgierig heb ik pagina na pagina verslonden van dit meer dan originele boek. Tussen de bladzijden door probeerde ik het geheel uit te leggen aan mijn vriend hoe geniaal het complot in elkaar zat. Mijn honger naar meer weten dreef me naar Wikipedia om te zien of het wel echt waar was en het is wel degelijk zo. P.I.D. is gewoon fantastisch goed geschreven.
In het nawoord bedankt Bronja haar bronnen en ik ben er zeker van dat ze heel wat tijd in research heeft gestoken om het verhaal zo juist mogelijk te brengen, waarin ze perfect geslaagd is.
Als lezersjury van de Hebban Debuutprijs in 2014 had ik al heel veel bewondering voor deze, toch wel zeer bescheiden, vrouw die daar eventjes een boek schreef van meer dan 700 pagina’s (De dode kamer) en waarvan je stiekem hoopte dat het er dubbel zoveel mochten zijn. Verwonderd was ik dan ook niet bij DSM dat dit boek minstens zo goed was. Maar deze keer heeft ze me echt verstomd laten staan over haar schrijfkunsten.
Bronja is geboren om een wereldwijd bestseller-auteur te worden want ik denk dat er weinigen zijn die zo to the point een verhaal kunnen brengen als zij.
Topboek dat vraagt om een vertaling voor het buitenland én een verfilming.