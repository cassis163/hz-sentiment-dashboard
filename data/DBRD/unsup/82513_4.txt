Voor jou wil ik sterven is de vierde thriller van Lisa Unger, een Amerikaanse schrijfster wier werk al in 26 landen verscheen. Hoofdpersoon in het boek is Isabel Raine, een bestsellerauteur. Op eerste kerstdag ligt ze gewond op een plein in Praag en wordt door een vuurwapen bedreigd. Ze rent voor haar leven.
Na het eerste hoofdstuk zijn we, terug in de tijd, in New York. Isabel is al vijf jaar getrouwd met de Tsjech Marcus Raine, succesvol ontwerper van computergames. Wanneer op een dag Marcus niet meer naar huis komt, begint Isabels zoektocht. Op zijn kantoor komt ze oog in oog te staan met tien in het zwart gestoken FBI-agenten. Isabel krijgt een klap tegen haar hoofd. Wanneer ze bijkomt, is alles in Marcus kantoor vernield en zijn zijn medewerkers vermoord. Ook Isabels appartement ligt overhoop. Wanneer ze bij haar moeder en schoonvader onderduikt, wordt de laatste neergeschoten. Nog niet dood, maar toch. Isabel krijgt van Marcus een smsje om, als haar leven en haar familie haar lief zijn, niet verder te zoeken. Maar natuurlijk is Isabel koppig en nieuwsgierig genoeg om haar zoektocht naar de verdwenen Marcus voort te zetten.
Het gegeven is niet nieuw. Vrouw zoekt vermiste echtgenoot en komt er gaandeweg achter hoe weinig ze eigenlijk van hem weet. Lisa Unger heeft op basis van het gegeven een buitengewoon spannend boek geschreven. Het tempo in Voor jou wil ik sterven ligt prettig hoog en er zijn genoeg plotwendingen. Daarnaast zijn de karakters niet alleen geloofwaardig, maar vooral interessant. Isabels relatie met haar oudere zus Linda levert mooie, intelligent geschreven scènes op. Ook zogenaamde bijfiguren als de door zijn vrouw verlaten politie-inspecteur of Isabels literaire agent, tevens haar beste vriend, zijn goed uitgewerkt.
Interessant is ook de ik-vorm van waaruit Isabel het verhaal vertelt, onderbroken door hoofdstukken waarin de andere personages vanuit de derde persoon hun deel bijdragen. En dan zijn er nog de tijdsprongen die ervoor zorgen dat de lezer zijn kopje erbij moet houden. Maar het beste van Voor jou wil ik sterven is dat er geen woord te veel in staat. Knap werk van Lisa Unger dus. En ook van de vele mensen die haar ondersteunen. (Zie de uitgebreide met dank aan aan het eind van het boek.) Never change a winning team, zou ik zeggen, en op naar de volgende topthriller van Lisa Unger.