Blitz woont met het vogeltje Priet op Bol Nul. Priet wordt een beetje bang wanneer hij een paars monster ziet en er dingen lijken te verdwijnen. Wanneer hun vriend Vodder op bezoek komt, vertellen ze hem over het mysterieuze monster en besluiten ze mee te gaan naar de Aarde. Daar ziet Blitz zijn vrienden Rob en Moes terug. De jongens hebben vakantie en zouden wel graag op ruimtekamp gaan. Vodder en Blitz vinden dat een prima idee, al weten ze niet goed of het veilig is.
Blitz! De jacht op het monster is het vierde deel over ruimtewezen Blitz. Net zoals de andere boeken is het zelfstandig te lezen. Er komen personages terug uit de eerdere verhalen, maar die worden op een vanzelfsprekende manier geïntroduceerd. Hierdoor is gemakkelijk te volgen wie ze zijn en waarom ze belangrijk zijn voor Blitz.
Auteur Rian Visser heeft een tof universum gecreëerd dat alle ruimte biedt aan fantasierijke belevenissen. Op het eerste zicht is er niet veel te beleven op Bol Nul, maar schijn bedriegt. De wereld van Blitz rijkt verder dan zijn kleine planeet. Hoewel er spannende elementen in zitten zoals het paarse monster en verdwijnende spullen, wordt het geheel luchtig gehouden. Het is immers een avontuurlijk verhaal voor jonge kinderen. In elk hoofdstuk zit wel wat humor, al is het maar Blitz die zo nu en dan met een luide plong aan zijn eigen neus trekt of het gefladder van Priet.
Het taalgebruik is eenvoudig. Het niveau is AVI-E4, wat betekent dat het boek zich richt op kinderen van ongeveer 7 jaar. De zinnen zijn kort en de woorden bestaan meestal uit slechts één lettergreep. Het leest fijn voor beginnende lezers, maar laat zich ook prima voorlezen. Dus jongere broertjes en zusjes hebben ook wat aan dit verhaal. Het mooie aan de boeken rond Blitz is dat ze niet in de val trappen van de eendimensionale en vrij korte verhalen voor het jonge publiek. Het boek heeft de nodige hoofdstukken en de plot is complexer dan verwacht. Blitz beleeft immers heel wat doorheen het boek. Hij reist door de ruimte, bezoekt de Aarde, mist zijn vriendje Priet, leert wat een kampvuur is en gaat de confrontatie aan met het geheimzinnige monster.
De opmaak van het boek is prettig. Het zijn grote letters in een lettertype dat ook geschikt is voor dyslectici. Er is genoeg witruimte tussen de zinnen en de bladspiegel is overzichtelijk. Het ene hoofdstuk is al wat langer dan het andere, toch blijft de hoeveelheid tekst telkens binnen proportie.
Er is veel aandacht besteed aan de illustraties. In dit boek zijn de prenten minstens even belangrijk als de tekst. Illustrator Lars Deltrap koos voor kleurrijke, vrolijke tekeningen, zelfs het paarse monster ziet er vriendelijk uit. Blitz zelf mag dan groen zijn, stereotiep is hij niet. Het mannetje heeft een bizar groot hoofd, een lange spichtige neus, één voelspriet en hij draagt een blauwe tuinbroek. De prenten van Deltrap staan verspreid doorheen de hoofdstukken. Soms staan ze in een hoek van de bladzijde en soms lopen ze over de hele spread achter de tekst door. Ze zijn leuk om naar te kijken en brengen Bol Nul en de wereld van Blitz tot leven.
Blitz! De jacht op het monster loont de moeite. Beginnende lezers krijgen in dit boek een grote portie leesplezier voorgeschoteld. De creativiteit van Rian Visser en Lars Deltrap zorgt voor een spannend verhaal dat verteld wordt met de nodige zin voor humor. Het is zoals het op de cover staat: een buitenaards leuk boek!