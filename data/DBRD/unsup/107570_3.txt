Wanneer Ed om het leven komt bij een verkeersongeval, staat het leven van Zoe op z’n kop. Ed was haar grote liefde, haar maatje, haar soulmate … Op de ochtend van het ongeval zijn Ed en Zoe met ruzie en zonder afscheid van elkaar te nemen naar hun werk vertrokken. Zoe heeft er spijt van dat het zo is gelopen. Ze zou graag de kans krijgen om dat laatste moment nog eens over te doen.

Even na het ongeluk komt Zoe ten val en raakt ze in coma. Terwijl haar familie aan haar bed zit, beleeft Zoe belangrijke momenten uit haar leven met Ed opnieuw. Kan zij de toekomst veranderen door fouten uit het verleden te herstellen?

Een verhaal over liefde en loslaten
Voor je weggaat is het debuut van Clare Swatman (1975). Swatman heeft gewerkt als journaliste en schreef voor diverse vrouwenbladen. Met dit verhaal over liefde en loslaten spreekt Swatman dezelfde doelgroep aan. Haar feelgoodroman zou weleens een grote hit kunnen worden, zeker nu de rechten van het boek aan maar liefst achttien landen zijn verkocht.

Te veel drama, te weinig humor
Voor je weggaat is een boek dat je niet weg wil leggen, daarvoor ben je te nieuwsgierig naar de afloop. Het boek is precies wat het belooft te zijn: makkelijk leesbaar, onderhoudend en niet te ingewikkeld. Zoals bij feelgoodromans gebruikelijk is, kent het verhaal na (ontzettend) veel hindernissen een happy end. Er had wel meer humor en minder drama in het verhaal gemogen. Een feelgoodroman moet licht zijn, dit verhaal behandelt bij herhaling ook (te) zware onderwerpen die het verhaal soms te verdrietig en te somber maken. That doesn’t make me feel good.

Wat zou jij doen?
Het karakter van Zoe ontwikkelt zich nauwelijks. Haar gedachten en motieven blijven oppervlakkig. Ze valt veel in herhaling en denkt vaak in rondjes. Ze wil fouten uit het verleden herstellen, maar niet omdat ze zonder eigenbelang een leven, het leven van Ed, wil redden. Je kunt je ook afvragen: wil Zoe het leven van Ed redden of haar eigen leven? Waarschijnlijk wil ze het leven dat ze samen hebben opgebouwd redden en daarmee ook haar eigen leven. Maakt dat haar egoïstisch? Misschien, maar het maakt haar in ieder geval ook menselijk. Zouden wij in haar plaats niet hetzelfde doen?

Een prima debuut
De personages hebben weinig diepgang, de verhaallijn is niet verrassend of origineel en het einde is voorspelbaar. Is dat erg? Nee, want Voor je weggaat biedt wat je verwacht van een feelgoodroman en al met al heb ik me prima vermaakt. Gewoon even verstand op nul en lekker lezen.

En verlaat nooit meer het huis zonder je lief gedag te zeggen.