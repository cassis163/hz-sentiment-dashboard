Wie heeft er niet de droom om een boek te schrijven? Een miljoen Nederlanders leven met die droom. Maar hoe doe je dat, en waar begin je? In Alweer een Bestseller proberen Paul Sebes en Willem Bisseling het antwoord te geven en een kijkje in hun wereld. Want gepubliceerd worden is meer dan alleen dat manuscript schrijven.

Alweer een Bestseller is een prima inleiding in het schrijvers- en boekenvak voor wie hier nog niet zo mee bekend is. Het laat je alle facetten van het vak zien en geeft je nuttige informatie over uitgevers en agenten. Het misleidende aan dit boek is echter de ondertitel 'Schijftips en belevenissen van twee literair agenten'.

Ja, de eerste drie hoofdstukken gaan over schrijven. Ze geven de beginnende schrijver tips over hoe je je hierop voorbereidt, wat je kunt doen voordat je gaat schrijven en waar je aan moet denken tijdens het schrijven. De tips blijven alleen oppervlakkig. De auteurs geven aan wat je niet moet doen en wat fout is, maar komen niet met goede voorbeelden en concrete tips om ' fouten' te voorkomen. Ook de belerende taal door het veelvuldig gebruik van 'moeten' en 'dienen' kan een lezer tegen gaan staan.

De laatste drie hoofdstukken gaan over het werk van literair agenten en uitgevers. Dit is zeker nuttig voor iedereen die een manuscript heeft geschreven en wil weten waar hij heen kan. De beloofde spannende belevenissen en hilarische gebeurtenissen uit het boekenvak blijven echter achterwege.

Toch is Alweer een Bestseller prima te gebruiken als introductie en naslagwerk. Wie serieus wil schrijven, kan zich verder verdiepen met andere boeken over schrijven gebruiken en schrijfcursussen volgen. Geef vooral niet op! Wie al verder is met zijn manuscript, kan Alweer een Bestseller goed gebruiken voor de proposals en het modelcontract.