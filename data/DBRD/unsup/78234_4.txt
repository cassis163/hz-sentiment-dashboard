Na een groots avontuur in Nieuwe Maan besluit Edward van nu af aan niet meer van Bella haar zijde te wijken. Met zijn tweeën doorlopen ze hun laatste schooljaar en komen ze steeds dichterbij een mogelijke transformatie van Bella in een vampier.
Bella heeft het net als in de voorgaande boeken niet makkelijk. Haar vriendschap met Jacob dreigt stuk te lopen als blijkt dat hij een weerwolf is. Een bekend feit is dat weerwolven en vampiers niet bepaald met elkaar door één deur kunnen. Ook in Eclips is dit het geval.
Wanneer de vete tussen Bella en Jacob weer op begint te laaien, komen ze tot de conclusie dat ze elkaar meer nodig hebben dan ze eigenlijk willen.
Victoria, de partner van James die door Edward is gedood in Twilight, zint nog steeds op wraak en rust niet voordat zij de partner van Edward heeft gedood. Bella dus. Victoria is niet alleen op pad en nadert met rasse schreden. Snel moet er besloten worden hoe Bella dit keer beschermd moet worden. De Cullens komen al snel tot de conclusie dat ze het alleen niet aankunnen, maar gelukkig zijn de weerwolven bereid om te helpen.
Net als Twilight en Nieuwe Maan is dit een heerlijk romantisch verhaal met hartverscheurende emoties en allesbepalende keuzes. De spanning in dit boek vind ik sterker dan in de vorige verhalen. Mede door de schrijfstijl van Meyer maar ook doordat je met twee soorten legendes te maken krijgt: de vampier en de weerwolf. Ook het feit dat zij elkaars tegenpolen zijn, maakt dat de spanning in dit tamelijk onvoorspelbare verhaal om te snijden is.
Stephenie Meyer heeft mij weer geboeid en maakt mij met haar epiloog heel erg nieuwsgierig naar Morgenrood. Het laatste deel in deze prachtige reeks.