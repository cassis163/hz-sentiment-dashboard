Prentenboeken zijn er in alle vormen en maten. Soms is het een standaardverhaal met prachtige illustraties die je meenemen naar een andere wereld, maar soms is het een erg bijzonder verhaal dat je toch even laat fronsen na het omslaan van de laatste bladzijde. 'Wat heb ik net gelezen?' Dát denk je dan! En zo gaat het ook bij dit boek.

Het is niet de eerste keer dat Mac Barnett en Jon Klassen samenwerken. 'Bas en Daan graven een gat' en de vormen-trilogie die momenteel verschijnt zijn andere voorbeelden van hoe de twee samen iets moois creëren. Mac Barnett schrijft de tekst en daar maakt Jon Klassen dan de illustraties bij. Of misschien gaat het wel in de omgekeerde volgorde?

'De wolf, de eend en de muis' neemt de lezer mee in een absurd verhaal. Wat gebeurt er wanneer de wolf de muis opeet? Niet wat je verwacht in ieder geval! Dit verrassingseffect is het grootste pluspunt van het boek. Het verhaal is zó origineel dat je je afvraagt hoe ze dit hebben bedacht. De kronkel die je daarvoor nodig hebt, bezitten normale mensen niet. Levert het dan een ongeloofwaardig verhaal op? Nee, dat ook niet echt. Het is goed uitgedacht en mooi gebracht en daardoor ga je er als lezer volledig in mee. Alsof het gewoon wel mogelijk is dat eend en muis een feestmaal houden in de buik van wolf.

De illustraties zijn bijzonder, maar je moet er wel van houden. Het is erg schematisch, maar met toch verrassend veel detail op sommige momenten. Alles is herkenbaar aan de vorm en de situaties worden erg mooi uitgebeeld. Toch zullen sommigen zich niet aangesproken voelen door dit type illustraties. Probeer voorbij je eerste indruk te kijken en geef het een kans. Je zal niet teleurgesteld worden.

Meestal bevatten prentenboeken een wijze les. Nu is dat bij dit boek een beetje zoeken. Wat moet je leren van dit verhaal? Dat je je overal thuis kan voelen? Dat je moet strijden voor je eigen plek? Dat is misschien niet iets waar een kind direct wat mee kan.

Toch tempert het gevoelsmatige ontbreken van een les het leesgenot niet. In tegendeel. Het is gewoon genieten van het verhaal en stiekem grinniken om de gebeurtenissen die zich in het boek afspelen.
Als je van prentenboeken houdt, moet je zeker 'De wolf, de eend en de muis' gaan lezen! Je zal niet teleurgesteld worden en in ieder geval met een glimlach om de mond het boek dichtslaan.