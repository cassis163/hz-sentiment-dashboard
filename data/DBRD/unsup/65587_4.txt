Voor mij was dit mijn eerste kennismaking met de schrijfster. Haar eerdere boeken ‘Bitterzoet’ (2013) en YA-thriller Crush (2014) heb ik nog niet gelezen. Wel hoorde ik positieve verhalen over haar schrijfwerk dus ik was dan ook zeker erg benieuwd toen ik ‘Vermist’ in handen kreeg.

Het boek vertelt het verhaal van Karen, wie samen met haar man Joost Roelink en haar dochter Melissa in Zeeland woont. Op een dag komt Joost niet meer thuis en raakt hij van het één op het andere moment vermist. In de eerste instantie probeert Karen rustig te blijven, vooral ook voor haar dochter die al eerder haar vader is verloren. Maar na enkele dagen slaat toch de paniek toe. Zeker als er leerlingen van de rijschool van Joost voor haar deur staan om geld terug te eisen, er 50.000 euro van de zakelijke rekening is verdwenen en er nog meer rariteiten aan het licht komen. Karen besluit, als de journaliste die ze is, op onderzoek uit te gaan. Een heftige zoektocht volgt, die goed laat zien hoeveel inpakt een vermissing heeft.

De gemakkelijk leesbare bewoording zorgt ervoor dat het verhaal lekker vlot weg leest en de schrijfstijl soepel verloopt. De hoofdstukken in het boek zijn ingedeeld op de personages, vanuit hen lees je het verhaal. Zo lees je vanuit verschillende perspectieven wat er voor zorgt dat je mee puzzelt om het geheel compleet te krijgen en te begrijpen wat er nou daadwerkelijk gebeurd is rondom Joost zijn verdwijning.

Het is wat mijn betreft een goed verhaal wat realistisch overkomt. De personages zijn goed uitgewerkt. Gevoelsmatig klopt elke stap die zij maken en zijn de keuzes die door hen gemaakt worden natuurlijk. Voor mijn persoonlijke smaak had er nog wel iets meer spanning in gemogen om het thrillergehalte wat meer op te krikken. Maar het is zeker wel een fijn boek om te lezen en van te genieten.