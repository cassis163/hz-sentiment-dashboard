Heilig bloed is het vervolg op Het volmaakte relikwie. In het eerste boek werd er jacht gemaakt op een kist die de beenderen van Jezus zou bevatten. Charlotte Hennesey, een genetisch specialiste die aan botkanker lijdt, onderzocht deze beenderen en werd ingespoten met dna daarvan, wat ervoor zorgde dat ze genas.
In Heilig bloed worden de belangrijkste feiten uit Het volmaakte relikwie in de eerste zestig bladzijden herhaald, zodat kennis van dat boek niet nodig is.
Byrnes laat diverse verhaallijnen in verschillende plaatsen ter wereld naast elkaar lopen. In Qumran doet een Israelische archeoloog een bijzondere ontdekking. Pater Patrick Donovan merkt dat hij in Belfast nog steeds achterna wordt gezeten door mensen die willen weten waar de beenderen van Jezus zijn. Hij besluit om naar Arizona te vluchten zodat hij Charlotte Hennessey kan waarschuwen. Vaticaanstad is een plaats waar complotten worden gesmeed.
En de Tempelberg is wederom de inzet van een machtsspel: Israel meent het ultieme wapen gevonden te hebben om de wereldheerschappij af te dwingen, terwijl de moslimgemeenschap alles op alles stelt om Israel te kijk te zetten als het grote kwaad.
Er zijn al diverse thrillers verschenen die spelen met het idee wat er zou kunnen gebeuren met gevonden dna van Jezus. Heilig bloed is in dat opzicht één van de vele uitwerkingen. Het heeft de kenmerken die bij dit type boek horen: stereotype personages, onopvallende schrijfstijl en snelle actie. Toch weet Byrnes zijn boek boven het gemiddelde uit te tillen, al was het alleen maar omdat degenen die aan de goede kant staan net zo makkelijk het loodje leggen als de slechterikken.
Het is het bewijs dat dit thema beter uitgewerkt kan worden dan vaak het geval is.