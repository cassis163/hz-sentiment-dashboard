Hoofdpersoon in ‘Akte van berouw’ is Martin Hochtstettler. Hochtstettler is commandant van de Zwitserse Garde. Hij wordt voor de grootste uitdaging van zijn leven gesteld als hij een aanslag op de paus moet zien te voorkomen. Deze taak roept traumatische herinneringen bij hem op. Herinneringen die hem terugvoeren naar de nacht van 28 september 1978. De nacht dat Paus Johannes Paulus I, tijdens zijn wacht, onder mysterieuze omstandigheden overleed. De geschiedenis lijkt zich te herhalen.

“Hochstettler vloekte binnensmonds. Allerlei complotgedachten flitsten door hem heen, zelfs na veertig jaar was de herinnering aan de mysterieuze dood van Johannes Paulus I nog altijd rauw.”

Hochstettler zet alles op alles om de veiligheid van de paus te waarborgen. Hij heeft echter te maken met de eigenzinnige, en zeker niet alom geliefde, Franciscus die op ramkoers lijkt te liggen met de oude garde binnen het Vaticaan. De progressieve paus heeft aangekondigd het onderzoeksverslag over de bank van het Vaticaan openbaar te maken. De laatste paus die voornemens was een dergelijk onderzoek te openbaren was binnen 33 dagen dood...

“Er weerklonk dan ook een afkeurend gesis onder de Duitse journalisten toen Brigitte van Beek bekendmaakte dat de verdachte Pfarrer Kompeer eveneens tientallen jaren als docent werkzaam was geweest op het jongensinternaat van de Domspaten en dat ook hij behoorde tot de pedofiele priesters die hier jarenlang hun gang hadden kunnen gaan.”

‘Akte van berouw’ is een goed opgebouwde thriller vol intriges en actuele thema’s. Het is duidelijk dat Houtman een gedegen kennis bezit van het reilen en zeilen binnen het Katholicisme en het Vaticaan. Niet zo gek, gezien de auteur ooit Theologie studeerde.

De schrijfstijl van Houtman is beeldend en meeslepend. Woordkeuze en zinsamenstellingen zijn gevarieerd en verzorgd en de spanningsopbouw is wisselend en daardoor uiterst intrigerend. Rake karakteriseringen en geloofwaardige dialogen maken ‘Akte van berouw’ tot een fijn, spannend boek.

Over de auteur
Chris Houtman was, na een carrière in het Amsterdamse Theater De Engelenbak, jarenlang werkzaam bij IDTV als eindredacteur en scenarioschrijver. Hij maakte daar onder meer programma’s als Taxi, de dramaserie Finals voor BNN en Westside voor AT5/NPO. Daarnaast schreef en regisseerde hij verschillende theaterproducties op locatie en was hij betrokken bij historische festivals. Sinds 2016 legt hij zich volledig toe op zijn schrijverschap.

Uitvoering
Karakter Uitgevers
ISBN 9789045213453
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/