Juriste Mara Coyne kan met de zaak-Baum versus Beazleys een partnerschap in een machtig advocatenkantoor verdienen. Ze staat op het punt de rechtzaak, die draait om de eigendomsrechten van het 17e eeuwse schilderij De Metamorfose, te winnen als ze ontdekt dat ze is bedrogen door het veilinghuis. Samen met Lilian, hoofd van de afdeling Herkomst Kunstvoorwerpen bij Beazleys, onderzoekt ze stiekem de achtergrond van het schilderij. Mara zet haar carrière en haar sociale leven op het spel in een spannende en indrukwekkende zoektocht naar de waarheid.
De debuutroman van Heather Terrell zit prachtig in elkaar. Ze neemt de lezer mee door de tijd en doet beetje bij beetje de achtergrond van dit bijzondere schilderij uit de doeken. Ze schakelt heen en weer tussen de Hollandse Gouden Eeuw, de Tweede Wereldoorlog en het heden. Het op de omslag vermelde genre, kunstzinnige thriller, is dan ook volledig terecht. Heather introduceert de lezer in de kunstwereld en laat haar/hem meeleven met de nabestaanden die het gestolen schilderij van hun dierbaren terug willen. Daarnaast beschrijft ze op kritische wijze de tekortkomingen van het Amerikaanse rechtssysteem. Gedetailleerd, vlot en beeldend.
Hoewel je je in het begin afvraagt waar het verhaal heengaat, boeit De metamorfose van het begin tot het einde. Alles lijkt Mara goed af te gaan, totdat het plot een verrassende wending neemt. Ineens staat Mara aan de kant van de tegenpartij en worstelt ze met haar gebrekkige sociale leven. Liefde, loyaliteit en rechtvaardigheid komen ter discussie te staan. Aan het eind komen alle gebeurtenissen uit het verleden prachtig bij elkaar en krijg je een volledig beeld van de betekenis van het schilderij en de verschrikkelijke dingen die zich tijdens de Tweede Wereldoorlog hebben afgespeeld. Heather Terrell schrijft zo geloofwaardig en overtuigend dat je na het lezen van dit boek begint te beseffen hoe mooi en indrukwekkend een doodgewoon schilderij kan zijn en hoe belangrijk dat kan zijn voor mensen.