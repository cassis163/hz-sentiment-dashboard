Dit verhaal zit voor mijn gevoel goed in elkaar. Er zijn een aantal verhaallijnen uit het heden en het verleden. Deze zijn allemaal erg spannend en het heden en het verleden grijpen uiteindelijk prachtig in elkaar.

Veel scènes, met name die uit het verleden, zijn wel behoorlijk gruwelijk. Er komen een aantal extreem wrede personages aan bod. De beeldende schrijfstijl zorgde ervoor dat deze scenes nog lang in mijn hoofd bleven hangen. Ik ben erg blij dat ik dit boek niet ’s avonds laat las.

Ik vond de personages sowieso erg goed uitgewerkt. De redenen die worden gegeven voor hun gedrag vond ik geloofwaardig en min of meer logisch. Veel daden van de hoofdpersonen komen ook voort uit de omstandigheden.

De verhaallijn uit het heden is op een andere manier spannend. Vooral de psychologische kant vond ik huiveringwekkend. Er wordt heel goed verteld hoe iemand tot een gruwelijke daad komt.

In het begin had ik zo mijn twijfels bij de rol van paragnost Will. Normaal gesproken vind ik thrillers en het bovennatuurlijke niet zo goed samengaan. In dit boek geeft de gave van Will echter het verhaal steeds net een duwtje in de goede richting, zonder ongeloofwaardig over te komen of te dominant aanwezig te zijn.

De ontknoping vond ik behoorlijk spectaculair. Hoewel ik bepaalde dingen als lezer al vermoedde, kwam ik toch voor een aantal verrassingen te staan. Met name een bepaalde scène met Sanne in de hoofdrol vond ik erg indrukwekkend.

Ik vind dit een geweldige thriller. De dingen die er gebeuren zijn keihard maar blijven wel geloofwaardig. De gebeurtenissen zijn erg beeldend beschreven, waardoor je ze niet gauw zult vergeten. Ondertussen is het volgende deel in de reeks, Verknipte Tegenstander, ook verschenen. Ik hoop deze snel te kunnen lezen.