Ruby Wax is een Amerikaanse comédienne die in het Verenigd Koninkrijk carrière maakte met haar onorthodoxe manier van interviewen. In Nederland is zij vooral bekend geworden met de tv-serie Ruby Wax goes Dutch. Wax schreef eerder Tem je geest, een persoonlijk verslag van haar jarenlange gevecht met depressie en van haar ontdekking dat mindfulness een effectieve methode is om gezonder te worden.

Toen Ruby Wax de titel bedacht was ze zich er niet van bewust dat het een officieel technisch woord is dat neurobiologen gebruiken als ze het hebben over ‘iemand die zich in een state of frazzle, een toestand van nerveuze uitputting bevindt.’ Volgens Wax zijn is de westerse mens permanent min of meer ‘frazzled’.  Het huidige brein is getraind in cognitieve vermogens waarmee een enorme technologische vooruitgang is geboekt, maar de emotionele ontwikkeling bevindt zich nog in de ‘oersoep’.

Als ervaringsdeskundige, als wetenschapper met een officiële graad in op Mindfulness Based Cognitive Therapy (MBCT) én als comédienne vertelt Ruby Wax wat mindfulness inhoudt, waarom iedereen het zou moeten beoefenen en waar het beoefenen van mindfulness allemaal goed voor is. Om een indruk te geven van de sfeer waarin het boek geschreven is: 'Wat het níet is: 1. Leren aardig te zijn voor mensen. 2. Je vuile borden begroeten voordat je aan de afwas begint of leren om je afwasmiddel lief te hebben voor je het gebruikt. 3. Naakt in de regen staan en onnozel glimlachen.' Het boek is doorspekt met zinnen als deze, Wax slaagt erin de lichte toon door het hele boek heen vast te houden.  Ik heb meerdere malen hardop moeten lachen om haar humoristische beschrijvingen en vooral ook metaforen.

Wax trekt het onderwerp in een breder perspectief, waarmee ze meer bereikt dan het gemiddelde zelfhulpboek. Ze legt uit hoe ons brein is geëvolueerd, welke delen goed ontwikkeld zijn en welke niet en wat de wetenschap achter mindfulness is. Af en toe verliest Wax zich in neurologische termen maar het zij haar vergeven. Precies in het midden van het boek staat de zesweekse mindfulnesscursus die door Wax zelf is ontwikkeld. De laatste hoofdstukken zijn gewijd aan het sociale aspect van mindfulness: in relaties, als ouder van een baby, kind en puber. In dit gedeelte reikt ze nog meer oefeningen aan waarmee de lezer zelf aan de slag kan.

Frazzled zal zelfs de grootste scepticus aan het beoefenen van mindfulness krijgen door de humoristische, nuchtere manier waarop Wax een zweverige term als mindfulness onderbrengt in een wetenschappelijk verantwoorde methode. Dit boek is niet droog, niet zweverig en vooral niet saai. Het is een gids voor iedereen, ook en misschien juist voor mensen die niet een depressieve aanleg hebben, omdat het beoefenen van mindfulness goed is voor een compleet algemeen welzijn, zowel geestelijk als fysiek.

Lees ook het interview dat Hebban had met Ruby Wax