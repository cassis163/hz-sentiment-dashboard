Recensie Het masker van Dimitrios

Ook ik ben een van de gelukkigen die van de leesclub LS Sterrenthriller een werk van de “oude meester” Eric Ambler, het masker van Dimitrios, mocht lezen.
Vooraf heb ik me afgevraagd of het werk van Eric Ambler niet te gedateerd zou zijn, het verhaal speelt voor de Tweede Wereldoorlog en de politieke ontwikkelingen uit die tijd komen ruim aan bod, maar ik kan jullie verzekeren dat het werk van hem de tand des tijds heeft doorstaan!
De hoofdpersoon uit het verhaal is Charles Latimer, een wetenschapper die ook detectiveromans schrijft. Hij wordt in Istanboel door kolonel Haki op het spoor gezet van een vermoorde crimineel: Dimitrios. Latimer raakt geïntrigeerd door het verhaal en gaat op speurtocht naar het verleden van Dimitrios. Deze speurtocht voert hem door heel Europa. En passant komen diverse gevoelige politieke kwesties aan de orde. Eric Ambler heeft een uitvoerig taalgebruik, verwacht van hem geen doorsnee detectiveverhaal. Charles Latimer is een antiheld, die naïef maar vastbesloten op pad gaat. Echt spannend is het boek pas in het een na laatste hoofdstuk, een onverwachte ontknoping, dat dan weer wel!
Ik heb genoten van dit boek en ben weer op het spoor gezet van de boeken die ik in mijn jeugd gelezen heb.