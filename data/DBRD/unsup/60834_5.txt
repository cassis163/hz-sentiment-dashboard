"Dat soort gasten moet je links laten liggen. Voor je het weet ben je je mobieltje kwijt." ~ p5.

Soms is een verhaal als dit nodig, want uit het perspectief van een kind ziet men het misschien eens zoals het is. Zonder de haat, zonder het vooroordeel. Alleen het verdriet.

"Vanaf nu moet je alleen maar voor je uitkijken. Recht vooruit. Daar ligt de toekomst, niet achter je." ~ p23.

Ademloos vertelt het indrukwekkende verhaal van Joey en Adil. Adil woont in het asielzoekerscentrum naast het voetbalveld waar Joey regelmatig met zijn vrienden een balletje trapt. Ondanks het wantrouwen van Joey's vrienden nodigt hij hem uit om met hen mee te spelen, en de jongen blijkt een talent te hebben. Er ontstaat een voorzichtige vriendschap tussen de twee jongens, en stukje bij beetje hoort Joey het verhaal van Adil's maandenlange reis van Syrië naar Nederland.
De cover trok bij mij al direct de aandacht, en maakte mij nieuwsgierig naar het verhaal. En wat een verhaal is het. In een maatschappij waar dit zo actueel is, en de vooroordelen zo makkelijk gemaakt worden weet Gerard van Gemert de vinger op de wond te leggen. Door het perspectief naar een kind te verplaatsen weet hij het hart van de lezer te raken, niet alleen bij de jeugdige lezers maar ook bij de volwassenen. Dit is een boek dat mensen hopelijk even laat nadenken, de andere kant belicht, en misschien, heel misschien een beetje meer begrip creëert bij hen die te snel oordelen. En laat dat dan vooral bij de jonge lezers gebeuren, want zij zijn de toekomst.

"Hij zag het op het nieuws, hij las het weleens in de krant en ze hadden het er op school over. Maar als je het rechtstreeks uit de mond van iemand hoorde die erbij was geweest en het had meegemaakt, werd pas echt duidelijk hoe mensonterend het was." ~ p66.

Gerard van Gemert weet mij altijd te boeiend met zijn schrijven en ook dit keer stelde hij mij niet teleur. Zijn stijl oogt wellicht simpel en voor kinderen, maar er zit zoveel in verpakt dat het een kunst op zich is. Een absolute aanrader voor iedereen van 10 jaar en ouder!