Sunny is het eerste deel van een reeks van zes manga's getekend door Taiyo Matsumoto (Tokyo Japan, 1967). Sunny vertelt het verhaal van een groep pleegkinderen en hun verzorgers die wonen in een gezinsvervangend tehuis 'the Star Kids home'. Buiten het huis staat De Sunny, een oude vervallen auto -een Nissan Datsun Sunny 1200- waar de kinderen graag inkruipen om hun dromen te dromen en zo te vluchten voor de rauwe realiteit van hun leven. Het boek vertelt niet alleen het verhaal van deze 'wegwerpkinderen', maar is ook het verhaal van Taiyo Matsumoto zelf, die net als zij opgroeide in een tehuis.

Zijn werk, zwart/wit tekeningen met af en toe een gekleurde prent , is indringend. Hij neemt vaak een bijzonder standpunt in waardoor het iets vervreemdends krijgt. Het geheel heeft een biologerende uitwerking op me en het verhaal blijft me ook na het dichtslaan van het boek bezighouden. Ik krijg een knoop in mijn maag als ik aan hun eenzaamheid denk die voelbaar is tijdens de dagelijkse dingen die ze meemaken in hun leven.

Als ik Sunny moet vangen in één woord dan is dat 'bitterzoet'.