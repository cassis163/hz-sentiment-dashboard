Sarah is drie maanden weduwe. Haar man David is tijdens een kayak ongeluk verdronken, hoewel zijn lichaam nooit is gevonden. Ze voelt zich alleen, en af en toe denkt ze haar man te zien, in de supermarkt en ook thuis. Dan staat hij met Halloween ineens voor de deur.

Ultieme spanning tussen werkelijkheid en fantasie staat er op de cover. Helaas, van spanning is geen sprake. Het kabbelt een beetje door en laat de onzekerheid zien van een vrouw die rouwt, die terug kijkt op een huwelijk wat niet meer zo lekker liep en het verdriet om het niet kunnen krijgen van kinderen.

Het boek is ingedeeld in vier delen. Het eerste is de periode van Sarah na het verlies van haar man en de verschijning van hem. In het tweede deel wordt het verhaal van David beschreven. In het derde deel pakt ze haar leven weer op, maar blijkt ook dat ze niet kan loslaten en moet de lezer aan het twijfelen worden gebracht, in het laatste deel draait alles om loslaten om weer door te kunnen.

Het boek deed me een beetje denken aan Versplinterd van Danny Atkins, maar alleen het begin, het doet me ook denken aan Voor je weggaat. En toch is het net weer anders.
Het is een roman met een mysterieus tintje, nergens super spannend. Het is meer een verhaal over verloren liefde en past daarom meer in het feelgood genre.
Het krijgt de naam mee chicklit noir en dat vind ik wel passend. Het is zeker een boek gericht op de vrouwelijk lezer, en dan met een klein donker randje, precies genoeg om nieuwsgierig te zijn naar de afloop, ook al zie je die allang aankomen.