Ivy haar hele leven draait om wijn. Vooral het ruiken en proeven van wijn, en het leren herkennen van de verschillende smaken die er verkrijgbaar zijn laten haar helemaal opbloeien. Wanneer ze hier alles voor opzij wil zetten, loopt het echter niet zoals ze had gehoopt: haar hart valt als een glas in duizenden scherven uit elkaar en het vertrouwen in haar droom en zichzelf raakt ze kwijt, terwijl ze altijd precies en heel goed wist wat ze wilde! Dankzij de open armen van haar beste - was het stiekem maar meer dan een beste - vriend Bernd en zijn vriendin Rosie weet ze zichzelf weer bij elkaar te rapen en begint haar nieuwe leven. Denkt ze. Alles verandert pas echt wanneer de mysterieuze Alexander Ford interesse in haar en haar kunnen toont en haar niet meer wil laten gaan... of toch wel? En heeft Ivy de kracht om zichzelf nu eens en voor altijd eens duidelijk te laten zien?

De liefde tussen Ivy en Alexander brandt als een smeulend, knisperend haardvuur langs de letters op het papier zonder opgebrand te raken. Het wordt aangewakkerd door hun beider passies voor hun werk, maar ook vooral voor elkaar. De relatie bouwt al snel op tot steeds iets serieuzers, tot ze merken dat niet alle woorden worden uitgesproken die uitgesproken zouden moeten worden. Er worden dingen verzwegen, zinnen niet afgemaakt en Ivy voelt het aan alles aan: het gaat niet zoals het zou moeten. De bevestiging voor haar ongerustheid krijgt ze als een harde klap in het gezicht als haar verleden plots voor haar neus staat en haar hele leven opnieuw probeert om te gooien. Heeft ze de kracht het aan Alexander te vertellen? Durft ze te zeggen wat ze eigenlijk gelijk al had moeten zeggen? Of is ze nu te laat?

Ivy's liefde voor wijn is echt geweldig mooi en passievol omschreven. Het maakt de lezer nieuwsgierig naar het vak als 'wijn-sommelier' en wat hier allemaal bij komt kijken. Ze geeft haar ziel in alles wat ze doet om een uitstekende wijn in te schenken tijdens een maaltijd, en geniet van de sprankelende ogen die de gasten krijgen wanneer ze precies begrijpen waarom ze juist die ene wijn aan hen heeft voorgesteld. Het liefst zou ze dit haar hele leven willen doen, en dan het allerliefst in Alexander Ford's restaurant. Zelf weet ze ook dat het een sprong in het diepe is, maar het is een kans die ze niet kan laten liggen en die haar vroegere ik nooit zou hebben laten schieten. Zeker niet na alles wat er is gebeurd, en al helemaal niet nu haar hart steeds harder fluistert dat ze voor de sexy, mysterieuze man moet gaan die haar deze kans gunt.

De vrienden van Ivy zijn meer dan gewone bijpersonages. Ze maken haar leven compleet, en weten precies hoe ze haar moeten helpen op de momenten dat ze ze het hardst nodig heeft. Bernd en Ivy zijn sinds jongs af aan twee handen op een buik, al is hij wel wat ouder dan haar. Ze groeiden samen op, spraken altijd op dezelfde plekken af en halen nu nog steeds het beste in elkaar naar boven. Rosie is een vrouw die precies weet wat ze wil, en zal hier ook altijd vol voor gaan, ongeacht welke consequenties er aan vast zitten. Met hulp van Rosie probeert Ivy uit haar schulp te kruipen en eens eindelijk de persoon te zijn die ze is, hoe eng dit af en toe ook kan zijn, maar Rosie weet precies hoe ze Ivy weer kan laten stralen!

De schrijfstijl van auteur Kate Paris is heerlijk, vloeiend en zeer beschrijvend. Een ondertoon van liefde is een schrijfsensatie dat beleeft als een goed glas wijn, waarin de emoties stuk voor stuk als ondertonen te benoemen zijn. Hierdoor glijdt het verhaal haast letterlijk en figuurlijk over de tong (en de ogen) van de lezer en wordt het een sensatie om niet snel te vergeten; na dit boek zal geen enkele glas wijn meer hetzelfde zijn!