Hoe vind je een vrouw als je op z'n, zachts gezegd sociaal erg onhandig bent? Lastig, de hoofdpersoon denkt dit probleem op te kunnen lossen door het opstellen van een vragenlijst. Gewoon een kwestie van afturven als vrouwen de lijst hebben ingevuld. Het werkt natuurlijk voor geen meter, maar gelukkig vindt Don uiteindelijk toch een vriendin die overigens op geen enkel punt aan zijn eerder opgestelde eisen voldoet.

Dit is een heel leuke, voorspelbare feel-good roman, met veel humor. Ik heb ervan genoten.
Als lezer word je meegezogen in de aparte manier van denken van een autist en ben je onder de indruk van het zeer goede geheugen dat hoofdpersoon in dit boek heeft, hij kan daar vaak zijn voordeel mee doen.

Ik denk dat dit verhaal zeker een bijdrage kan leveren aan begrip en acceptatie van autisme en ook dat je best kan lachen om de vreemde situaties die door het gedrag kunnen ontstaan. Maar wat mij betreft had de onmacht van Don en de mensen om hem heen ook wel wat meer aan de orde mogen komen. Dat zou dan net wat meer diepgang hebben gegeven en meer recht doen aan de realiteit van alle dag waar autisten en hun omgeving dagelijks mee te maken krijgen. In dit boek is het gedrag vooral erg aandoenlijk.