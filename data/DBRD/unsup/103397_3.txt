Voor de mannen is er voetbal op tv, maar wat is er voor de vrouwen tijdens dit wekelijks ritueel? Linda Van Rijn heeft hier de gepaste oplossing voor gevonden. Haar boek voetbalvrouwen is perfect voor de vrouwen om tijdens een saaie voetbalmatch rustig languit in de zetel te lezen.
Linda Van Rijn heeft literatuurwetenschappen gestudeerd, en na deze studie is ze meteen in de reisbranche gaan werken. Zo is ze in het buitenland begonnen als reisleidster op zeer veel verschillende locaties, hierna is ze manager geworden bij een grote toeristische organisatie. Tijdens deze jaren bleef ze toch steeds geïnteresseerd in de literatuur. Zo schreef ze vaak verhalen maar nooit met het doel om ooit auteur te worden. Na het lezen van het boek Cruise van Suzanne Vermeer veranderde dit echter. Door het succes van haar boeken is ze nu full time schrijfster van literaire thrillers. Dit met groot succes want elk boek dat ze schrijft is inmiddels een bestseller. Vanaf 2011 schrijft ze ook minimaal twee boeken per jaar, telkens zijn dit vakantiethrillers. De literaire thriller voetbalvrouwen is een boek van ongeveer 155 pagina’s. Het boek gaat over Michelle, een rechtenstudent die met haar vriend Richard mee gaat naar Gran Canaria. Richard heeft daar een trainingskamp met zijn voetbalclub DKS. De ploeg is recent gepromoveerd tot betaald voetbal, iets waar de ploeg heel blij mee is. Michelle is hier wat minder blij mee want nu is ze een echte voetbalvrouw. Zelf vindt ze dat niet zo speciaal want ze is alles behalve wat een echte voetbalvrouw is. Zij is tenslotte maar een gewoon meisje die rechten studeert. Hierdoor kan ze het ook niet zo goed vinden met de andere voetbalvrouwen, enkel met Inge. Dit is de enige van alle vrouwen waar ze toch nog het beste mee kan opschieten. De ploeg heeft er sinds kort ook een nieuwe aanwinst bij, Fernando een concurrent voor Richard. Fernando’s vriendin Lucilla is alles wat je van een voetbalvrouw verwacht en hier kan Michelle niet zo goed met opschieten. Wanneer Richard door omstandigheden op intensive care belandt, gaat Michelle zelf op onderzoek om de oorzaak van het ongeval te achterhalen.

Het boek zelf is heel eenvoudig geschreven en heeft een makkelijke structuur. De auteur gebruikt ook geen moeilijke taal en is hierdoor ook toegankelijk en verstaanbaar voor iedereen. Het boek is ook heel logisch opgebouwd. En heel makkelijk te volgen doordat het een personele hij/zij verteller is. We beleven het verhaal dus helemaal door de ogen van de protagonist. De duidelijke structuur die start met het voorstellen van alle personages, die dan overgaat in de climax en eindigt wanneer alles terug op zijn plooi valt is ook heel toegankelijk voor de lezers van dit boek.
Aan de titel merk je direct dat de thematiek van het boek zeer duidelijk voetbal is. De kaft van het boek verwijst dan ook naar de typisch stereotiepe voetbalvrouw, dit in tegenstelling tot wat de protagonist wel degelijk is. Het boek is niet voor een speciaal doelpubliek bedoeld, toch denk ik dat het boek meer wordt gelezen door vrouwen ook gewoon omdat je het kan lezen zonder enige kennis over het onderwerp. Volgens mij heeft Van Rijn dit boek geschreven om duidelijk te maken dat niet alles perfect is in het voetbalwereldje en zeker niet tussen de voetbalvrouwen. Schijn bedriegt nu éénmaal.

Ikzelf vond het een goed boek, dit heeft natuurlijk ook te maken met enkele elementen. Het boek is niet zo dik en het heeft een zeer open en actueel thema. Voor mij was het een perfect boek omdat het ook niet te langdradig was en het heel vlot las. Ik zou het boek niet en wel aanraden. Het is een echte aanrader voor vooral meisjes of vrouwen die niet graag lezen en die graag een vlot leesbaar boek lezen waar je niet te veel bij moet nadenken. Aan mensen die iets vaardiger zijn met lezen en die heel graag en snel lezen is dit geen aanrader. Voor deze mensen gaat het boek veel te makkelijk zijn en zij gaan het boek ook heel snel uit hebben gelezen.