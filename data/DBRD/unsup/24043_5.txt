Mijn eerste gedachte was; wie gaat er nu nog een boek met 250 gezonde salades uitgeven, maar na het snel doorbladeren was m’n tweede gedachte; wat een leuk boek.
De auteur David Bez uit Italië is naast grafisch ontwerper ook foodie. Hij houdt van lekker eten, wil na de lunch weer fit aan het werk kunnen, koopt zoveel mogelijk duurzame en streekproducten en is een vader die zich zorgen maakt om de toekomst van zijn zoon. Hij hoopt dat mensen na het lezen van zijn boek  hun voedingsgewoontes veranderen. Dan creëren we een betere wereld.
Alles is kort en helder in Super Salades; zowel de inleiding als de pagina’s waarin uitgelegd wordt uit welke componenten een gezonde salade bestaat. Ook in deze hoofdstukjes is het vaak 1 pagina tekst met een duidelijke afbeelding ernaast. Alle recepten zijn voor 1 persoon. Het boek is ingedeeld in de vier jaargetijden en elke bladzijde is volgens hetzelfde stramien vormgegeven. Foto boven, ingrediënten eronder, geen bereidingswijze en op elke pagina wat voor soort salade het is (vis, rauw, enz.) en een alternatief hoe je de salade nog veganistisch, vegetarisch, rauw, vis of met vlees kunt maken. Door het gebruik van dezelfde basiskleuren zijn deze extra’s ook makkelijk herkenbaar. De foto’s geven een perfect beeld hoe de salade eruit ziet, waardoor de bereidingswijze inderdaad niet noodzakelijk is. De ingrediënten zijn makkelijk verkrijgbaar en de bijbehorende dressings zijn zeer eenvoudig. Achterin het boek staat een duidelijk register.

Peer, dadels, cashewnoten & witlof  (Rauw)
Ingrediënten
1 stronkje witlof
1 grote peer, in stukjes
handje gedroogde dadels, gehalveerd
handje cashewnoten
bosje bieslook

Dressing
1 el extra vergine olijfolie
1 tl citroensap
snufje zout en peper

Alternatief: vegetarisch. Voeg 50 g stilton of gorgonzola toe

Ik heb zelden zo’n duidelijk boek gezien. Het boek straalt niet de warmte uit van gezellig bij elkaar zitten, maar ik vind het eigenlijk elke keer leuker worden als ik het boek oppak. Natuurlijk heb ik de proef op de som genomen en een week lang als lunch een salade uit het boek gemaakt. Door de grote variatie was het een meer dan gezonde lunchweek. Soms was de portie wat groot, maar over het algemeen waren de hoeveelheden goed en de salades lekker en makkelijk voor iedereen te maken. En als er iemand mee komt lunchen, maak je er gewoon twee en deel je. Omdat de salades behoorlijk puur zijn, is het wel aan te raden om groente en fruit van goede kwaliteit te kopen.