Met zijn thrillerdebuut Stad van de zon presenteerde scenarioschrijver David Levien een hoofdpersoon die in hoge mate geschikt was voor een serie rond hem. Privé detective Frank Behr, een man uit één stuk die bestrijding van de misdaad tot roeping heeft verheven. Omdat Levien met zijn boek ruim de grenzen van het politie-boefje verhaal overschreed, lag het voor de hand dat de lezers Frank Behr nog een keer zouden terugzien.
Levien heeft dat goed begrepen. Binnen het jaar kwam hij met een nieuwe Frank Behr thriller met de veelbelovende titel, Waar de doden liggen.
De Braziliaanse sportschoolhouder Aurelio Santos wordt vermoord in zijn school gevonden. Frank Behr kreeg al langere tijd jiu-jitsu-les van hem en beschouwde Santos als zijn vriend.
Rond dezelfde tijd vindt er een ware kaalslag plaats onder de plaatselijke bingohuizen die stelselmatig worden overvallen en vernield waarna sluiting een feit is. Commissaris Pomeroy verzoekt zijn voormalige werknemer het corps bij te staan bij het oprollen van de bende die verantwoordelijk is voor de overvallen op de bingohuizen.
Frank Behr is daartoe bereid onder voorwaarde dat hij hulp krijgt bij het vinden van de moordenaar van zijn vriend.
In dezelfde periode verzoekt voormalig FBI-agent Potempa van het beveiligingsbedrijf Caro, Franks kennis in te zetten bij de opsporing van twee spoorloos verdwenen medewerkers Ken Bigby en Derek Schmidt.
De beruchte horecazaak Tip-Over Tap Room blijkt een bedenkelijke rol te spelen in een aantal criminele zaken en wordt gerund door de even beruchte familie Schlegel, een vader met drie zonen.
Frank Behr daalt steeds dieper af in de krochten van de plaatselijke onderwereld, waarbij hij aan het vinden van de moordenaar van Aurelio Santos de hoogste prioriteit blijft geven. Hierdoor is zijn optreden niet altijd even doordacht en de alertheid niet optimaal waardoor hij ongewild in andere circuits binnendringt. Dat dit niet erg op prijs wordt gesteld bewijst de ontvangst en behandeling van de speurende detective.
Met Waar de doden liggen is Levien er in geslaagd om een gelijkwaardige opvolger van Stad van de zon te schrijven. Niet louter een detectiveverhaal, maar ook een verhaal waarin ruim aandacht wordt geschonken aan het priveleven van de hoofdpersoon. Met name zijn sociaal leven na zijn pijnlijke scheiding krijgt ruim aandacht. De lezer maakt kennis met een dolende Behr die wordt geconfronteerd met een relatieprobleem dat zijn leven een belangrijke wending kan geven, terwijl hij niet weet hoe hier mee om te gaan.
Het verhaal wordt met emotie verteld zonder dat de spanning er onder te lijden heeft. Het is een uitgebalanceerd verhaal dat de lezer grijpt. Wegleggen van het boek is haast onmogelijk en dat is uiteindelijk toch wat de echte thrillerfan ambieert!