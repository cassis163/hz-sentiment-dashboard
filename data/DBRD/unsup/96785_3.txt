Jennifer L. Armentrout is tegenwoordig niet meer weg te denken uit het new adult genre. Iedereen die fan is van dit genre heeft wel een boek van haar gelezen. Dit vierde deel uit de wacht op mij serie past ook weer mooi in dit rijtje thuis. Ditmaal maken we kennis met Roxy die werkt in een bar en Reece een politieagent die ons laat weten dat mannen in uniform erg sexy zijn.
Roxy kampt al jaren met een schuldgevoel naar Charlie toe. Wat als zij die ene noodlottige avond haar mond had gehouden, dan zag het leven van Charlie er nu heel anders uit. Bovendien verzwijgt ze dingen voor Reece, met wie ze elf maanden geleden een onenightstand heeft gehad. Wanneer Roxy weer in contact komt met Reece staat ze voor een moeilijke beslissing. Zal ze de waarheid vertellen of voor altijd zwijgen en zal het haar lukken haar schuldgevoelens jegens Charlie op zij te zetten?
Zoals eerdere boeken in de serie leest ook dit deel weer vlot en wil je weten hoe het afloopt. De opbouw zorgt ervoor dat je steeds een stukje van het verleden te weten krijgt en hierdoor blijft de spanningsboog gespannen. Bovendien is Reece een personage waar menig vrouw interesse in zou hebben wanneer je hem in de kroeg tegenkomt. De overige personages komen ook goed tot hun recht in het verhaal en er komen geen overbodige stukken in het verhaal voor. Het is ook leuk om personages uit de voorgaande delen tegen te komen in dit verhaal. Wel zorgt dit ervoor dat het leuker is om de serie in de juiste volgorde te lezen, ook al is dit niet perse nodig.
Wanneer je verder in het verhaal komt neemt ook de spanning toe en er komen dan ook een aantal elementen terug die goed passen in een thriller. Het is dan niet alleen een romantisch verhaal maar het boek kan beter omschreven worden als een romantische thriller. Na het einde toe wordt duidelijk wie de stalker is en wat er met Charlie gebeurd is. Echter wordt het verhaal steeds sneller verteld alsof er snel een einde aan gemaakt moest worden. Zo duurde het eerst een tijdje voor dat je weet wat er precies gebeurd is met Charlie en zodra dat bekend is wordt zijn verhaallijn een beetje afgekapt. Toch blijft het verhaal een aantrekkingskracht hebben tot het einde en dit zorgt ervoor dat deel 5 ook gelezen gaat worden.