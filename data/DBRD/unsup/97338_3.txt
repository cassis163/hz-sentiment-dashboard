De schaduw van mijn moeder is het tweede boek van Carol Goodman in Nederlandse vertaling. Iris Greenfeder gaat op zoek naar de geschiedenis van haar moeder Kay, die lang geleden vertrok om nooit meer terug te keren. Als rode draad door het boek loopt het verhaal van de Selkie, een verhaal dat moeder Kay altijd vertelde aan dochter Iris voor ze ging slapen.

De schaduw van mijn moeder is een goed geschreven boek dat veel verwijzingen kent naar oude (Ierse) volksverhalen met een mystieke lading. Dit klinkt misschien ingewikkeld, maar dat is het niet. Er is sprake van een bepaalde symboliek en dit geeft op de meeste momenten meerwaarde aan dit boek. Alleen de verwijzing naar het net van de tranen vond ik iets te geconstrueerd. Het verhaal op zich is toegankelijk en Carol Goodman heeft de zoektocht naar een verloren moeder mooi opgeschreven. Het is een boek met verschillende verhaallijnen waardoor je aandachtig moet lezen.

Ik heb het boek met plezier gelezen. Mijn enige kanttekening is dat het pas tegen het eind echt spannend wordt. Tot die tijd wordt de puzzel stukje bij beetje gelegd tot hij compleet is.