Over Vampire Academy, zowel de boeken als de film, had ik al heel wat verschillende meningen gelezen. Toen ik het eerste boek van deze reeks in filmeditie in de boekhandel zag liggen en de achterflap las, besloot ik het mee te nemen. Ik dacht onmiddellijk, ik ga dit boek ofwel enorm goed, ofwel enorm slecht vinden. Vrijwel na de eerste pagina’s had ik al door dat het het eerste zou gaan worden. Ik vind dat dit boek een ongelooflijk vlotte schrijfstijl heeft, wat direct uitnodigt om verder te lezen. Er worden in het begin ook al snel verwijzingen gemaakt naar iets dat in het verleden gebeurd is waardoor ik echt enorm graag wou te weten komen wat dit dan precies was. Ook de personages zijn naar mijn mening goed uitgewerkt. Hoewel ik ook enorm meevoelde met de hoofdpersonages, is mijn favoriete personage uit dit boek toch Dimitri. Ik vind hem gewoonweg intrigerend. Net zoals het personage Chistian Ozera, waarvan ik hoop dat hij zeker ook nog vaak aan bod komt in de volgende boeken. Het idee van de twee soorten vampiers en de dhampiers vond ik in het begin een beetje wennen, vooral het hele systeem waarbij dhampiers leven om hun Moroi te beschermen. Maar eens je je eraan overgeeft, word je helemaal in het verhaal gezogen. Ik heb het boek dan ook in één ruk uitgelezen en kan nu al niet wachten om het volgende boek te gaan kopen!