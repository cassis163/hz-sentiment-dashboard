‘Goed is slechts de helft van de waarheid,
en de waarheid is slechts de helft van het verhaal.’

Het masker van Venus is het vervolg op De man van Venus. Daan Meyer is samen met zijn vriendin Sophie naar het zuiden van Japan vertrokken. Hij beheert nu de fabriek die zijn vermoorde vriend Leo hem heeft nagelaten. Een koivoerfabriek die de dekmantel is voor het ontwikkelen van een nieuwe cannabisvariant Venus. Eigenlijk wil Daan hier niets meer mee te maken hebben maar hij heeft het gevoel op dit moment geen keus te hebben. Venus is een medicinale cannabisvariant, een uiterst adequaat middel om pijn te bestrijden, maar ook een middel dat over het algemeen niet legaal wordt toegestaan. Dan vliegt er een onbekende drone over de plantage van de fabriek. In eerste instantie lijkt er niets aan de hand te zijn, maar dit blijkt het begin te zijn van een gevaarlijk krachtenspel dat veel levens zal kosten.

…Er verschijnt een nieuw scherm dat de plattegrond van een grote stad toont. De man buigt naar voren om een straatnaam te lezen. ‘Daar zit je nu dus,’ lacht hij. ‘Je bent een eind van huis, Daan.’…

Het masker van Venus begint met een kleine terugblik op De man van Venus. Daarna lezen we de proloog waar uit op te maken is dat Daan, de hoofdpersoon, in de gaten word gehouden en mogelijk zelfs in gevaar is. Dit boek is als losstaand verhaal te lezen. Toch had ik, na het lezen, het gevoel wat gemist te hebben. Voor Het masker van Venus is er zoveel gebeurd in het boek De man van Venus, situaties die misschien een net iets duidelijker beeld geven van de personages.

Het boek verhaalt vanuit het perspectief van Daan, in de eerste persoon. Als de drone gesignaleerd wordt, hebben Daan en zijn medewerkers wel meteen een onderbuik gevoel, maar toch denken ze dat het allemaal wel meevalt. Daan en zijn beste vriend Mark, zijn de drijvende krachten van de fabriek, en samen zijn ze op zoek naar mogelijkheden tot uitbreiding. Een uitbreiding ten behoeve van het onderzoek om de perfecte medicinale cannabis samen te stellen. Waarom dit zo belangrijk is wordt helder verklaard, voor veel mensen met een chronische ziekte zal de medicinale cannabis niet volkomen onbekend zijn.

Een thriller met een interessant onderwerp, vormgegeven in een thriller met veel actie en geweld. De auteur heeft een schrijfstijl waarbij veel zinnen heel kort en krachtig worden neergezet, soms op een staccato wijze. Af en toe kwam het bij mij wat mat over, alsof de auteur iets aan oplezen was. Toch kwam het niet storend over en door de vele actiemomenten bleef het verhaal boeien.

Ik moest een beetje wennen aan de schrijfstijl van de auteur. Ook zijn actie-thrillers, waar ik deze thriller onder categoriseer, niet helemaal mijn ding. Daarentegen vond ik het onderwerp van Het masker van Venus dermate interessant en boeiend. Daan, de hoofdpersoon heeft een sympathiek karakter en zijn rol wordt sterk en overtuigend neergezet. Er gaan, deels door herinneringen, veel emoties in hem om. Iemand die ik ben gaan mogen en waar ik mee meeleefde. Een man door omstandigheden gedreven en als hem iets ergs overkomt zint op wraak. Een wraak die te begrijpen is, helaas moet er veel geweld aan te pas komen.

Het masker van Venus gaat ook over vertrouwen. Wie kun je voor de volle honderd procent vertrouwen en wie niet? Achterdochtig worden en juist daardoor misschien de verkeerde beslissingen nemen en op het verkeerde paard te wedden. Een inschatting maken is moeilijk en van een aantal spelers is het twijfelachtig aan welke kant ze staan. En ondanks dat er op een moment toch een goed gevoel aanwezig was, is er in de plot een verrassende wending die weergeeft hoe moeilijk het is om een oordeel te vormen en altijd op je gevoel te vertrouwen. Een harde, spannende en interessante (actie)thriller die voorzien is van een goede, constante spanningsboog en die zeker voor een aantal aangename leesuurtjes zal zorgen.