Wat een bijzonder boek! Aan de hand van een aantal personages wordt er steeds meer duidelijk over de hoofdpersoon in dit boek, met wie het duidelijk niet goed is afgelopen. Wat er precies gebeurd is? Elk verhaal, hoofdstuk, licht weer een ander tipje van de sluier op. Ik merkte dat ik af en toe mijn adem inhield of diep moest zuchten, als er weer een hoofdstuk ten einde liep. Doordat het boek in de huidige tijd speelt, herken je veel situaties, attributen, gewoontes. Dat maakt dat je je snel kunt invoelen in de diverse personages. Het is absoluut een mooi boek, leest prettig, en je moet toch ook goed opletten, om erachter te komen in welke relatie Mattias staat tot de personen in de afzonderlijke hoofdstukken. Soms hebben de personen ook met elkaar te maken, maar soms ook niet. Het boek maakt naar mijn idee ook duidelijk hoe eenzaam mensen eigenlijk ook kunnen zijn, ook al hebben ze een partner, vrienden, werk....... En hoe weinig er wordt uitgesproken wat je echt bezig houdt, en wat je echt belangrijk vindt. Werd dat maar meer uitgesproken, dan kon wellicht veel ellende voorkomen worden. Aan de andere kant ook weer hoopvolle bemoeienissen van mensen met elkaar, ongevraagd hulp bieden, een luisterend oor. Al met al een boek wat je snel uitleest en waar je nog even over na blijft denken.
Ik had net van deze schrijver na Mattias gelezen, toen ik op mijn vakantieadres nog een boek zag liggen, over toeval gesproken. Dit is het debuut van deze schrijver: Één uur en achttien minuten. Indrukwekkend, over een jongeman, een jaar of 24, die zelfmoord pleegt, en hij is van een vriendengroep van 5. Het verhaal vertelt over de week na de zelfmoord tot aan de begrafenis, waar de vrienden een aandeel in hebben, met uiteraard terugblikken op hoe de vriendschap vorm had gekregen en hoe de een na de ander terugkijkend toch signalen hebben gekregen van de jongen die zelfmoord heeft gepleegd. Je leest het boek echt achter elkaar uit, het is herkenbaar geschreven, en door de diverse verwijzingen naar de huidige tijd, muziek, tv-series, spellen, bezigheden van de jeugd van tegenwoordig, kun je je goed indenken hoe het geweest is. Het speelt in West-Friesland, waar zelfmoord onder jongeren naar verhouding veel meer voorkomt. Dit boek en Na Matthias, dat belooft nog wat van Peter Zanting.