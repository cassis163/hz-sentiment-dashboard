Het boek “Anna” is het eerste deel uit een nieuwe Young-Adult serie dilemma’s van Tille Vincent. Anna is een zeventienjarige puber, die met haar moeder samenwoont. Haar ouders zijn gescheiden en haar vader kijkt nauwelijks naar Anna om. Hij heeft het te druk met zijn nieuwe gezin. Verder heeft ze bijna geen vrienden en op school valt ze ook buiten de groep.

Anna is al een tijdje niet lekker en krijgt te horen, dat ze waarschijnlijk ongeneeslijk ziek is. Nadere onderzoeken in het ziekenhuis moeten dit uitwijzen, maar haar moeder heeft haar vader en de school al ingelicht. Al gauw krijgt ze van iedereen positieve aandacht. Ze heeft ineens een heleboel vrienden op school en haar vader pakt ook direct het contact weer met haar op.

Dan krijgt ze te horen, dat de diagnose fout was en dat ze wel behandeld kan worden. Ze blijft echter op school volhouden dat ze nog steeds kanker heeft. Houdt zij deze leugen vol of gaat hier de uitdrukking “Al is de leugen nog zo snel, de waarheid achterhaalt hem wel” op?

Het verhaal is vlot en prettig geschreven en wordt vanuit het perspectief van Anna verteld. Anna is niet echt een sympathiek personage. Ze gedraagt zich als een echte puber en houdt totaal geen rekening met de gevoelens van anderen. Ook is zij niet erg respectvol naar mensen, die echt kanker hebben.

Na het lezen van het boek blijf je nog wel met veel vragen zitten. Het verhaal heeft een open einde. Misschien dat de auteur hier een bedoeling mee heeft of dat het volgende boek in deze nieuwe serie verder gaat met deze personage. Afwachten.