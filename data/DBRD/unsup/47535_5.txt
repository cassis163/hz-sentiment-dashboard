Jona is uitermate intelligent en als zeventienjarige heeft hij een volledige studiebeurs gekregen voor een topuniversiteit. De Viktor Franz Hess Universiteit is een echte eliteschool. Omdat zijn ouders hem nog te jong vinden voor een studentenkamer zal hij bij een een gastgezin verblijven, bij Martin en Silvia Helmreich. Hun dochter Kerstin zit ook op de universiteit.

Maar Jona is dan wel erg slim, zijn sociale vaardigheden zijn niet om over naar huis te schrijven, en dit brengt hem regelmatig in lastige situaties. De eerste kennismaking met zijn gastgezin verloopt dan ook niet zo soepel al ligt het deze keer niet aan hem maar aan het vreemde gedrag van zijn gastgezin. Het maakt hem niet uit, als hij maar aan zijn project kan blijven werken. Het liefst is Jona bezig met het sleutelen aan Elanus, een drone met film- en geluidsapparatuur aan boord.

'Oké dan. Hij was hier om te studeren, en dat ging hij nu dus doen. Als het saai werd, kon hij altijd nog bedenken hoe hij Elanus stabieler kon maken. Elanus was goed, maar niet perfect. En voor minder perfect deed hij het niet.'

Iedere nacht laat Jona zijn drone vliegen en zijn vijanden observeren. Hij verzamelt gegevens over hun geheimen, gegevens die hij later tegen hen wil gaan gebruiken. Maar wat als een spelletje begon, blijkt serieus te gaan worden. Hij komt achter geheimen die groter zijn dan verwacht en deze geheimen brengen hem in gevaar.

'Weer zo’n uitspraak die hij net zo goed achterwege had kunnen laten. Shit, hij leerde het ook nooit. Nu kon hij beter gauw laten zien dat hij niet alleen maar een grote bek had.'

De wijze waarop Poznanski het hoofdpersonage introduceert, geeft al gelijk een goed beeld van Jona. Superslim maar hij kan absoluut niet met mensen omgaan. Door zijn betweterigheid komt hij arrogant over en op school maakt hij gelijk veel vijanden. Het geeft ook eerst wat humoristische situaties. Maar deze worden al snel opgevolgd door gebeurtenissen waar een lichte spanning doorheen begint te sijpelen. Als een aantal mensen een brief krijgen met een nogal dreigende tekst, die alleen als doel heeft uit te dagen, een soort van grap, blijkt dit grotere gevolgen te hebben dan voorzien.

Poznanski heeft Elanus compact en in korte lijnen opgezet. Door het verhaal te laten vertellen door een alwetende verteller is het net of je vanaf een afstand meekijkt en samen met Jona probeert dat ene grote geheim te onthullen. Maar de auteur geeft totaal niets weg, geen enkele hint die maar kan laten vermoeden hoe het in elkaar steekt. Hierdoor kan de lezer niets anders dan doorlezen in afwachting op de grote onthulling. Al kost dit geen enige moeite want alle lijntjes bevatten genoeg spanning en Poznanski heeft een heerlijke, vlotte verteltrant. Ook laat ze Jona ontwikkelingen meemaken in sociaal opzicht waardoor zijn arrogantie op de achtergrond raakt en hij zich langzaam realiseert dat alleen slim zijn niet genoeg is.

Elanus is een originele spannende young adult die de lezer laat smachten naar de ontknoping. En niet alleen de ontknoping heeft iets onverwachts in zich…