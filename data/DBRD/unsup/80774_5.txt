Jennifer Brugman Keert na jaren als rechercheur in Groningen te hebben gewerkt terug naar haar geboortestad Rotterdam. Daar heeft zij ooit alle schepen achter zich verbrand door een traumatische gebeurtenis.
Ze is amper aan het werk of er vindt een gruwelijke moord plaats. Naar kort daarna blijkt is er een seriemoordenaar aan de gang. Deze lijkt het ook op Jennifer voorzien te hebben, maar waarom? Jennifer moet dealen met het trauma uit het verleden, en weer contact zoeken met oude bekenden om haar leven weer op de rit te krijgen. Ook een angstaanjagend incident dat haar in Groningen overkwam moet zij nog verwerken. Heeft het een met het ander te maken? Of juist niet?
Ik vind dit boek heel spannend en goed geschreven. Het plot sprak me aan en de ontknoping is huiveringwekkend. Het leest bovendien vlot doordat de schrijfster veel gebruik maakt van cliffhangers en de hoofdstukken niet te lang zijn. Tijdens de zoektocht naar de seriemoordenaar wil de schrijfster je op het verkeerde been zetten. Dat lukt op zich aardig maar je voelt aan dat hoe mooi ook bedacht dit niet kan kloppen. Toch wil je heel graag doorlezen want hoe zit het dan wel precies? Op het moment dat je daar achter bent wordt naar een spectaculair einde toe gewerkt. Je kent de dader, maar wat heeft deze dader nu nog in petto en waar gaat het verhaal naartoe?
Het einde doet wat spectaculair aan en er komen wat gruwelijkheden aan te pas, maar ik vond het zeker passen bij het verhaal. En net als je de ontknoping hebt verwerkt en het verhaal wat rustiger naar een epiloog lijkt te kabbelen volgt er nog een even een onthutsende verrassing die wel een wow-effect veroorzaakt.
Dit is echt een boek dat je niet wil wegleggen en het liefst achter elkaar uit wil lezen. Althans, dat gevoel had ik. Ik kijk uit naar het volgende boek over Jennifer Brugman. Ik mag toch hopen dat dat er komt na dit fantastische debuut. Van mij vijf sterren!