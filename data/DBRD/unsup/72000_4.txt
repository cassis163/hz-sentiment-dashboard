Hartendief is het tweede deel van de Gretchen Lowell serie van Chelsea Cain. Het is absoluut aan te raden om deel 1, Hartzeer, eerst te lezen, want veel gebeurtenissen halen hier op terug en worden niet uitgelegd.

In het boek spelen rechercheur Archie Sheridan, journaliste Susan Ward en natuurlijk seriemoordenares Gretchen Lowell opnieuw de hoofdrol. Gretchen zit achter slot en grendel, maar weet toch te ontsnappen uit de gevangenis en neemt opnieuw contact op met Archie.

Intrigerend hoe Chelsea Cain de interactie tussen Gretchen en Archie beschrijft, Archie verslaafd aan pijnstillers na de martelingen van Gretchen en praktische afhankelijk in zijn doen en laten van Gretchen. Functioneren zonder pijnstillers gaat niet en zijn hele leven wordt door haar beheerst. Ze begrijpt hem beter als de mensen om hem heen.

Naast deze verhaallijn speelt er ook nog steeds het onderzoek van Susan Ward naar de verhouding van de senator met de 14-jarige Molly Palmer. Wat hebben de verwikkelingen hierin te maken met Archie en Gretchen?

Chelsea Cain weet op een prachtige manier de spanning in het boek alsmaar te vergroten, cliffhangers volgen elkaar op. De zoektocht en afhankelijkheid van Archie maken de spanning bijna onhoudbaar. Archie`s gedachtengang is niet te volgen en brengt de spanning naar de top. Misschien is het einde een beetje onwaarschijnlijk, maar daarom ben ik eigenlijk wel zeer benieuwd naar het volgende deel. Hoe zal het verdergaan tussen Archie en Gretchen??

Ik geef het boek 4 sterren!