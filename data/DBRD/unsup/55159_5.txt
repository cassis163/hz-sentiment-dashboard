Martine van Beusekom volgde na een carri√®re in het bedrijfsleven een studie 'ayurvedische geneeskunde' en liep stage in Zuid-India. Ayurveda betekent letterlijk 'kennis van het leven' en is als natuurgeneeskunde erkend door de Wereldgezondheidsorganisatie. Ayurveda laat zien waarom zelfkennis, passende voeding, goede dagelijkse routine en een voor jou geschikte levensstijl zo enorm belangrijk zijn voor je gezondheid en je welbevinden. Hoewel Het ABC van Gezond eten over voeding gaat, zul je hier geen recepten aantreffen. Deze kun je wel vinden op de website van Martine.  

Het ABC van Gezond eten bestaat net zoals het alfabet uit zesentwintig hoofdstukken. Voor iedere letter van het alfabet is hoofdstuk gereserveerd. In elk hoofdstuk van A t/m Z staat een belangrijk onderwerp over voeding of over voedingsgewoontes centraal. Bovendien staan er als laatste regels vaak in een afwijkende kleur nuttige tips vermeld. De auteur koos er in dit boek voor om per letter de essentie van het onderwerp in een hoofdstuk te beschrijven, op zo'n manier dat deze gemakkelijk toepasbaar is op je eigen gezondheid. De letters staan als aparte hoofdstukken, maar net zoals ons alfabet hebben ze samen nog meer waarde. Dan pas kun je er iets mee.  

Begin bijvoorbeeld met de letter Q; hier staat een quiz, speciaal voor de lezer. Want iedereen is tenslotte uniek, daarom hoef je ook geen eindscore te noteren. Op het moment dat je deze quiz beantwoordt, ben je al bezig met het stellen van prioriteiten voor jezelf en kun je beslissen met welke adviezen uit het boek jij aan de slag wilt gaan. Aangeraden wordt om niet alles tegelijk te willen doen, maar rustig de tijd te nemen voor het onderdeel waar je op dat moment mee bezig bent.  

Mede dankzij de fraaie prenten van Aad Goudappel is dit een bijzonder boek geworden. Elk hoofdstuk wordt vergezeld van een illustratie die in een oogopslag laat zien wat de essentie is van dat betreffende hoofdstuk. Hoofdstuk K; Kruiden en specerijen. Hier is een afbeelding van een persoon geplaatst die een combinatie lijkt te zijn van een kok en een dokter. Dit om aan te geven dat het hoofdstuk handelt over eerste hulp voor de spijsvertering. Duidelijk, zonder poespas, kort en krachtig. In Het ABC van Gezond leven leer je meer over je voeding, welke eetregels bij welke leefstijl en het hoe en waarom van je spijsvertering.  

De auteur maakt gebruik van korte zinnen, zonder veel moeilijke woorden. Dit maakt het boek geschikt voor een groot publiek. De hoofdstukken zijn stuk voor stuk een aanrader door de hoeveelheid aan informatie die gegeven wordt waar je ook daadwerkelijk iets aan hebt. Het mooie van dit boek is dat het geen lijvig werk geworden is, maar een handzaam boekje met slechts 64 pagina's dat gewoon op de koffietafel kan liggen om zo nu en dan een hoofdstuk uit te kunnen (her)lezen.

De meesten onder ons zijn zich bewust van de rol die voeding en eetgewoontes spelen in ons leven en dat die soms veranderd moeten worden om een goede gezondheid te bevorderen. De lezer krijgt handvatten om zijn of haar manier van te kunnen veranderen zonder dwingend te zijn. De adviezen die gegeven worden zijn allemaal toepasbaar zonder belerend te zijn. Het zijn adviezen, niet meer en niet minder.

De lezer neemt zo een kijkje in een manier van leven waar hij of zij misschien nog niet bekend mee is. Men kan zelfs op een duidelijke en leuke manier kennismaken met yoga en wat dit met de mens kan doen, ook op het gebied van spijsvertering. Het ABC van Gezond eten geeft mogelijkheden tot een gezonde toekomst met de hulp van oude wijsheden. Een aanrader!