Randi Zuckerberg raadt aan om drie categorieën per dag uit Familie, Werk, Vrienden, Gezondheid en Slaap te kiezen. En om je schuldgevoel te verbannen. Zorg er wel voor dat in de loop van de weken de vijf categorieën min of meer in balans voorkomen verdeeld over de dagen. Daarmee geef je jezelf speelruimte voor die keren dat je extra aandacht aan je werk of familie moet besteden.

Zuckerberg sprak veel mensen voor dit boek. Per categorie bespreekt ze 5 types (van de …fanaat tot de …vermijder), met persoonlijke voorbeelden van mensen. Vooral dat laatste is indrukwekkend en overtuigend. Het laat zien dat in alle gevallen de pick three werkt en de pick four of pick five niet. Zolang de balans in grote lijn (niet per dag maar per periode) klopt met aandacht voor de verschillende categorieën, dan zijn mensen gelukkig en succesvol. Het boek staat verder per categorie vol praktische tips en het eindigt met het moment waarop je jouw Pick Three gaat kiezen. De lezer mag zelf aan de slag en naar zijn eigen leven kijken.

Wat mij betreft mocht de focus kant wat meer uitgelicht worden. Want hoe zorg je er nu voor dat de focus echt op de drie gekozen categorieën blijft bij elk ding dat je doet? Het boek leest vlot, is met humor en voorbeelden uit Zuckerbergs eigen leven doorspekt. Tezamen met al die voorbeelden van mensen die ook worstelen met hun balans, voelt het verhaal ondanks de open deuren die hier en daar ingetrapt worden, toch als een lichtbaken van herkenning. Voortaan kies ik zonder schuldgevoel.