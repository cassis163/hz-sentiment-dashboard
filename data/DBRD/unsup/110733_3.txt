Vergeet Penoza, Flikken Maastricht en wat weet ik nog allemaal. De vader van de Nederlandse politieseries is Baantjer. Als klein meisje keek ik wel af en toe naar De Cock met cee oo cee kaa. De boeken van Baantjer waren ook één van de eerste volwassenboeken die ik las. Geen al te dikke boeken, makkelijk taalgebruik, ideaal om in te beginnen.

Ondertussen is de auteur van de Baantjer-reeks overleden, maar uitgeverij De Fontein zet de reeks verder onder naam van Baantjer Inc. Deze boeken worden geschreven door Ed van Eeden, die ook thrillers schrijft onder zijn eigen naam.

In dit boek lossen Hendrick (met cee kaa) Zijlstra, de neef van De Cock en zijn collega's de moord op een antropoloog op. Tijdens een etentje wordt hij met een blaaspijp neer geblazen. In de blaaspijp zat curare dat dodelijk kan zijn. Wie heeft deze moord op zijn geweten?

Het boek is onderverdeeld in zeer kleine hoofdstukken. Daarnaast leest het boek ook heel vlot. Geen moeilijke woorden, een begrijpbare taal, ...

Het nadeel aan dit kort boekje is dat de zaak snel opgelost is. Echte verdachten zijn er niet geweest, als lezer is het moeilijk om mee te zoeken naar de dader.

Op het einde moest ik wel even lachen. De verdachte zit in de verhoorkamer en inspecteur Graanoogst zei: "(Naam) heeft al bekend." Dit was uiteraard pure bluf, maar de verdachte is er met twee voeten ingetrapt. :-D

Het boek is ideaal als tussendoortje, maar echt spannend is het niet. Eigenlijk is het ideaal voor beginnende lezers van thrillers, zoals ik enkele jaren geleden ben begonnen. ;-)