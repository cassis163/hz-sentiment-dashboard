Een tijdje geleden ontving ik een mail van schrijfster Kelly van der Laan met de vraag of ik haar boek Stof & Schitteringen wilde lezen. Het boek deed er twee maanden over om in België te geraken, maar Kelly gaf niet op en deed verzendpoging na verzendpoging. En daar ben ik blij om, want ik had dit spannende verhaal niet willen missen!
In Stof & Schitteringen steelt een terrorist de Lentagon, een magische energieversterker. Deze fusie van wetenschap en magie kan gebruikt worden om je talenten, oftewel de magische krachten die je bezit, enorm te vergroten. De Lentagon werd ontwikkeld om voorspoed en welvaart te brengen, maar legde bij per ongeluk een deel van de hoofdstad van Parsia in de as en wordt sindsdien achter slot en grendel bewaard. In verkeerde handen kan de Lentagon immers dienen als een gruwelijk wapen.
Joy Harting, die zelf nauwelijks magisch getalenteerd is, houdt zich niet echt bezig met politiek en al helemaal niet met de Lentagon. Ze heeft het veel te druk met feestjes, drank, drugs en het versieren van jongens. Wanneer ze met een enorme kater op de snelweg naar Mentorn staat te liften, raakt ze echter verzeild in een wilde klopjacht met als inzet de Lentagon.
Stof & Schitteringen is een heel spannend en goed geschreven verhaal. Ik wilde absoluut niet stoppen met lezen en heb het boek dan ook in twee dagen verslonden. Als ik niet had moeten werken was dat overigens slechts één dag geweest. Ook al zag ik een bepaalde twist in het verhaal wel aankomen, vond ik dat helemaal niet storend. Want de rest was gewoon zo ontzettend goed uitgewerkt.
Het is bovendien erg tof om te lezen over een personage van twintig, zeker omdat ik de laatste tijd merk dat ik niet meer zo'n fan ben van Young Adult verhalen. Nu kon ik me meer inleven in de personages, die bovendien goed uitgewerkt worden. Joy is de rijkeluisdochter van een invloedrijke vader, die meer tijd besteed aan politiek dan aan haar. Dus besluit ze flink los te gaan: feesten, foute mannen versieren en drugs gebruiken. Ik denk dat dit een schreeuw om aandacht is, pas later beseft ze op welke manier ze hiermee haar vader in diskrediet brengt. Ook de andere personages hebben allemaal een gedegen achtergrondverhaal, die je gedurende het boek stukje bij beetje ontdekt.
Er wordt niet preuts gedaan rondom seks, wat ik echt een pluspunt vind. Alleen vind ik het jammer dat er geen sprake is van een condoom of een ander voorbehoedsmiddel. Ergens is het ietwat overdreven dat Joy direct verliefd wordt op een bepaald persoon, maar het stoort me niet omdat ze zichzelf ook in vraag stelt. Waarom is ze opeens zo verliefd op die jongen, wat ziet ze in hem? Omdat ze aan haar eigen verliefdheid durft te twijfelen maakt dit het voor mij heel realistisch en niet storend zoals ik Insta love normaal gezien vaak ervaar.
Ik zou Stof & Schitteringen niet zozeer omschrijven als een hardcore science fiction verhaal, omdat de focus vooral op personages ligt. Net als in bijvoorbeeld The Long Way to A Small and Angry Planet ligt de nadruk niet op de science fiction setting, maar op de ontwikkeling van de personages. En in Stof & Schitteringen komt er ook nog eens een hoop actie bij kijken.
Tot slot is ook de wereld waarin het verhaal zich afspeelt gedegen uitgewerkt. Hier komt er dan een fantasy tintje in het verhaal: het boek speelt zich niet af in onze huidige wereld, maar in een wereld waarin sommige mensen magische talenten bezitten. Er zijn verschillende landen die niet allemaal op goede voet staan wegens onder andere het bestaan van de Lentagon - het krachtigste masavernietigingswapen dat ooit bestaan heeft.
Ik ben ontzettend blij dat ik me eindelijk aan Stof & Schitteringen heb gewaagd. Ik had dit boek al meerdere keren voorbij zien komen, maar wist niet of het iets voor mij zou zijn - soms ben ik angstig voor verhalen waarin fantasy en science fiction gemixt worden. Maar Stof & Schitteringen was een schot in de roos. Het verhaal is spannend van begin tot eind, leest heerlijk weg en maakt nieuwsgierig naar meer. Ik ga zeker de vervolgboeken in de Lentagon trilogie lezen.
Deze recensie verscheen ook op Oog op de Toekomst.