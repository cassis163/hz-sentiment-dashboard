Recensie Wilder – Rebecca Yarros

Enkele jaren geleden las ik Onverminderd, het eerste deel in de Flight & Glory-reeks van Rebecca Yarros en dat blies me uit mijn stoel. Deel twee en deel drie in die serie vond ik ook mooi, maar beoordeelde deze toch met een ster minder. Bij deel vier, dat ik in het Engels las omdat de Nederlandse versie nog niet voorradig was, werd ik opnieuw overvallen door de emoties die deze auteur vaak zo goed weet te vatten. Toen ik dan ook zag dat er een leesclub van Wilder kwam en ik dat boek met wat vertraging voor mijn verjaardag kreeg, besloot ik met mijn eigen leesexemplaar in te stappen in de leesclub.

In Wilder draait het om Paxton Wilder en Leah Baxter. Paxton is lid van een stuntteam, The Renegades, en Leah is een studente die hem als bijleslerares aan het studeren moet krijgen én houden. En dat op een cruiseschip dat enkele maanden de wereld rondvaart en bij de meest idyllische plaatsen aanlegt.

Al snel blijkt dat Paxton aan de studie houden nog niet zo gemakkelijk is. Niet alleen omdat er chemie tussen hen broeit en borrelt, maar ook omdat Paxton nogal eigenwijs en eigenzinnig is, de regels graag aan zijn laars lapt en spijbelt. Hij leeft voor het stunten, voor de adrenaline en de kick en laat dat nu net iets zijn waar Leah door een heftige ervaring in het verleden niets mee op heeft. Ze houdt Paxton op een afstand, ook al laat hij weten dat hij zijn oog op haar heeft laten vallen.

Natuurlijk ‘krijgen’ ze elkaar, dat is vanaf bladzijde één al duidelijk, maar hoe en wat daarvoor nodig is is een stuk minder simpel. Het trauma van Leah komt langzaam maar zeker boven tafel en ook Paxton heeft zijn littekens uit het verleden die verklaren waarom hij zo is als hij is en doet.

Hoewel het een prima te lezen boek was en het verhaal me op sommige momenten nog kon verrassen, blijft het als geheel niet ‘hangen’. Ik heb geen ogenblik gehad dat ik een brok in mijn keel had of het ‘ik moet nu weten hoe het afloopt, dus ik kan niet stoppen met lezen’. Het voelde als letterlijk en figuurlijk 'de boot gemist', hoe fijn de chemie tussen Pax en Leah ook aanvoelde.
Ik weet echter dat Rebecca Yarros veel beter kan dat dit. Toch maakte het me wel nieuwsgierig naar de twee opvolgende delen, Nova en Rebel.

Wat me echter nog wel van het hart moet is de vertaling. Dit vond ik bij de Flight & Glory-reeks al een minpunt, maar hier heb ik me er echt aan gestoord. Onlogische en tenenkrommende dialogen, spelfouten en hoe vaak ik het woord ‘tering’ ben tegengekomen… Hier ligt echt nog heel veel winst te behalen. Voor mij is het een reden om ernstig te twijfelen of ik de vervolgdelen niet in het Engels ga lezen.

Wilder krijgt van mij wel een voldoende. Het blijft een fijn te lezen New Adult (zag ergens langskomen dat het als YA aangemerkt werd, maar daarvoor zijn er toch te veel expliciete woorden en seks in dit verhaal ook al wordt dat laatste nog beschaafd beschreven) voor de liefhebbers van dit genre.

Ik beoordeel dit boek met drie tot drieenhalve ster, afgerond naar beneden omdat Hebban geen halve sterren kent.