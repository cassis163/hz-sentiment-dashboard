Pierre Lemaître is bezig aan een flinke inhaalslag. Tot voor kort onbekend in Nederland en Vlaanderen charmeert hij nu zowel literatuur- als thrillerliefhebbers. Zijn schare fans groeit gestaag en daar zit zeker het duwtje in de rug van VN voor iets tussen: de redactie had 5 felbegeerde sterren veil voor Irène. Camille is daar een vervolg op. De gebeurtenissen uit het vorige deel hadden hun impact op de speurder van dienst. Dit kleine opdondertje - Camille Verhoeven is nauwelijks anderhalve meter groot - herstelde van een diepe depressie, maar begon na de dood van zijn vrouw toch voorzichtig aan een nieuwe relatie. Anne is perfect! Mooi en minzaam veroverde ze zich een plek in Camilles leven. Ze hebben geen van beiden het idee dat het voor eeuwig gaat zijn, maar voorlopig genieten ze van elkaars gezelschap. Uitgerekend Anne is op het verkeerde moment op de verkeerde plek. Ze is getuige van een overval en wordt zwaar toegetakeld. Kwetsbaar als Camille nog is, neemt hij het voorval bijna persoonlijk op. Hij omzeilt wat regels om het onderzoek naar zich toe te trekken en dan begint een race tegen de klok. Waarom is de overvaller zo op Anne gebeten? Waar kan Camille haar veilig verstoppen? En hoe moet hij zijn capriolen uitleggen aan zijn meerderen?
Prachtige karakters, een originele plot, een snedige taal en afwisseling tussen actie en introspectie: dit is een boek om je vingers bij af te likken!