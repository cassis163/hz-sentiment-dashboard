Het echtpaar Jack en Laura is voor een korte vakantie in Las Vegas .
Maar na een paar dagen op de Strip geweest te zijn wil Jack wel eens iets anders doen en zien.
Ze besluiten een auto te huren en een dag de Mojave woestijn te gaan verkennen.
Aangezien Jack nogal een streber is en macho wil overkomen, wat hij eigenlijk helemaal niet is, wordt het een open auto, een Mustang.
Laura vindt het best, ze is nogal meegaand en geeft Jack meestal zijn zin, zonder kritiek.
Ook al blijkt dat gedrag haar uiteindelijk toch op te breken en zou ze het graag anders willen, alleen weet ze niet goed hoe.
Ze voelt zich ongelukkig en verloren in haar relatie.
De relatie tussen Jack en Laura is een gewoonte geworden, er zit geen spanning meer in en een goed gesprek komt nauwelijks nog voor.

Na een paar uur rijden stopt de motor van de Mustang er mee en staan ze stil in de bloedhete woestijn, met slechts vier flesjes water in voorraad.
Als ze het nauwelijks nog volhouden en de hoop hebben opgegeven dat er iemand zal komen om te helpen, arriveert er als door een wonder een oude man in een oude auto.
De man stelt zich voor als Boots en woont helemaal alleen in dit droge en warme gebied, alleen in een soort van huisje, waar hij hen mee naartoe neemt.
Maar Boots gedraagt zich nogal vreemd en verzint excuses om hen niet te laten gaan.
Wie is Boots eigenlijk en wat zijn plannen ?
Deugt hij wel of juist helemaal niet?
Waarom wil hij hen niet laten gaan?
Op een dag brengt Boots een meisje mee naar zijn huisje, hij heeft haar gevonden ergens in de woestijn, opgesloten en geketend in een grot.
Het meisje, Molly, was weggelopen van huis , op de vlucht voor haar saaie leven, op zoek naar avontuur.
Eenmaal in Las Vegas aangekomen accepteerde ze een lift van een vrachtwagen chauffeur, die zei naar L.A. te gaan.
Maar hoe is Molly in de grot terecht gekomen en wie heeft haar opgesloten en gemarteld?
Zal de dader van deze gruwelijke misdaad nu op zoek gaan naar Molly ?
Het leven van Laura en Jack is veranderd in een nachtmerrie.
Jack besluit alleen op zoek te gaan naar hulp en Laura bij Boots achter te laten.
Maar is dit wel verstandig?
In ieder geval getuigt deze actie van Jack van weinig zorg voor Laura.
Niemandsland is een verhaal dat gaat over goed en slecht.
Een van de twee zal winnen.
En ook: zal de houding van Jack tegenover Laura uiteindelijk veranderen?

Het boek bestaat uit korte hoofdstukken, die uitnodigen verder te lezen.
De spanning in het verhaal zorgt ervoor dat wegleggen nauwelijks een optie is.
Goed voelbaar: de warmte van de woestijn en de machteloosheid van Jack en Laura.
De personages zijn goed uitgewerkt en weergegeven , met name Boots is een intrigerend karakter.
Niemandsland is een goed geschreven, spannend en bijzonder boek, dat ook nog eens stemt tot nadenken.