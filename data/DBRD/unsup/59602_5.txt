Joakim en Katrine verhuizen met hun twee kinderen naar de oude vuurtorenwachterswoning op Öland. Er is nog heel wat te renoveren aan de woning maar dat zien ze als een uitdaging. Het geluk lacht ze tegemoet totdat Katrine op een kwade dag verdrinkt. De politie doet de zaak af als een ongeval maar Joakim ontdekt dingen waardoor hij hieraan begint te twijfelen.

Nachtstorm is het tweede boek in de vier delen van de Öland-serie. Las ik Schemeruur al met veel plezier, dit boek heb ik echt met een zucht uitgelezen. Wat een geweldig boek. Een boek dat onder je huid kruipt, dat je meesleept in de koude Zweedse winter, de bijgeloven van veel mensen, en het voelbare verdriet van Joakim en zijn kinderen, en de manier waarop hij het overlijden van Katrine probeert te verwerken. Je voelt de spanning en die bouwt zich gaande het boek alleen maar meer op.

Wat mij betreft heeft Johan Theorin met dit boek de volle vijf sterren te pakken!