Van dit boek werden op één week tijd 1 miljoen exemplaren verkocht in Japan. Dat schept uiteraard verwachtingen.
De kern van het verhaal is een 'cold case' : een ontvoering die 14 jaar geleden met de dood van het ontvoerde meisje afliep en waarvan de dader nooit is gevonden.
De hoofdfiguur in dit boek is Mikami, hoofd van de persrelaties bij de politie. Hij was er 14 jaar geleden ook bij en wordt nu opnieuw met deze zaak geconfronteerd bij één van zijn opdrachten.
Daarbij ontdekt hij het bestaan van een verborgen gehouden memo, die manipulatie door de politie blootlegt.
En hier komen we bij wat dit boek zeer interessant maakt.
Meer dan een thriller is het een boeiend beeld van de Japanse samenleving en van de werking van de verschillende politiediensten.
Het geeft een beeld van de grote mate van bureaucratie en van de concurrentie binnen de verschillende diensten. Concurrentie die leidt tot corruptie en achterkamer politiek, waarbij men niet terugdeinst informatie te manipuleren om zijn eigen belangen veilig te stellen.
Een ander boeiend thema in dit boek is de werking van de pers in Japan en haar relatie met de politiewerking.
Het is een dik boek en vraagt zeker aandacht bij het lezen. Toch leest het vrij vlot..