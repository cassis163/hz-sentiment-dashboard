Over het algemeen ben ik een kritisch lezer. Ik heb al een twintigtal boeken gereviewed op Crimezone.nl en nog geen enkel boek is in aanmerking gekomen voor de volledige vijf punten score. Met dit boek is daar verandering in gekomen. Wat een fenomenaal boek!

Ik heb dit boek gekocht omdat ik zo enthousiast was over Staat van angst van Michael Crichton. Beide boeken gaan over klimaatverandering. Crichton belicht het vanuit de milieu-organisaties die met dubieze onderzoeken schermen en Schätzing vanuit de wetenschap.

Ik ben ook een liefhebber van dikke pillen en ook wat dat betreft kom ik met De zwerm aan mijn trekken: het boek telt een dikke 900 pagina's. De hoeveelheid informatie die aan je voorbij gaat is zo indrukwekkend. Het onderwerp is natuurlijk ontzettend actueel. De schrijfstijl is boeiend en de personages interessant. Natuurlijk zijn er ook minpuntjes te bedenken: op dr. Johanson en Leon Anawak na komen de personages eigenlijk niet uit de verf. Er zijn nogal wat hoofdpersonages, maar toch slaagt de auteur er in 940 pagina's niet in om de lezer daadwerkelijk mee te laten leven met de personages.

Ook worden de van aard totaal verschillende gebeurtenissen die plaats vinden in een mum van tijd, aan elkaar gelinked terwijl de samenhang niet echt duidelijk is voor de lezer: wat hebben de kwallen in Australië nou te maken met de krabben in Amerika, de kreeften in Frankrijk en de mosselen in Scandinavië?

Toch... als dit boek geen vijf sterren verdient, verdient geen enkel boek vijf sterren. Het is een waar meesterwerk. Al moet je wel tegen een stootje kunnen en je door flink wat pagina's kunnen worstelen. Als dat teveel gevraagd is, kun je beter Harry Potter lezen.