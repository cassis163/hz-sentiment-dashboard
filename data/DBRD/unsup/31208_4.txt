Als de tikje naïeve Jane Raimy aan een nieuw seizoen van haar succesvolle kookshow Dame Blanche begint, is ze vast van plan haar eindredacteur te vertellen dat ze de show op haar eigen manier gaat doen. Hiertoe krijgt ze echter weinig kans, omdat Jerry –net uit de gevangenis ontslagen- haar als zijn lotsbestemming ziet. Hij bezoekt haar eerste show van het seizoen, krijgt het voor elkaar Jane te spreken en is vanaf dat moment nog meer overtuigd van het feit dat ze voor elkaar bestemd zijn. Als hij Janes huis binnendringt om haar ook van die zekerheid te overtuigen, heeft Jane door dat ze met een gestoorde gek te maken heeft.
Dame Blanche heeft een flinke tijd nodig om op gang te komen. Het beschrevene is niet saai, maar ook niet echt spannend zoals je bij een thriller zou verwachten. Elvin Post heeft gekozen voor originele hoofdpersonen, en hun handelen is niet heel voorspelbaar. Jane is een vriendelijke vrouw die je het allerbeste gunt, en Jerry is echt een zielig mannetje die alle ongemak buiten zichzelf weet te plaatsen. Post gebruikt humor, niet om hardop te lachen, maar om met een glimlach aan terug te denken.
Ik heb genoten van dit boek, vanwege het leuke onderwerp en de originele schrijfstijl. Ondanks dat het door een Nederlander is geschreven, doet het boek bijzonder Amerikaans aan.