Liane Moriarty, auteur van Het geheim van mijn man en Grote kleine leugens, schreef met Bijna echt gebeurd wederom een fantastische roman.

In Bijna echt gebeurd maak je kennis met Clementine en Erika, twee volwassen vrouwen die vanaf jonge leeftijd al met elkaar bevriend zijn. Ze lijken in niets op elkaar en al lezende merk je dat hun vriendschap vrij complex is.
Beide lijken op een keerpunt in hun leven te staan. Wanneer Vid – de buurman van Erika – hoort dat bij Oliver en Erika, haar vriendin Clementine samen met hun dochters en man op de thee komen twijfelt hij geen moment. Hij nodigt het zestal spontaan uit om bij hem en zijn vrouw Tiffany te komen barbecueën. Hoewel Erika het liefst nee zou zeggen neemt ze de uitnodiging toch aan. Ook Sam, de man van haar vriendin, is niet heel enthousiast als hij het voorstel hoort. Clementine zelf is echter blij met dit onverwachte verzetje en vermaakt zich tijdens de barbeque dan ook uitstekend. Hadden ze maar geweten wat een grote gevolgen een onschuldig feestje kan hebben…

Liane Moriarty heeft een bijzonder aangename schrijfstijl, met haar zeer gedetailleerde en boeiende beschrijvingen weet ze elk personage tot leven te wekken. Ze vergeet daarbij dan ook niemand. Niet alleen zet ze de hoofdpersonages zeer krachtig neer, ze vergeet ook de rest van de personages niet. Bij haar doet iedere passant ertoe. Wat volgt is geen saaie opsomming van diverse personen, iedereen is even interessant, kleurrijk, gecompliceerd en uniek. Zo herkenbaar soms en allen zo verschrikkelijk menselijk. Een krachtige verhaallijn als basis weet ze op unieke manier in te kleuren met diverse fascinerende gebeurtenissen die in eerste instantie weinig met elkaar te maken lijken te hebben. Uiteindelijk blijken deze juist haarfijn op elkaar aan te sluiten, als perfect passende puzzelstukjes. Bijna echt gebeurd is dan ook een uitmuntend goed boek, een waarvan het moeilijk te beschrijven is hoe goed! Wat overblijft is het advies om Bijna echt gebeurd gewoon te gaan lezen, de roman zal je nog lang bijblijven.