Een ‘ragdoll’ is een lappenpop, dit is duidelijk en eenvoudig. Het wordt echter veel meer gecompliceerd als het, zoals in Ragdoll om een menselijke pop gaat, samengesteld uit allemaal verschillende lichaamsdelen die aan elkaar zijn vastgenaaid. Zes slachtoffers van een seriemoordenaar in Londen die er blijkbaar veel zin in heeft. De Lappenpopmoordenaar, zo wordt hij genoemd door de politie, geeft tegelijkertijd een nieuwe lijst vrij met zes namen van personen die hij - met vermelding van de datum waarop - gaat ombrengen. Het wordt een ongelijke race tegen de klok voor rechercheur William Fawkes (Wolf) en zijn collega’s Emily Baxter en Alex Edmunds. Zal Wolf zelf kunnen ontsnappen aan het gevaar en de dreiging? Is er een tweede lappenpop in de maak, of zal het politieteam deze ijzingwekkende moordenaar alsnog op tijd kunnen stoppen?

Hij was aanvankelijk ambulancebroeder, nu is hij met zijn debuutthriller Ragdoll meteen gepromoveerd tot succesauteur. Je moet het toch maar voor elkaar krijgen, niet? De Britse auteur Daniel Cole (1983) is wellicht vertrokken voor een jarenlange misdaadreis, in het gezelschap van zijn protagonisten.

Een cover die helemaal past in het plaatje, een in het oog springende afwerking met de in het rood genaaide rugzijde, die tevens de pagina’s aan elkaar vastbindt. Dit is een mooi voorbeeld van hoe je een boek verfijnt. Ragdoll is meer dan een geslaagd thrillerdebuut; al dat marketing gedonder vooraf blijkt nog voor een groot gedeelte te kloppen ook. Cole boeit je vanaf de eerste zin en houdt je gegijzeld, totdat het boek uit is en je meteen begint te verlangen naar meer… naar veel meer! Een verhaal dat een intelligente mix is van een filmische weergave, krachtig opgebouwde spanning, bravoure, onverwachte wendingen… De humor is soms bijtend, dan weer erg komisch. Gevatte en krachtige dialogen, alsook de cliffhangers verhogen dan nog eens extra de leessnelheid. De getormenteerde ziel van rechercheur Wolf wordt blootgelegd vanaf de proloog en verder in het verhaal uitgewerkt in flashbacks. Je blijft evenwel achter zonder hem echt te kennen.

Als een aangezwengelde, maar levende lappenpop raas je door dit boek. Ook de verschillende karakters worden als echte mensen neergezet; met hun eigen talenten, gebreken en emoties. Toch ontbreekt hier ook weer een grondige uitdieping van de hoofdpersonages. Dit zal wellicht duidelijk worden tijdens het verslinden van het volgende deel. Ragdoll is een intrigerend verhaal met een vreselijke en exclusieve seriemoordenaar, een ideaal lokaas voor een veelbelovend politieteam. Een thriller, gecomponeerd binnen een strakke en eerder gecompliceerde plot. Dit alles levert de auteur op slag een grote hit op. De vijfde ster wordt alvast gereserveerd voor wat nog volgt, Daniel Cole?