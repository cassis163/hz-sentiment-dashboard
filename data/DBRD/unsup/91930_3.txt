Een afgelegen chalet in het midden van onze Vlaamse Ardennen, perfecte plaats voor een romantisch weekend en de perfecte plaats voor de perfect geplande moordpoging. De relatie van Eva en Victor dreigt op de klippen te lopen, en daarom besluit Eva een weekend te plannen ver van de drukte van Victors zakenleven. Eva, een romantische ziel met een diep verlangen naar een koene ridder die haar voor elk gevaar beschermt, besluit dan ook net dat ietsje meer in het weekend te steken. Ze neemt contact op met de onderdirecteur van Victors bedrijf, die op zijn beurt contact op neemt met enkele acteurs die bereid zijn de ware held in Victor naar boven te halen. Wat eerst een geweldig plan leek om de liefde tussen hen beiden terug op te wakkeren, eindigt al snel in een helse nachtmerrie.


De wanhoopsdaad die Eva onderneemt zorgt ervoor dat de lezer geconfronteerd wordt met de bittere waarheid achter een succesvol zakenleven. De realistische omgeving zorgt ervoor dat de lezer zich kan inleven in het verhaal, anderzijds zijn de gebeurtenissen misschien net iets te ver gezocht om als realistisch beschouwd te worden. Meer diepgang is echter zoek in dit boek. Het is dan ook een dun boek en dus een kort verhaal. Aangezien Pieter Aspe leeft van zijn pen, staat hij onder een zeker druk om zo snel mogelijk iets op papier te krijgen. Jammer genoeg moet zijn diepgang in sommige verhalen hieraan geloven.

Ik kan dus kort besluiten dat het boekje zijn zekere charme heeft, maar dat het zeker geen hoogstaande thriller is. Een boekje om op het vliegtuig of de trein te lezen, en meer niet.