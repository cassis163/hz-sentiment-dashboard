‘Verkruimeld land’ telt vijf opeenvolgende verhalen, waarbij Aya Sabi geen thema schuwt. Zij pakt de meest gevoelige (politieke) onderwerpen bij de kladden, daar waar menig ander dit liever onder het tapijt had gelaten…

“Fabrieken werden uit de grond gestampt, aangedreven door elektriciteit, aardolie en stoommachines. Wij mensen waren heersers van evolutie en revolutie. In het begin der tijden, aangevuurd door ons instinct te doden om te overleven, gingen we op jacht, rond ons middels een lendendoek, in onze handen een speer, een mes of een pijl en boog. Nu heersten we zelfs over het lot.”

Je kunt niet anders dan diep respect hebben voor deze –pas 21-jarige- Sabi. Op boeiende en gewaagde wijze stelt zij diverse onderwerpen aan de orde in een eigentijdse, gedurfde, maar vooral fraaie stijl. Daarnaast ‘speelt’ ze als het ware met haar personages.

Sabi hanteert een bijzondere schrijfstijl. De manier waarop Sabi kans ziet om zowel de ik-vorm als de wij-vorm daar elkaar heen te gebruiken, neigt naar briljant. Bij menig ander auteur zou dit onoverkomelijke verwarring teweeg brengen. Sabi komt er moeiteloos mee weg. Sterker nog, het maakt ‘Verkruimeld land’ extra intens en origineel.

“Kon je sterven terwijl je nog ademde? Was dat juist de meest verfijnde en pure vorm van sterven? Verlangen te sterven terwijl je hart nog pompte, haperde en klopte, soms tekeerging door pijn die het te wachten stond.”

Sabi toont haar lezers een portret van "het land der uitersten' in een wijs en raadselachtig verhaalmozaïek. Van een vroedvrouw die bij de baby's die ze ter wereld brengt, enkel sterfelijkheid ziet tot een tienermeisje dat ‘s nachts stiekem gaat zwemmen in het donkere woud en wordt beticht van bezetenheid… Het begon allemaal in het land van uitersten.

“Ik kledder mijn verf op het doek. Mijn penselen laat ik vallen en mijn vingers wroeten in de kleuren. In dit schilderij moet zijn stem verdwijnen. De atmosfeer is groot genoeg om die op te slokken. Laat haar verdwijnen, die onuitgesproken waarheid.”

Sabi heeft een sterk ontwikkeld gevoel voor recht en onrecht en dát komt waarlijk tot uiting in deze debuutbundel, die slechts vijf –opeenvolgende- verhalen telt. Van mij hadden het er veel meer mogen zijn!

Over de auteur
Aya Sabi (1995) woont in Vlaanderen en studeert Biomedische Wetenschappen in Maastricht. Ze blogt tweewekelijks voor deredactie.be, is columnist voor NTGent Magazine en geniet op jonge leeftijd al een stevige live-reputatie. Sabi schrijft over recht en onrecht, leven en dood, kunst en cultuur, ver en dichtbij, oorlog en vrede.


Uitvoering
Uitgever Atlas Contact
ISBN 978902545105
Paperback, 128 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/