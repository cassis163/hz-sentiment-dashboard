Het verhaal van Sky wordt beschreven vanuit het oogpunt van Elisa, de moeder van Sky. Samen met haar beleef je als lezer de intense relatie tussen Elisa en haar puberende dochter Sky mee. Een dochter die het erg moeilijk heeft, ze is hoogbegaafd worstelt hiermee en voelt zich erg eenzaam, een buitenstaander. De enige persoon bij wie Sky zich speciaal voelt is bij haar internetvriendje Givaino. Haar moeder vertrouwt Givaino echter niet en wil dat haar dochter stopt met dit contact. Daarnaast is er nog de zoektocht naar haar vader. Sky wil weten waarom haar vader hun verlaten heeft, terwijl haar moeder liever niet meer aan dit stukje verleden terug denkt. Uiteindelijk besluit Elisa toch meer te vertellen over haar relatie met Julian (de vader van Sky). Wanneer Sky contact met haar vader zoekt loopt alles volledig uit de hand, met alle gevolgen van dien. Dan blijkt dat er nog meer aan de hand is met Sky….

Het verhaal speelt afwisselend af in het heden en het verleden van Elisa. Tijdens de momenten terug in tijd vertelt Elisa haar dochter (en de lezer) over haar relatie met Julian, waarvan ze op zestienjarige leeftijd in verwachting raakte en haar daarna kort na de bevalling alleen achterliet.

Sky is werkelijk een achtbaan aan emoties. De liefde, maar vooral ook de spanningen en de wanhoop -die daar weer uit voortvloeit – tussen moeder en dochter zijn knap beschreven en worden daardoor bijna tastbaar. Sky is dan ook een intense roman, een verhaal met veel diepgang die je hoogst waarschijnlijk als lezer niet onberoerd zal laten.