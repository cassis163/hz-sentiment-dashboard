12 jaar geleden heeft Linda haar zus Anna, vermoord gevonden in haar appartement. Anna was nog maar net dood toen Linda haar vond. Op dat moment heeft ze ook een glimp opgevangen van de moordenaar, en die vergeet ze nooit meer....
Nu, 12 jaar later, is Linda een bekend romanschrijfster. Ze is echter zwaar getraumatiseerd en leeft als een kluizenaar, ze komt haar villa aan het meer nooit uit en is een groot raadsel voor iedereen. Voor de buitenwereld lijdt ze aan een mysterieuze ziekte. Ze heeft slechts contact met een handje vol mensen. Op een avond herkent ze het gezicht van de moordenaar op tv. Na van de zware schok bijgekomen te zijn, bedenkt Linda een ingenieus plan. Ze schrijft een thriller over de moord en probeert de moordenaar uit zijn tent te lokken ....maar zijn haar herinneringen na al die jaren nog wel correct?

Als proeflezer mocht ik de debuutroman van Melanie Raabe lezen.
Een heel boeiend boek met een origineel verhaal. Naast het relaas van Linda, lees je ook de thriller die ze schrijft. Dit is verhelderend en je begrijpt de persoon Linda beter. Het is interessant om te lezen hoe ze zorgvuldig ‘de val’ voorbereidt, hoe dit proces verloopt en hoe de getraumatiseerde Linda hierop reageert. Je wordt in het boek verrast met diverse onverwachte wendingen. De schrijfstijl van Melanie is prettig. Ik ben nieuwsgierig wat ze verder gaat schrijven.