Emilia’s vader Julius overlijdt en zij heeft hem beloofd zijn boekwinkel over te nemen en niet te sluiten. De boekwinkel in het Engelse stadje Peasebrook is een plek waar mensen graag komen, rondsnuffelen en een praatje maken. Julius heeft door de jaren heen vele vrienden gemaakt en er zijn veel vaste klanten. Hij had alleen weinig oog voor de financiën en daar komt Emilia na zijn dood achter. Er zal hard gewerkt moeten worden en nieuwe manieren bedacht moeten worden om de winkel open te kunnen houden. Gelukkig zijn daar al die lieve mensen die een warm hart voor Julius en de boekwinkel hebben…

Je leert niet alleen Julius en Emilia kennen, maar ook de vaste klanten van Nightingale Boeken, die stuk voor stuk een band met Julius hadden. Iedereen heeft zo zijn eigen verhaal, maar alles hangt uiteindelijk samen met de boekwinkel. Er ontstaan liefdes, mensen ontplooien zichzelf, oude liefdes leven op… Het verhaal is enorm romantisch en ook de plek waar het zich afspeelt helpt daaraan mee.

Dit boek had me vanaf de eerste bladzijde in zijn greep. Het verhaal raakt je vanaf het begin en je kunt niet anders dan maar doorlezen. Het boek staat vol mooie woorden die weergeven hoe diep de liefde voor boeken gaat bij de hoofdpersonen. Woorden waarin ik me als mede-boekenliefhebber helemaal kon wentelen. Wat een genot! Ik heb een heleboel quotes genoteerd in mijn aantekeningenboekje, ik wou dat ik ze hier allemaal met jullie kon delen! (maar lees het boek gewoon zelf maar!)

Echte liefde vind je in de boekhandel is een hartverwarmend verhaal. Het zit zo vol liefde! Ik heb echt intens zitten genieten. Ik heb er een nieuw lievelingsboek bij!