Enkele dagen heeft het me maar gekost om dit boek te lezen. Het is zo ontzettend spannend en beklemmend, dat je gewoon door blijft lezen om te ontdekken hoe het afloopt. Toch gaat dat lezen niet gemakkelijk. Ik heb heel wat tranen laten vloeien en heb veel geschokte momenten meegemaakt.
Het boek benadrukt de invloed van een sekte/geloofsgemeenschap. Ze pakken je helemaal in, maar dan begint de ellende!
Het ergste is om te beseffen dat sektes nog steeds bestaan; nog steeds worden er mensen ingepakt en de vernieling in geholpen. En ook in Nederland! Tijdens en na het lezen van dit boek, ben ik me echt zorgen gaan maken om de beinvloedbare mensen in mijn omgeving. Wanneer alles verloren lijkt, geeft zo'n organisatie toch precies wat je wil horen...
Tijdens de beschrijving van Anna's vlucht, klopt je hart in je keel. Je kunt je alles levendig voorstellen.
Verder vond ik de reacties van de mensen om haar heen die haar hielpen tijdens de vlucht, echt hartverwarmend. Dan krijg je toch weer het gevoel dat er ook goede mensen op de wereld zijn. Gelukkig.
Ik heb een druk uit 2008 gelezen, waar een nieuw nawoord in opgenomen is. Ik zal hier niet zeggen wat daar staat (stuur me een berichtje als je wilt...), maar daarin gaat Anna in op hoe het nu gaat. Daar lees je echt iets wat je helemaal nooit zou verwachten. De woorden galmen nog steeds na in mijn hoofd...

Ik heb het boek al aan meerdere mensen aangeraden. Voel je geroepen om dit verhaal te lezen en te onthouden...