Martyn van Beek is in 1975 geboren in het Noord-Brabantse Waalwijk. Zijn droom om piloot te worden moest hij voortijdig beëindigen door de economische crisis en de aanslag op het WTC in New York op 11 september 2001. Hij maakte een carrièreswitch en gebruikte de WTC-aanslag, die grote indruk op hem maakte, als inspiratie voor het schrijven van zijn debuutthriller Het verraad van Bali (2011). Dat terrorisme een thema speelt in zowel Het verraad van Bali als in zijn nieuwe thriller, De Strijders van Taab, is dus niet toevallig.
Stel je voor, in de Verenigde Arabische Emiraten is de olie op, er heerst zodanige recessie dat de eerder gedane investeringen geen rendement meer opleveren. De economie en riante leefomstandigheden in Dubai wankelen. Een sekteachtige groepering ziet hierdoor een kans haar levensdoel te realiseren. Alle niet-oorspronkelijke inwoners moeten Dubai verlaten en de wolkenkrabbers, hotels en overige moderne westerse gebouwen moeten vernietigd worden. Dubai moet weer worden zoals het ooit is geweest. Om hun doel kracht bij te zetten, zullen ze iedere dag een buitenlander vermoorden.
Als Riley Kemp, een inlichtingenofficier op beestachtige wijze is vermoord, worden zijn collega Layne White en forensisch psycholoog Barbara Walters naar Dubai gestuurd om de moordenaars te ontmaskeren. White is er op dat moment niet van op de hoogte dat twee moslimterroristen, Abdul Ansjah en Samir Batik, naar hem op zoek zijn. Ze houden hem verantwoordelijk voor de dood van hun gezinnen en willen hem ombrengen. Het tweetal is volledig onwetend over wat hen in Dubai te wachten staat.
De Strijders van Taab is een eigentijds verhaal waarbij de explosieve situatie in Dubai en in het hele Midden Oosten als decor wordt gebruikt. Het toont de rijke en terroristische werelden waarin het hebben van geld geen probleem is maar daarna het verlangen naar macht zich snel naar de oppervlakte werkt. Martyn van Beek weet dit goed te gebruiken en als metafoor in te zetten voor de spanningsopbouw. Daarmee groeit De Strijders van Taab al snel naar een internationaal getinte actiethriller waarbij de rollen van jager en prooi nog wel eens willen wisselen. Maar De Strijders van Taab is meer dan dat! Alles wat Van Beek schrijft, doet er voor het verhaal toe. Actuele gebeurtenissen sluiten naadloos aan op de historie en hysterie die soms hand in hand gaan. Daarbij is het aantal doden niet alleen van belang, maar moet de manier waarop de moord is uitgevoerd indruk maken. Van Beek laat in zijn verhaal een aantal bloederige varianten de revue passeren.
Daarnaast is De Strijders van Taab een verhaal dat zwaar beladen is met het moslimgeloof en de daaraan gerelateerde politieke overtuigingen. De auteur maakt het de lezers niet gemakkelijk. Met het uitzetten van meerdere verhaallijnen die oorspronkelijk niets met elkaar van doen hebben, beschrijft Van Beek diverse situaties en bijhorende personages. Veel namen dus in een complexe start en ook veel achtergrond die later pas belangrijk blijkt te zijn om het geheel te kunnen doorgronden. Daarbij schroomt Van Beek niet om diep in de moslimcultuur af te dalen en het historische ontstaan van de diverse stromingen te beschrijven.
Door die mix van spanning, politiek, levensbeschouwing en geloof is De Strijders van Taab te kenmerken als een relatief robuust en complex verhaal dat met regelmaat wordt onderbroken door spannende scènes. Niet om je echt druk om te maken maar wel goed om te weten voor je begint met lezen.