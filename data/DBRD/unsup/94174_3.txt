'Een brandend dek' is een reis in de geschiedenis van een stukje Nederland en Nederlanders waar ik niet zo bekend mee was. In dit boek wordt het een persoonlijke en minder oppervlakkige kijk in het verleden dan wat we leren uit de geschiedenisboekjes.

Op Ceylon had de Vereenigde Oostindische Compagnie (VOC) tussen 1640 en 1796 factorijen gevestigd. De rijke Hollandse gemeenschap (Dutch Burghers) moest toezien hoe Nederland zijn legers terugtrok om zich dichter bij huis te weren tegen een oprukkende Napoleon. Deze bezittingen in Ceylon werden zo'n anderhalve eeuw later weer afgestaan aan het Verenigd Koninkrijk. Maar daar waren niet alle Nederlanders blij mee, deze emigreerden dan ook naar Nederlands-Indië. De families die bleven hadden zich voor een groot gedeelte aangepast aan de Britse overheersing.

In dit boek lees je over Emily Jansz, een nakomeling van Albert Jansz die begin 1773 naar Ceylon emigreerde. Emily wilde in tegenstelling tot de rest van haar familie meer weten over haar voorouders en het leven in Nederland. Die nieuwsgierigheid werd getriggerd door haar zus.
Haar zus Violet las haar voor uit de oude Hollandse prentenboeken, precies zoals 'pappie' dat vroeger samen met haar had gedaan.

'Bladerend in zijn oude boeken liet ze zich meeslepen door de zoete herinneringen aan hem, zittend in zijn loungestoel, met haar op schoot, genietend van zijn pijp. Als ze haar ogen sloot kon ze op deze momenten zelfs de kruidige geur van zijn pijptabak ruiken en haar veilige wereld van toen terughalen, de tijd waarin het geluk haar nog aals vanzelfsprekend had toegeschenen, alsof het nooit voorbij zou gaan.' … 'Kon zij Emily maar voor één keer haar vader laten zien zoals zij hem had gekend, dacht Violet weemoedig.'

Dat wordt Emily niet in dank aangenomen, maar ze zet alles op alles om haar droom te laten uitkomen. Liefde, afgunst, nijd, slimheid, haat, verliefdheid, domheid en hebberigheid; het komt allemaal voorbij in deze historische roman.

De verklarende woordenlijst in het Singhalees en Maleis is een prettige aanvulling. Dat heeft voorkomen dat ik hier en daar het spoor bijster raakte.
De woorden die in de lijst staan hadden naar mijn mening iets minder gebruikt mogen worden om het leesplezier te vergroten voor lezers zoals ikzelf. Ik ben onbekend met deze woorden en moest vaak doorbladeren voor een verklaring te vinden van hetgeen ik las.
Personen met een achtergrond uit de beschreven bevolkingsgroep zullen zeker nog meer van het verhaal kunnen genieten omdat ze steeds weten wat er bedoeld wordt.

Het boek geeft een kijk op het leven van een klein meisje dat uitgroeit tot een volwassen vrouw. Ze is waar ze niet wil zijn en er gebeuren vreselijke dingen die helaas boven haar macht gaan.
Ik kijk zeker uit naar het volgende deel dat de titel heeft 'In naam der Koningin' en ben benieuwd hoe het verder gaat met Emily en haar naasten.
3,5/5*