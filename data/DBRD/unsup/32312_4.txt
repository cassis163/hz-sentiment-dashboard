De Amerikaanse bestsellerauteur Kristin Harmel (1979) is afgestudeerd als journalist op de Universiteit van Florida met een minor in Spaans. Na haar studie woonde ze een tijd in Parijs. Inmiddels is ze terug in Florida, waar ze woont met haar man en haar zoon. Als journaliste schreef ze bijdrages voor bladen als People magazine en Glamour. Als schrijfster werd ze bekend met haar boeken Als we elkaar terugzien (2017) en Jij kan me helpen (2018). Nu is er haar nieuwste roman: Ik wist het al (2019).  

Hoofdpersoon in dit boek is Kate. Ze was getrouwd met Patrick, maar hun geluk werd ruw verstoord toen hij door een auto-ongeluk om het leven kwam. Ze was er kapot van, maar vindt een hoop afleiding in haar werk als muziektherapeute voor kinderen. Inmiddels heeft ze een nieuwe liefde gevonden in de perfecte man Dan, maar is ze wel echt gelukkig? Als hij haar ten huwelijk vraagt en ze ja zegt, slaat de twijfel toe. Vanaf dat moment beginnen de zeer realistische dromen waarin het leven met Patrick wordt geschetst als hij was blijven leven. De dromen komen met grote regelmaat terug en Kate's verwarring wordt alleen maar groter. 

Kristin Harmel weet de lezer vanaf de eerste pagina te grijpen. Het begint met het ongeluk van Patrick, waarna er een tijdsprong van 12 jaar wordt gemaakt naar het leven van nu. Harmel weet de gemoedstoestand van Kate gedurende het hele boek goed te beschrijven, net als haar twijfels en de keuzes die ze maakt. De hoofdstukken over de dromen en een leven met Patrick sluiten naadloos aan op de verhaallijn van nu. Die dromen lijken voor de lezer vreemd, maar voor Kate zijn ze erg belangrijk.

In Kate's dromen komt een meisje met een cochleair implantaat voor, ze is hardhorend en maakt gebruik van gebarentaal. Impulsief schrijft Kate zich in voor een cursus gebarentaal zodat ze zich in haar dromen verstaanbaar kan maken. Deze keuze leidt tot intensief contact met docent Andrew en via hem tot het doen van vrijwilligerswerk (muziektherapie) met kinderen die hardhorend zijn en in de pleegzorg zitten. Er gaat een hele nieuwe wereld voor haar open die Kate doet inzien dat ze nu keuzes moet gaan maken op het gebied van haar relatie en het moederschap. 

Opvallend zijn de thema's die centraal staan in dit boek: doof of hardhorend zijn, pleegzorg en muziektherapie. Onderwerpen waar Kristin Harmel weinig van wist toen ze aan het boek begon, maar waar ze uitgebreid onderzoek naar heeft gedaan. Het resultaat is een bijzonder boek, waarin de lezer een hoop informatie krijgt en waardoor Kate zich gedurende het verhaal ontwikkelt en haar weg terug vindt in het leven. 

Daar waar de dromen in eerste instantie wat ongemakkelijk over komen, hebben ze een duidelijk doel. Het voelt alsof er een stukje bovennatuurlijke invloed in het verhaal is verwerkt, maar het optreden van de dromen wordt nergens verklaard. Het zorgt er in ieder geval voor dat Kate d√°t vindt waar ze naar op zoek is, namelijk het leven zoals het had moeten zijn. Het verhaal lijkt tegen het einde enigszins voorspelbaar te verlopen, maar Kristin Harmel zorgt nog voor een verrassende twist. 

Ik wist het al is geen standaard feelgoodroman. Door de speciale onderwerpen en de aparte opbouw met de realistische dromen is het vooral een verhaal over een vrouw die zich na een traumatische ervaring heeft laten meevoeren met het leven zonder daar zelf verantwoording voor te nemen, en die nu het heft weer in eigen hand neemt. Het boek heeft een verrassend en mooi einde, wat het resultaat is van dromen, zilveren dollars en het lef hebben om de juiste keuzes te maken.