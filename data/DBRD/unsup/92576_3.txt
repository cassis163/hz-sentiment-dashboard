Amerikaanse journalist Alison Gaylin ontving in 2005 een Edward Award nominatie voor haar eerste boek Hide Your Eyes. Met haar nieuwste boek Harteloos schreef Gaylin opnieuw een aardige thriller, maar of hij net zo goed is als Hide Your Eyes valt te betwijfelen.
Zoë Greene is journalist en werkzaam bij Soap Opera Headquarters. Wanneer zij een artikel over de soap The Days End moet schrijven, leert ze de knappe soapster Warren Clark kennen. Zoë en Warren krijgen een affaire en weten dit een tijdje geheim te houden. Zoës baas Kathy komt uiteindelijk achter de affaire en spoort Zoë aan om hier een pittig artikel over te schrijven. Zoë weigert dit en neemt ontslag. Op uitnodiging van Warren vertrekt Zoë vervolgens voor een paar weken naar het Mexicaanse stadje San Esteban. Eenmaal in San Esteban begint Warren zich wel erg vreemd te gedragen. Het lijkt ook wel alsof er iets heel vreemds aan de hand is met San Esteban zelf. Er hangt een duister religieuze sfeertje rond het stadje. Ook is er niet zo lang voor Zoës komst een Amerikaanse toerist in het stadje vermoord. Het duurt niet lang of Zoë ontdekt dat Warren niet de persoon is die ze een paar maanden terug op de set van The Dayss End heeft leren kennen. Niet alleen blijkt Warren lid te zijn van een vreemd religieus clubje maar alles wijst erop dat hij iets te maken heeft met de dood van de Amerikaanse toerist.
Harteloos is over het algemeen een aardig verhaal maar, evenals de personages, niet altijd even geloofwaardig. Het begint met een zoetsappig affaire tussen de personages Zoë Greene en Warren Clark. Ondanks de vreemde trekjes van Warren blijft Zoë in hem vertrouwen. Ze blijkt niet alleen goed van vertrouwen te zijn maar ook nog eens erg naïef. Zoë en Warren blijken oppervlakkige personages te zijn die helaas niet echt bijblijven. Toch zijn er ondanks de soms ongeloofwaardige, bizarre en vaak overdreven gebeurtenissen momenten waarop het verhaal de lezer weet te boeien. Het boek leest ook lekker makkelijk weg. Dit komt vooral omdat Gaylin een zeer toegankelijke schrijfstijl heeft. Aan haar schrijfkwaliteiten ligt het dus niet.
Harteloos is geen bijzonder goed boek maar voor iedereen die van chicklit thrillers houdt is het waarschijnlijk prettig leesvoer.