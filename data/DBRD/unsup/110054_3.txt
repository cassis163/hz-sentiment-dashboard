Verboden tranen is het tweede deel in de zogenaamde VT-serie, met in de hoofdrol Sanne Philips en Luca Borra, rechercheurs bij de politie in Hoorn. In Verboden tranen worden zij belast met de zaak van vier lichamen die zijn gevonden in het tuinhuis van een groot, leegstaand landhuis. De oorspronkelijke eigenaars van het landhuis blijken al jaren dood te zijn en hun enige zoon Jack en zijn zoontje zijn door zijn toenmalige vriendin Sarah als vermist opgegeven. In een tweede verhaallijn vertelt deze Sarah over haar leven vanaf het moment dat zij Jack in 1988 leert kennen. Als lezer heb je daardoor meer informatie dan de twee rechercheurs. Deze spannende thriller nodigt dan ook uit om mee te puzzelen. Als is dat door de vrij gecompliceerde plot (er gebeurt heel veel en niet alles is even geloofwaardig) nog niet zo gemakkelijk. Het verhaal zit knap in elkaar en ondanks (of dankzij?) de af en toe onwaarschijnlijke verwikkelingen blijft het verhaal spannend tot de laatste bladzijde.