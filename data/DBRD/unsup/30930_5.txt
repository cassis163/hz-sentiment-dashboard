De vier basisemoties : bang, boos, blij en bedroefd worden genoemd op bladzijde 134 van Het Dossier, maar zijn vooral allemaal zwaar vertegenwoordigd in het verhaal van de geweldige thriller Het dossier.

Het dossier is het tweede boek van de Limburgse Anya Niewierra. De hoofdrol is voor Josta Wolf, voorheen Bresse. Ze was voor de val van de muur actief als meester vervalser van moderne kunst. In de nacht van de val van de muur, weet zij de oversteek te maken naar het Westen en een vrij leven. Vijfentwintig jaar later wordt zij wakker in haar hoeve in Mechelen, Limburg en komt ze erachter dat ze tien dagen in haar geheugen mist en er gekke dingen gebeuren.

Het verhaal in Het dossier is gruwelijk scherp, er wordt niet omheen gedraaid door Anya Niewierra. Ze geeft een inkijkje in het reilen en zeilen van de voormalige DDR alsof ze er zelf onderdeel van heeft uitgemaakt. De persoonlijke impact van het systeem om iemand persoonlijk, namelijk Josta, staat centraal. De enscenering en het woordgebruik is zo Duits, dat je niet zou denken dat de auteur gewoon Anya uit Limburg is.

Het is overduidelijk dat Anya Niewierra voor dit geweldige, originele en spannende verhaal heel veel research heeft gedaan. Ze heeft het kleinste detail tot in de puntjes uitgewerkt en het is van de eerste tot de laatste bladzijde genieten van dit fantastische boek. Een groot applaus hiervoor, het was een groot plezier om dit boek te mogen lezen.

Je was oprecht samen met Josta en anderen in Duitsland op zoek naar de waarheid, maar nog meer naar gerechtigheid voor gebeurtenissen meer van vijfentwintig jaar geleden. Anya Niewierra heeft met Het dossier een interessant verhaal verteld over de gebeurtenissen in de DDR, maar vooral een briljante, ingenieuze thriller geschreven welke je niet zomaar vergeet.