Je moet onder een steen geleefd hebben als je niet weet wie Bridget Jones is. Je zou op zijn minst één van de films gezien moeten hebben. De eerste film is natuurlijk nog steeds de beste met een hilarische Renée Zellweger als Bridget, en oh mijn god, is dat Mr Darcy? Is dat mijn Mr Darcy uit de Pride & Prejudice tv-serie van de BBC. Haha! Maar goed, deze recensie gaat niet over Bridget Jones, maar over Olivia. De schrijfster, Helen Fielding, brengt wederom een grappig nieuw personage tot leven.

Olivia Jules is een journalist die schrijft voor een Engelse krant en een tijdschrift. Tijdens de lancering van een schoonheidsproduct in Miami ontmoet ze de rijke en knappe eigenaar van het merk. Hoewel ze zich tot hem aangetrokken voelt, vertrouwt Olivia de man niet. Haar al te grote fantasie slaat op hol en ze denkt zelfs dat hij een terrorist is. Olivia besluit om alleen op onderzoek uit te gaan.

Helen Fielding is erin geslaagd om een vrouwelijke James Bond te creëren en er een grappige draai aan gegeven. Denk..….slimme pittige tante in combinatie met prachtige locaties, extravagante huizen, chique auto’s en speedboten. Het boek is gemakkelijk te lezen en zowaar nog spannend ook. Maar, verwacht verder niet teveel.

Is het inderdaad de al te grote fantasie van Olivia die haar in gevaarlijke situaties brengt of is ze iets op het spoor?