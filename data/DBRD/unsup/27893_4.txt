Emigreren naar Italië, wie heeft daar al dan niet stiekem niet eens over gedroomd? Afgaande op de populariteit van programma’s als Ik Vertrek en De Italiaanse Droom zijn dat er velen. Maar het ook echt doen, dat is een andere zaak. Alle zekerheden loslaten, familie en vrienden achterlaten en jezelf onderdompelen in een totaal andere omgeving, met andere regels en gebruiken en een andere taal. In dit boek wordt op humoristische wijze verslag gedaan van de avonturen van twee Nederlanders die de sprong in het ongewisse waagden.

Stef Smulders is een Nederlander die in 2008 met echtgenoot Nico en hond Saar naar Italië emigreerde om daar een B&B te beginnen. Hij verkocht zijn huis, liet familie en vrienden achter en deed een sprong in het onbekende ... Nu, bijna vijf jaar later, doet hij in het boek Italiaanse Toestanden - Leven en overleven in Italie verslag van zijn belevenissen. De aankoop van een huis met een wispelturige makelaar, de verbouwing ervan met een eigenwijze aannemer, maar ook leuke en leerzame ontmoetingen met bijzondere Italianen. Daarover doet de auteur in dit boek op humoristische wijze verslag in een zestigtal korte verhalen.

Mijn visie
Smulders heeft met smaak en humor het avontuur beschreven dat hij in 2008, samen met zijn echtgenoot aangaat. Het stel emigreert naar Italië en begint in het land van pizza en pasta Bed & Breakfast Villa I Due Padroni.

“De proposta spreekt ook over de provisie die de makelaar als beloning voor zijn bemiddeling krijgt. Een heikel punt, want het gaat hier om een paar procent van de koopsom, dat wil zeggen, om duizenden euro’s.”

Nu is Italië natuurlijk geen Nederland en zijn Nederlanders volslagen anders dan Italianen, dus dat dat niet zonder slag of stoot verloopt, kunnen we allemaal bedenken. Het vatten in een boek is echter weer een heel ander verhaal en een verhaal werd het; en wat voor een!

“Toen Torti en Cassani beide aanwezig waren, werd de oorzaak van het euvel snel duidelijk: de regenpijp! Die was weliswaar niet de oorzaak van het nachtelijke geknal maar wel van de waterschade. De pijp was losgemaakt van de afvoer die aan de dakgoot zat en die afvoer spoot het regenwater met een sierlijke boog tegen de gevel.”

Een heerlijk boek, smeuïg beschreven en uiterst leuk voor de avonturiers onder ons die zelf plannen in die richting hebben, maar ook voor ieder ander, omdat het simpelweg een uiterst amusant boek is geworden. Smulders heeft een heerlijke, onderhoudende schrijfstijl die de vermakelijke anekdotes nog eens extra kleur geven.

“Een burgemeester die het algemene belang van alle ingezetenen moet waarborgen maar die zich niets aantrekt van zijn buren (sterker nog: die er af en toe openlijk en luidkeels op straat ruzie mee maakte) leek ons een ‘contraddizione in termine’.”

Het plan van het stel was om in Oltrepò Pavese een huis te kopen en daarin een Bed & Breakfast te starten. Het huis was al vrij snel gevonden, maar toen…. Toen moest de overdracht geregeld worden en er moest verbouwd worden. Dat dat de nodige voeten in de Italiaanse aarde heeft gehad, tekent Smulders op in zestig korte verhalen waarbij je de glimlach niet van je gezicht krijgt!

Over de auteur
Stef Smulders emigreert in 2008 met man en hond naar Italië om daar B&B Villa I Due Padroni te beginnen. Hij verkoopt zijn huis, laat familie en vrienden achter en doet een sprong in het onbekende.

Uitvoering
Uitgever Boekenbent
Paperback, 256 pagina's
ISBN10 946203530X
ISBN13 9789462035300

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/