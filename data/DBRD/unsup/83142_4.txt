What if it's us begint met een typische meet cute scène in New York. Als je nog niet wist wat een meet cute was, lees dan zeker het eerste hoofdstuk eens van dit boek en je hebt geen definitie meer nodig. De ontmoeting tussen Ben en Arthur is op alle vlakken schattig, onverwacht en hilarisch. Het is geen alledaagse situatie, maar in een typische romcomfilm zou deze scène zeker niet misstaan.

De rest van het verhaal speelt zich eigenlijk op dezelfde manier af. Er zijn tal van grappige situaties en uitspraken, maar soms gaat het ook wel eens mis. Het verhaal bestaat uit een achtereenvolging van zulke goede en slechte momenten. Soms is het wel een beetje onrealistisch, zeker in zo'n grote stad als New York lijken sommige scènes heel erg onwaarschijnlijk. Het feit dat deze onwaarschijnlijke gebeurtenissen toch plaatsvinden, bezorgt het hele verhaal natuurlijk heel wat charme en doet weeral denken aan een romcomfilm.

Puur inhoudelijk is het verhaal dus niet heel erg boeiend, maar het boek wint alle punten voor de fijne schrijfstijl van Becky Albertalli en Adam Silvera. Ze zorgen allebei voor een humoristische noot, een knipoog naar popcultuur en af en toe eens een écht mooie zin. Bovendien worden er heel wat thema's i.v.m. diversiteit niet geschuwd. Denk daarbij vooral aan andere culturen en migratie en LGBT in YA-literatuur. Tja, die combinatie van diversiteitsthema's en een aangename schrijfstijl is dus eigenlijk precies wat we gewoon zijn van beide schrijvers.