Ik was benieuwd naar Dagboek uit de rivier, dat ik als buzzboek van Hebban mocht lezen. Vlak nadat ik begonnen was in het boek, las ik een stuk van Jan van Mersbergen waarin hij het schrijfproces van zijn eerste thriller beschrijft. Een romanschrijver die wil uitvinden of hij een thriller kon schrijven vond ik bij voorbaat een intrigerend element. Na acht romans vond schrijver Jan van Mersbergen (1971) het tijd om een thriller uit te brengen, onder een andere naam en bij een andere uitgeverij. Het resultaat is meer dan geslaagd.

Barbara en haar vriend Robbert besluiten een weekje op vakantie te gaan naar de Ardennen met de zeven jarige zoon van Barbara, Rens. Robbert werkt bij een uitgeverij en één van zijn schrijvers woont in een rustig plaatsje in de Ardennen en deze regelt voor hen daar een vakantiehuisje. De schrijver, waarvan we de naam niet zullen horen en die ook als een opvallende verteller dit verhaal bij de lezer brengt, is daar een aantal jaren geleden gaan wonen om na zijn succesvolle debuutroman over zijn moeder te werken aan zijn tweede roman. Tijdens de vakantie verzint Barbara een speurtocht om haar zoon wat afleiding te bezorgen als blijkt dat ze de oplader van zijn tablet vergeten zijn. De schrijver speelt dit keurig mee en we leren dat hij een grote belangstelling heeft voor een vermissingszaak in de streek, waarbij de 25 jarige verstandelijk beperkte Emma verdwijnt. Daarnaast is er nog de gekke ex van Barbara die haar blijft achtervolgen en waarom lijkt Robbert zo afwezig tijdens hun eerste gezamenlijke vakantie?

Frederik Baas weet je als lezer al snel geboeid te laten raken door het verhaal. De suspense wordt keurig opgebouwd en laat nog veel te raden over. De keuze om de anonieme schrijver het verhaal te laten vertellen is zeer bijzonder te noemen. En waar dit in eerste instantie nog vragen oproept (hoe kan hij dit allemaal weten?) vallen de puzzelstukjes later in het verhaal allemaal op zijn plaats. Baas weet door middel van de speurtocht ook nog veel ruimte open te laten waar je je fantasie heel goed op los kunt laten met een onverwachts einde, zoals dat hoort in een goede thriller.
Ik zeg: experiment geslaagd Jan van Mersbergen, dat er nog maar vele Frederik Baas thrillers mogen volgen!