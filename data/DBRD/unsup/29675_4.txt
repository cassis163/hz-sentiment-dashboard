Helen Grace was een van de beste rechercheurs van Southampton, maar nu zit ze zelf in de gevangenis, te midden van de moordenaars die ze daar zelf heeft doen belanden. Ze weet dat ze moet overleven tot haar rechtszaak voorkomt. Dan wordt er een verminkt lichaam gevonden in de cel naast die van haar. En moet ze op zoek naar de moordenaar voordat ze zelf het volgende slachtoffer wordt.

M.J. Arlidge heeft een compacte en snelle schrijfstijl. Dialoog en achtergrondinformatie zijn in verhouding met elkaar. In korte hoofdstukken van een paar bladzijden wisselt het perspectief in het verhaal voortdurend. Er wordt precies voldoende vrijgegeven om door te willen lezen. En het verhaal is spannend. Mogelijke daders die Arlidge opvoert, zijn allemaal waarschijnlijk, tot de ontknoping kan het boek nog veel kanten uit. Helen Grace is een uitstekend rechercheur, dat blijkt uit haar vindingrijkheid en haar bereidheid om, ook al zit ze zelf in een onmogelijke positie, toch aan haar eigen onderzoek te beginnen.

‘Wie niet weg is’ is het zesde boek in een reeks over Helen Grace. Moet je nog aan de serie beginnen, dan is het advies: doe mij niet na, lees de boeken op volgorde. Als standalone is het boek echter ook heel goed bevallen. Arlidge geeft voldoende informatie over de achtergrondgeschiedenis van Grace. En ook al gaan de personages al meerdere boeken mee, ze zijn ook in ‘Wie niet weg is’ voldoende uitgewerkt en geloofwaardig in hun acties. Bij elkaar is dit boek echt een topper!