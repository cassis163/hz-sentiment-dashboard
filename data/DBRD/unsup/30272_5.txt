Gill Paul was voor mij een onbekende auteur en ik heb het mij zeker niet beklaagd om haar een kans te geven. De korte inhoud sprak mij wel aan en uiteindelijk vond ik 'De tweede vrouw' een geslaagd verhaal en een mooie mix van feiten en fictie.
Het boek telt 2 verhaallijnen: het ongeluk van Lady Diana in 1997 en de vriendschap tussen Wallis Warfield (de latere Wallis Simpson) en Mary Kirk dat begint in 1911 (als ze beiden 15 jaar zijn). In het begin wordt er wat over en weer verteld en vroeg ik mij wel af hoe dit verder zou evolueren. Van het moment dat beide verhalen dichter bij elkaar komen, kon ik niet meer stoppen en vond ik het een heel boeiende geschiedenis.
Regelmatig heb ik kort opzoekwerk gedaan op internet en merkte ik dat een groot deel van het verhaal rond Wallis Simpson pure realiteit is. Ik vond het ook een pluspunt dat het verhaal rond Diana niet te ver uitgesponnen is.
'De tweede vrouw' leest heel vlot, feiten en fictie evenals de 2 verhaallijnen worden mooi verweven. Voor mij een aanrader en haar 1ste boek 'De geheime vrouw' staat al te wachten!