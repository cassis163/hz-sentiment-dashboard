'Alles verloren' van Elsevier-journalist Roel Janssen heeft het Europese vluchtelingendrama als thema. De personages en het plot zijn fictie, maar de omstandigheden waarin het verhaal zich afspeelt zijn in onze wereld van vandaag maar al te waar. Ontheemde failies, mannen, vrouwen, kinderen, op de vlucht naar een veiliger thuis via het Turkse en Griekse deel van de Middellandse Zee, overgeleverd aan de willekeur van een niet altijd duidelijk Europees beleid en de soms uiterst duistere praktijken van falende EU-vazallen en maffiose Turkse profiteurs.

Het verhaal is uitstekend gedocumenteerd opgeschreven, biedt volop aansluiting bij de recente actualiteit en laat zich gemakkelijk lezen. Een echte thriller, met adembenemende spanning en een onverwacht verrassende ontknoping, is het niet. Maar Janssen weet wel veel sympathie te wekken voor de slachtoffers die het daar allemaal overkomt. En zijn beschrijving van de soms mensonterende gang van zaken lijkt me buitengewoon realistisch.

Natuurlijk wekken de bikkelharde, gewetenloze schurken die de Europese miljoenen in hun zak steken zonder daadwerkelijk effectieve hulp te bieden afschuw en woede. Het geeft daarom voldoening dat het met één van hen gelukkig gruwelijk afloopt. Maar lang niet alles loopt goed af, hoe zeer de twee hoofdpersonen, zeilster Elsa Insinger en fotograaf Mortimer Davies, zich ook inzetten om erger te voorkomen.