De dichtbundel: "Jij begint" is een mix van nieuwe en al eerder verschenen gedichten uit eerdere bundels van de dichter Kees Spiering.
De gedichten zijn vooral geschikt voor jongeren vanaf 12 jaar tot ong. 17 jaar, vanwege de vele herkenbare thema's, zoals school, vakantie, huisdieren, de verhouding met je ouders en grootouders maar ook over gevoelens rond pesten, verliefd zijn, scheiding en de dood. Het zijn dan ook stuk voor stuk gedichten over zaken waar jongeren zelf of hun leeftijdsgenoten in deze leeftijdsfase mee te maken krijgen.
De titel "Jij begint" komt uit een gedicht dat de veranderende verhouding beschrijft tussen een vader en dochter.

Overwinning

Vanavond versloeg ik mijn vader.
We keken op van het spel
gezichten van yoghurt, mijn hoofd
zo leeg als een leslokaal 's zomers.
Het zijne ook, volgens mij.

Van alles wat niet kan
was het onmogelijkste gebeurd.

Vader en dochter doen samen een spel en wat eerder nooit gebeurde, de vader wordt verslagen door zijn dochter (Kees Spiering, Jij begint, p. 6)
Alette Straathof (die elk gedicht in de bundel heeft geïllustreerd met tekeningen in de kleuren zwart, wit, blauw en grijs) heeft hier een tekening bijgemaakt van een schaakspel. Je ziet het beeld voor je: hoe vader en dochter ingespannen bezig zijn om de beste zetten te bedenken, waarbij opeens de rollen omgedraaid worden. Voorheen was het de vader, die won maar nu moet hij vechten om te kunnen winnen van zijn dochter, waarbij hij uiteindelijk het spel verliest.

tot ik opsprong - de stoel viel om -
juichend naar mijn moeder holde
om haar te dansvertellen
dat de hond tien tafels kende
rozen door de voortuin renden

Ik kwam terug. Mijn vader keek
van alles tegelijk. Trots, spot
dreigend, blij. Moe.
"Jij begint," zei hij.

(blz. 46 gedicht: Overwinning)

Deze poëziebundel is geschikt voor lezers die ontspanning zoeken, maar ook voor de emotionele lezer die zich kan of wil inleven in de gevoelens die beschreven worden in deze gedichten.
De lezer moet deze gevoelens vaak zelf afleiden uit de gedichten, zoals in "Troost".

Troost

Haar moeder is gebleven, haar vader
is verhuisd. Naar een woning
niet ver van hun straat.
---
Eerst kon ze niet slapen
door ruzie. Nu is het
voor het slapen te stil.

Ze heeft gezegd dat ze het
leuker vindt, twee huizen.
Ze hebben haar opgelucht geloofd.

(blz. 63 gedicht: Troost)

Door het lezen van deze poëziebundel kunnen jongeren geholpen worden in het verwerken van problemen en pijnlijke ervaringen (blz. 21 Van Coillie, J. 2007). Kees Spiering geeft met deze dichtbundel kinderen het gevoel dat ze niet alleen staan in wat hun overkomt, en dat zoiets wel meer gebeurd. Het is voor kinderen moeilijk om in een isolement te zitten en daar is kinderpoëzie een goed middel tegen. (citaat Willem Wilmink, blz. 327 Van Coillie, J. 2007). Zo kunnen de lezers van deze dichtbundel troost vinden in het lezen van deze bundel.

Tenslotte zullen ook meer literaire lezers onder de adolescenten plezier in het lezen van deze bundel hebben door de treffende woordkeuze, de verrassende beelden en de creatieve omgang met taal door Kees Spiering (blz.24 Van Coillie, J. 2007). In het gedicht Jij begint wordt bijv. het woord dansvertellen (een nieuwe samenstelling van bestaande woorden) gebruikt en ook gewone alledaagse beelden weet Kees Spiering om te zetten in ritmische en klankrijke taal.

Deze poëziebundel is dan ook een meeslepende dichtbundel waarin lezers vanaf 12+ en ouder mooie en herkenbare gedichten zullen vinden, die aansluiten bij hun leefwereld. In de herkenbare situaties van elke dag thuis, op school, enz. weet Kees Spiering dicht bij jongeren te komen en zich te verplaatsen in hun gevoelens.
Veel van zijn gedichten zijn autobiografisch en echt gebeurd of een béétje echt gebeurd (Kees Spiering p.8) en misschien is het daardoor dat deze gedichten voor jongeren zo herkenbaar zijn.
Hij schrijft deze gedichten ook nog eens in gewone taal die hij creatief gebruikt waardoor je zijn gedichten leest en blijft lezen.

Bronnen:
- Spiering, Kees (2018). Jij begint. Amsterdam: Uitgeverij Luitingh-Sijthoff.
- Van Coillie,J. (2007). Leesbeesten en boekenfeesten. Leidenschendam: Uitgeverij Biblion.
- J.J.A.Mooij, De motivering van literaire waardeoordelen.
(in: J.J.A.Mooij, Tekst en lezer. Opstellen over algemene problemen van de literatuurstudie.
Athenaeum - Polak & van Gennep, Amsterdam 1979, p. 253-278).