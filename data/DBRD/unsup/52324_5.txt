'Merthe staart naar haar bord. Het duurt even voordat de woorden van haar ouders bij haar binnenkomen.â€™

De start van de proloog. Merthe haar ouders zijn net met een verpletterende mededeling gekomen. Merthe krijgt van haar ouders iets te horen dat haar hele leven op zijn kop zet. Wat overblijft is totale verbijstering maar ook vooral heel veel vragen. Merthe wil antwoord op haar vragen, maar haar ouders blijven verder vaag. Om toch de waarheid te kunnen achterhalen besluit Merthe samen met haar vriendinnen glaasje te gaan draaien. Een spel waarmee je geesten kunt oproepen. Maar in plaats van duidelijke antwoorden te krijgen komen er enkel nog meer vragen. De drie vriendinnen zijn vastbesloten het mysterie op te lossen.

Het verhaal in 'Geestverwanten' wordt verteld vanuit het perspectief van Merthe, in de derde persoon. Hilda heeft zich goed weten in te leven in het gevoelsleven van een tiener. Ze zet de karakters sterk neer en dit geldt ook voor de gevoelens die bij pubers horen. De verwarring en onzekerheid van Merthe, wat de situaties doen met Merthe en hoe ze daarmee omgaat wordt op heldere en begrijpelijke wijze omschreven. Voor de lezer is het niet moeilijk om je in te leven in dit personage. Spiritualiteit speelt een grote rol in het verhaal. Ook hiervan geeft Hilda een duidelijk beeld weer, zodat het voor iedereen te begrijpen valt wat dit betekent, wat het inhoudt om paranormaal te zijn en wat voor invloed dit kan hebben.

De fijne schrijfstijl van Hilda maakt het boek prettig leesbaar en zeer toegankelijk. De spanning is mooi verdeeld en door alle intrigerende gebeurtenissen is het niet makkelijk het boek even terzijde te leggen. Het spirituele gehalte maakt het allemaal nog extra spannend. Zelf geloof ik wel dat er meer is tussen hemel en aarde en daarom sprak dit boek mij in het bijzonder aan. Maar voor de lezers die hier niet in geloven is 'Geestverwanten' gewoon een ontzettend spannend verhaal met sympathieke tieners in de hoofdrol. Tieners die in diverse spannende en verrassende situaties terechtkomen, situaties die levensveranderend zijn en die hun vriendschap telkens weer op de proef stelt.

Hilda heeft dit boek voor de jong volwassenen geschreven. Tot deze leeftijdscategorie behoor ik al lange tijd niet meer, maar ik heb dit boek met veel plezier gelezen en ik weet dat er heel veel mensen van mijn leeftijd zijn die nog graag jeugdboeken lezen. 'Geestverwanten' kan ik ook deze lezers dan zeker aanraden. Een verhaal voor jong en oud, dat van begin tot eind zal weten te intrigeren.