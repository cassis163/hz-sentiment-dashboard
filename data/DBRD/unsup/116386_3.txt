Het kwaad komt naar het platteland, in de vorm van Fox Evil. Althans, zo wordt hij genoemd. Zijn echte naam is zelfs hijzelf waarschijnlijk al lang vergeten. In elk geval maakt hij daar niet graag gebruik meer van. Fox Evil is een gecompliceerd figuur. Hij zwerft rond in een bus, samen met een vrouw (Vixen) en twee kleine jongetjes (Wolfie en Cub). Ook van hen zijn geen echte namen bekend. Het kan natuurlijk zijn dat Wolfie en Cub wél echt zo heten Naast Fox Evil speelt de familie Lokyer-Fox een grote rol in dit verhaal. Toeval, de overeenkomst in de namen?

Als Fox Evil zich met een groepje anderen vestigt in een stuk bos waarvan niet zeker is wie de eigenaar is, zijn de enkele bewoners van het dorp Shanstead in Dorset niet blij. De eenzame, pas weduwnaar geworden James Lokyer-Fox niet, want die heeft het al zo moeilijk sinds hij beschuldigd is van de moord op zijn vrouw, Ailsa. Ted en Vera Dawson niet, Dick en Prue Weldon niet, niemand niet. En Nancy Smith, die tot voor kort niet wist wie haar grootvader was, heeft ook geen idee waar ze zich in stort als ze James een bezoek komt brengen, op verzoek van de gladde advocaat Mark Ankerton. De lastercampagne tegen James kent vele deelnemers. De politie weet niet waar zij het zoeken moet. Dode honden en vossen spelen een grote rol. En dan is het nog Kerstmis ook zelfs voor een klein jongetje dat Wolfie heet, en een dikkige mevrouw die luistert naar de naam Bella.

Bij Minette Walters weet je nooit wat je krijgt, maar dat het goed is, dat weet je wel. Ook Fox Evil is weer een gecompliceerd verhaal met veel wendingen, waar je als lezer goed bij moet blijven. Veel wordt tussen de regels door verteld. Sfeer en karaktertekening zijn dik in orde en Minette Walters weet, zelfs in een boek dat tijdens het kerstfeest speelt, valse sentimenten te vermijden.