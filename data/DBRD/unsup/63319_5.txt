Vosje is heel erg nieuwsgierig. Hij rent achter twee vlinders aan, tot hij geen grond meer onder zijn poten voelt. Hij valt, met een *klap* komt hij neer op de grond. En dan begint zijn droom..

Vanaf het moment dat zijn droom begint springt het verhaal terug de tijd in. Een flash-back naar zijn complete vossen leven en het begint bij het begin, toen vosje nog maar een heel klein vosje was. Er passeren een hoop gebeurtenissen uit zijn leventje. Leuke dingen en de iets minder leuke dingen. Het is daardoor best wel een lief, warm en ontroerend verhaal.

Auteur Edward van de Vendel maakt geen gebruik van lange stukken tekst. Kort en bondig beschrijft hij de verschillende situaties. De lezer krijgt zo een waarheidsgetrouw beeld van de eerste levensmaanden van een jonge vos. De tekst is erg pakkend, er staat precies en duidelijk beschreven wat vosje allemaal meemaakt.

Naast de tekst is er vooral heel erg veel te bekijken. De verschillende illustraties van Marije Tolman versterken de tekst enorm. Dit is erg leuk voor de jongere lezertjes. Daardoor is het veel gemakkelijker om je goed in te leven. Het zijn niet alleen maar getekende illustraties, ze hebben in dit boek ook gebruik gemaakt van foto’s. In die foto hebben ze dan weer dieren en het vosje getekend, erg leuk gedaan. Het boek is echt prachtig vormgegeven, zowel de buitenkant als de binnenkant.

Het vosje valt op elke pagina goed op omdat hij met een fel oranje kleur ingekleurd is. Na elke bladzijde die je omslaat, zie je meteen het vosje weer. Je raakt niet snel afgeleid door de andere dingen. Terwijl er toch wel wat meer te bekijken is. Dit verhaal is natuurlijk extra leuk voor natuur- en dierenliefhebbers. Zowel prachtige landschappen (strand, duinen en bossen) komen voorbij, als verschillende dieren. Dit prentenboek is een lust voor het oog! Zowel voor jong als voor oud.

Voor een prentenboek heeft “vosje” best wel wat pagina’s. Tijdens het lezen valt dit helemaal niet op. Je vliegt door de pagina’s heen en elke bladzijde die je omstaat denk je weer: Wauw, wat is dit prachtig en tof gedaan! “Vosje” is geschrikt voor kinderen vanaf 4 jaar.

Uitgegeven door: Querido
Prijs: €18,99
ISBN: 9789021414348