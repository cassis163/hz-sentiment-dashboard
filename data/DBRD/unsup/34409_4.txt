Nadat Sebastian Fitzek in 2000 begon met schrijven is hij er volgens eigen zeggen verslaafd aan geraakt. Zijn genre is de psychologische thriller, vooral omdat niemand de geheimen van de menselijke ziel kent. Vanaf zijn allereerste boek, De therapie, heeft Fitzek succes en is ondertussen uitgegroeid tot een van de meest populaire auteurs van Duitsland en worden zijn boeken in de rest van Europa ook steeds meer verkocht. Dat heeft er inmiddels in geresulteerd dat hij de Ripper Award 2016 gewonnen heeft. Zijn nieuwste thriller is Het pakket en verscheen in 2017.

Emma Stein, ze is nog een jong meisje, wordt 's nachts lastig gevallen door een geest, Arthur. Haar vader, een advocaat, reageert zich met regelmaat verbaal af op Emma. Kortom, ze heeft geen fijne jeugd. Bijna dertig jaar later gaat het stukken beter. Ze werkt als psychiater, is getrouwd met profiler Philipp en is zwanger van hun eerste kind. Nadat ze een lezing in een hotel heeft gegeven, wordt ze op haar kamer verkracht en worden haar haren afgeschoren. 'De kapper', zoals de dader wordt genoemd, heeft al eerder twee andere slachtoffers gemaakt. Die hebben de aanval niet overleefd. Op een dag geeft de postbode een pakket bij Emma af. Het is voor de buurman, die het niet meteen ophaalt. Emma wordt nieuwsgierig naar de inhoud en maakt het open. Misschien had ze dat beter niet kunnen doen.

De proloog, waarin Emma nog een klein meisje is, intrigeert meteen en roept eveneens een aantal vragen op. Door Arthur, de geest, heeft het wat mysterieus en doet enigszins denken aan suspense. Thrillerkenmerken heeft het dan nog niet, dat wordt later ruimschoots goedgemaakt, maar toch weet Fitzek de lezer dusdanig te boeien omdat er zelfs dan al een vorm van spanning aanwezig is. Spanning die naarmate het verhaal vordert, er is ondertussen een sprong naar achtentwintig jaar later gemaakt, steeds meer toeneemt. Het is Fitzek gegeven om zelfs aan het bezoek van de postbode, in feite iets heel alledaags, een spannende draai te geven. Ook plotwendingen, die zich met regelmaat voordoen, zorgen voor een goede dosis spanning waardoor je steeds nieuwsgieriger wordt naar het verloop en vooral de afloop van het verhaal.

Het pakket maakt de lezer als het ware deelgenoot van wat zich in Emma's hoofd afspeelt. Het ene moment is dit gedrag rationeel, het andere volkomen parano√Øde. Je kunt je zelfs afvragen of Fitzek het soms niet wat overdrijft en Emma's doen en laten daardoor niet te ver doorvoert. Aan de andere kant realiseer je je dat mensen die in een psychose verkeren vreemde gedragingen kunnen vertonen. En dat is door de auteur goed en realistisch weergegeven. Hoe moeilijk het ook is om je in de gedachten te verplaatsen van iemand die de waanzin nabij is, of het zelfs al heeft bereikt, zoals Fitzek het beschreven heeft, gaat het ook in je eigen hoofd zitten. Want wat klopt er en wat niet. Wie is te vertrouwen en wie niet? Vragen, vragen en nog eens vragen.

Ondanks al deze lovende woorden zijn er toch wel wat momenten waarop je je kunt afvragen of het boek werkelijk goed is. Of het niet afglijdt naar een gemiddeld niveau. Fitzek weet de lezer dan toch weer te verrassen door met een schitterende zet te komen waardoor deze eventuele gedachte meteen weer verbannen wordt. Toch kent het verhaal wel een aantal onwaarschijnlijke situaties. Niet veel, maar ze zijn er wel. Goed voor het verhaal, minder voor de geloofwaardigheid daarvan. Desondanks dendert het gedoseerd gebrachte verhaal naar een ontknoping toe die er zijn mag. Verrassend en dus onverwacht. En kun je dus concluderen dat ook Het pakket een uitstekende psychologische thriller is.