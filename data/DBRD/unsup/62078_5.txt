Michael Robotham is onder de meeste thrillerlezers een bekende naam. Hij debuteerde in 2004 met “De verdenking” en ondertussen heeft hij al 11 boeken op zijn naam staan. Acht daarvan behoren tot serie met Joe O'Loughlin (klinisch psycholoog) en Vincent Ruiz (ex-politie-agent). “Sluit je ogen” is deel 8 in deze reeks en zijn meest recente werk.
In het plaatsje Somerset worden een moeder en dochter dood aangetroffen in hun huis. Dochterlief ligt sereen op haar bed, met haar lievelingsknuffel in haar handen. De moeder ligt beneden in huis en is met diverse messteken erg bruut om het leven gebracht. Het contrast tussen de twee moorden is zo groot dat het rechercheteam dan ook voor een raadsel staat.
Veronica Cray, hoofd van de plaatselijke politie, vraagt Joe O’loughin om hulp, om zo meer duidelijkheid in de beweegredenen van de dader te krijgen. Joe is door zijn ziekte Parkinson, niet meer werkzaam, maar zet zich nog regelmatig in voor de politie. Samen met ex-agent Vincent Ruiz gaat hij op onderzoek uit, en probeert in de huid van de dader te kruipen. Zij stuiten op overeenkomsten met andere zaken, waar de dader de letter A in zijn slachtoffers voorhoofd kerft.
Joe wordt door zijn vrouw Julianna, waar hij al zes jaar niet meer mee samenleeft, gevraagd om de vakantie bij hen door te brengen. Zo kan hij meer tijd met zijn twee dochters doorbrengen. Hij gaat graag op het aanbod in, mede door het feit dat hij nog steeds gevoelens heeft voor zijn vrouw en zo ook dicht bij haar is.
Joe’s oudste dochter wil graag Psychologie gaan studeren en wil dan ook met haar vader mee om zijn werkzaamheden te zien. Joe is helemaal niet blij met haar studiekeuze en wil haar op andere gedachte brengen. Toch besluit hij, mede door druk van zijn vrouw, om haar een dagje mee te nemen. Dat dit geen verstandige keuze is, blijkt door alle gevolgen die dit met zich meebrengt. Het hele gezin komt in gevaar.
In het cursief gedrukte verhaallijn, komt de dader aan het woord. Je wordt letterlijk meegenomen in zijn gedachtegang. Het zorgt ervoor dat je inzicht krijgt in zijn belevingswereld en dat geeft je rillingen over je gehele lijf. Tot het laatste hoofdstuk blijft de identiteit van de dader geheim. Bijzonder knap staaltje schrijverswerk.
Michael Robotham heeft met dit boek niet alleen een zeer goede thriller afgeleverd maar ook nog eens een heel goed verhaal. Je leert de mensen kennen, komt dichtbij ze en ze gaan in je hart zitten. Het boek heb ik dan ook gesloten met tranen in mijn ogen.
Sluit je ogen is wederom een pareltje, maar je ogen sluiten gaat echt niet bij dit boek!