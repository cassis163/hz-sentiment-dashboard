In operatie Hanokmin gaat journalist Mike naar Senegal, ontmoet een beeldschone vrouw, Michelle, en raakt haar op gruwelijke wijze weer kwijt.
Anderhalf jaar later wordt hij nog steeds geplaagd door nachtmerries en zoekt hij naar een manier om wraak te nemen.
Die wraak komt in de vorm van een andere schone dame, Ayala en zij introduceert hem bij het geheime leger van Israël. Zijn beroep dient als perfecte dekmantel en Mike gaat de uitdaging aan. Allemaal om uiteindelijk diegene die achter de moord op Michelle zat te doden. Daarnaast willen ze een trainingskamp van Al Quaida vernietigen.

Mike gaat als journalist en komt terecht in een wereld van de Afrikaanse politiek en geheime diensten. Een wereld waarin niemand elkaar vertrouwt als je leven je lief is.
Dit boek was voor mij een uitstapje, bijzonder om te lezen en ik raakte na de eerste pagina’s helemaal geboeid door het verhaal.
Ronnie Rokeband beschrijft de emoties en belevenissen van Mike, de journalist heel intens. Je leeft met hem mee en kijkt met hem mee naar de situatie die zich in Afrika en Israël afspeelt. De beschrijving van de stammenstrijd tussen Hutu’s en Tutsi’s is gruwelijk en levensecht beschreven. Ik zag de mensen zo voor mij liggen.
Het nieuws lag bij mij op schoot. Het is een heel spannend verhaal en ik twijfelde soms echt of het wel fictief was wat zich daar afspeelde. Voor mannen en vrouwen die van thrillers houden, niet zomaar thrillers maar verhalen die je kippenvel bezorgen en laten nadenken of datgene wat je op het nieuws hoort wel zo ver van je bed is als we allemaal denken.