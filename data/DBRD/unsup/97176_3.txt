Seriemoordenaar Caleb Wardell ontsnapt tijdens het transport naar zijn eindstation, een andere gevangenis waar hij ter dood gebracht gaat worden. Wardell is ex-militair en sluipschutter die willekeurig mensen doodschoot voordat hij gepakt en veroordeeld werd tot de doodstraf. Na zijn ontsnapping is het voor de FBI wachten op het eerste slachtoffer.

Carter Blake wordt als outsider meteen toegevoegd aan het FBI team. Dat hij heel goed is in het terugvinden van mensen, blijkt vrij snel. Hij is degene die zich zo goed kan inleven in Wardell, dat Blake en niet de FBI op de juiste plaats is als Wardell opnieuw toeslaat. Samen met FBI-agente Elaine Banner probeert Blake uit te vogelen wat de volgende stap van Wardell zal zijn, met als doel hem uit te schakelen. Het jachtseizoen van Wardell is begonnen, opnieuw.

Carter Blake is de ik-persoon in het verhaal. Af en toe geeft Cross de lezer een doorkijkje naar Blake’s verleden, net niet genoeg om details in te vullen, maar als lezer weet je mede daarom meteen dat Carter Blake niet zijn echte naam is. Met in het achterhoofd het feit dat dit boek een deel 1 is in een nieuwe reeks, maakt dat nieuwsgierig naar meer.

Naast Blake gunt Cross de lezer een kijkje in het hoofd van Banner en Wardell. Het resultaat is dat de personages, inclusief seriemoordenaar Wardell, ook echt gaan leven voor de lezer. Het verhaal is opgebouwd uit korte stukjes, gebaseerd op dagen en tijd, niet op hoofdstukken.
De korte stukjes dragen samen met de perspectiefwisselingen bij aan het gevoel het boek niet weg te kunnen leggen. Ik wilde vaak toch nog even weten wat Banner ging bijdragen aan het verhaal, of Blake, of Wardell, of… voor ik het wist was ik tientallen pagina’s verder.

Het verhaal is spannend, Cross werkt duidelijk naar een climax toe. Uiteindelijk vond ik de ontknoping niet heel sterk, wat de 3 in plaats van 4 sterren verklaart. Het personage Carter Blake is echter intrigerend genoeg om ook het volgende deel in de reeks te willen lezen.