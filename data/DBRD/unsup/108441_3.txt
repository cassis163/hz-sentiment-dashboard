Auteur Andreas Wilhelm is geboren in 1971 in Solingen. Zijn jeugd bracht hij onder andere door in Rusland, Zuid-Afrika, Nigeria, Zwitserland, en Portugal. Na zijn eind examen verhuisde hij naar Hamburg. Het wonen en leven in zoveel verschillende landen deed hem erg interesseren voor taal en cultuur. Al van jongs af aan houdt hij zich dan ook bezig met mysteries uit vreemde culturen.
Na verscheidene succesvolle non-fictie boeken voor kinderen en jongeren verscheen zijn thrillerdebuut Project Babylon (2006) in 2007 op de Nederlandse markt.
Project Sakkara is een thriller die gaat over het oude Egypte. De hoofdpersonen, historicus Peter Lavell en archeoloog Patrick Nevreaux, hebben in Project Babylon reeds samengewerkt. Hun samenwerking verloopt erg soepel omdat zij elkaar perfect aanvullen. Deze beide heren voeren samen en met andere personages, lange, saaie dialogen. Door middel van deze gesprekken verstrekt auteur Andreas Wilhelm informatie die hij noodzakelijk acht voor het verhaal, o.a. over in het verleden onthulde feiten uit het oude Egypte. Vele, tot dusver bekende, oud Egyptische namen uit de geschiedenis worden besproken. Toetanchamon, Imhotep, Djoser, Achnaton etc. Ook worden verschillende hiërogliefen uitgebreid toegelicht. Als lezer wordt je wisselend meegenomen naar de jaren dertig en naar het heden. Op deze manier worden twee verhalenlijnen tegelijkertijd verteld. Aan het einde van het verhaal wordt alles samen geweven en valt alles op zijn plek.
Engelsman Peter Lavell en Fransman Patrick Nevreux hebben in het verleden samengewerkt aan een groot project in Frankrijk. De oude Sir Oliver Guardner weet van deze succesvolle samenwerking en nodigt beide heren uit naar Cairo te komen. De mannen twijfelen maar het grote bedrag dat de oude man hen biedt, doet hen overstag gaan. Daarnaast zien ze het als een absolute uitdaging, aangezien Egypte altijd al op hun verlanglijstje heeft gestaan. Guardners laatste wens is dat beide mannen het werk van diens vader voortzetten, die in de jaren dertig eveneens opzoek was naar het grote geheim van Egypte en dat helaas niet overleefde. Waar zijn zoektocht is gestaakt, moeten de beide heren de zoektocht proberen voort te zetten.
Lavell en Nevreux onthullen samen tal van verborgen feiten. Naarmate hun onderzoek vordert, worden zij meer en meer bedreigd. Des te dichter ze bij de waarheid komen, des te kleiner de kans lijkt om te kunnen overleven.
Project Sakkara is geen boek dat iedere liefhebber van spannende boeken zal bekoren. Het is typisch een boek voor de liefhebbers van de historische thriller. Toegegeven, wie net als ik een leek is op het gebied van het oude Egypte, steekt behoorlijk wat op van Project Sakkara. Het is een uitermate leerzaam boek en de plot is goed. Maar helaas zijn het juist die leerzame passages die erg langdradig zijn. Er zitten weliswaar ook spannende fragmenten in het boek, maar ze zijn te gering in aantal om degene die niet heftig geïnteresseerd is in het genre van de historische thriller bij de les te houden. Dat alles maakt Project Sakkara tot een boek voor de lezer met een gerichte (historische) belangstelling.