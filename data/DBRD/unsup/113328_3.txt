Veit Heinichen is een Duitse schrijver die in Triëst woont. Dood in Triëst is het eerste boek met Proteo Laurenti als inspecteur. Het verhaal speelt zich af in deze Italiaanse havenstad. We maken kennis met de inspecteur met die wonderlijke voornaam, met zijn vrouw, zijn kinderen, zijn schoonmoeder en collegas . Er wordt een boot gevonden en de kapitein is spoorloos. Later vindt men het stoffelijk overschot en er lijkt sprake van moord.

Liefhebbers van het Italiaanse leven zal dit boek zeker bevallen. Met veel verve schildert Veit Heinichen een decor dat herkenbaar Italiaans is. Ook de interactie tussen mensen, het landschap en de hectiek van een drukke Italiaanse stad worden met veel gevoel voor detail beschreven. Proteo is een sympathieke inspecteur die ook zijn zwakheden en zorgen heeft. Zo tobt hij over het voornemen van zijn dochter om mee te doen aan een Miss-verkiezing. En niet te vergeten: er is humor! Er gebeurt van alles in de hectische havenstad Triëst: mensensmokkel, prostitutie en corruptie. Er valt dus genoeg te beleven, maar ik vond het boek niet echt spannend. De kwaliteit ligt meer in de schilderingen van een typisch Italiaanse atmosfeer.
Er zijn in Duitsland nog twee boeken verschenen met Proteo in de hoofdrol. Zouden deze ook nog in het Nederlands verschijnen? Ik ben wel benieuwd hoe het onze drukke inspecteur en zijn dierbaren zal vergaan.