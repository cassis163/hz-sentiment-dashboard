Koekjes voor de koningin van Mathilda Masters is alweer het tweede deel van de leuke nieuwe serie rond Max. Oftewel Maximiliaan Leeuwenhart de Prins. Zijn moeder is ontdekkingsreizigster en zijn vader is de prins van Mocano. Maar Max woont bij zijn tante in een enorme gevangeniskeuken in plaats van in een kasteel.

Over Masters is via uitgeverij Lannoo bekend dat zij een ontdekkingsreizigster is. Net als de moeder van Max. Er is verder geen informatie bekend. Koekjes voor de koningin is nu haar tweede boek. Dit maakt haar boeken natuurlijk des te intrigerender! Wie schuilt hierachter?  

In het eerste deel maakten we al kennis met Max, zijn tante Kokkie, sterke Gustaaf, zijn vriendinnetje Trixie en de gevangenisbewoners. Dit tweede deel is los te lezen en ziet er weer fris uit. Een taartjes etende koningin met twee tevreden kinderen op de voorgrond.  

Er is groot nieuws! Er komt hoog bezoek! De koningin zal op bezoek komen in de gevangenis. Dit zorgt voor veel opwinding en voorpret bij de keukenbewoners. De koningin komt inderdaad maar … wordt dan opeens ontvoerd. En het ergste is dat ze Trixie ook meenemen. Maar met speciale hulp vanuit het koninklijk huis en Stefan de eekhoorn komt Max een heel eind met het speurwerk naar de ontvoerde koningin en Trixie.  

Met veel woordgrapjes en daaruit voortvloeiende tekeningen wordt het verhaal vlot verteld. Het boek is het tweede deel van de serie ‘De keukenprins van Mocano’, die erg populair is bij kinderen van rond de 9-10 jaar. Het oogt aantrekkelijk en de tekeningetjes passen heel goed bij de tekst. Woorden worden in deze tekeningen verklaard of komisch extra zwaar aangezet. De tekeningen van Georgien Overwater voegen echt iets toe. De stijl is vergelijkbaar met die van 'De waanzinnige boomhut' van Griffiths en Denton.  

Overwater volgde de kunstacademie in Arnhem. Ze werkt als illustratrice bij de NOS en maakt animatie voor televisie, waaronder voor Sesamstraat. Met Gitte Spee en Gertie Jacquet heeft zij een illustratorenstudio. Ze woont in Amsterdam en illustreert kinderboeken voor alle leeftijden zoals bijvoorbeeld Meester Max (van Rindert Kromhout) en de Floor-boeken (van Marjon Hoffman).  

Het verhaal is logisch opgebouwd en heeft een mooie beeldende taal (‘Ze keken me allebei aan. Hun wenkbrauwen kwamen als harige rupsen boven hun zonnebrillen uit’). Overwaters tekeningen ondersteunen de tekst en voegen veel humor toe. Ook de lettertypes zijn hierbij een leuke aanvulling.  

Voor de kinderen die moeite hebben met lezen is dit boek wederom een aanrader. Eenvoudig te lezen maar toch met nieuwe en bijzondere woorden.