Mark Teijgeler heeft na zijn studie carrière gemaakt in de bankwereld. Op het moment dat een lichamelijke kwaal een einde zou hebben kunnen maken aan zijn werk én zijn windsurfactiviteiten besloot hij het roer drastisch om te gooien. Na het volgen van een aantal lessen yoga merkte hij dat de lichamelijke, maar ook mentale problemen minder werden. Hij kon weliswaar weer aan het werk, maar besloot korte tijd later toch om zijn baan op te geven en in 2004 heeft hij, samen met drie andere jonge ondernemers, het centrum ABC van Meditatie opgericht. Sinds die tijd verzorgen ze cursussen, workshops, trainingen, presentaties, lezingen en clinics voor particulieren en medewerkers uit het bedrijfsleven.  

Meditatie, mindfulness, yoga, tai chi. Een paar voorbeelden van dingen die gedaan kunnen worden ter ontspanning of bewustwording. Er is heel veel aanbod op dit gebied, zeker in deze drukke en hectische tijden waarin aan mensen op alle mogelijke manieren wordt getrokken en van wie veel verwacht wordt. Het boek ABC van Meditatie is een van de boeken die over het onderwerp geschreven zijn.  

Wat kun je van het boek verwachten? Na een introductie volgt in deel een de essentie van het mediteren, de basisprincipes, de verschillende meditatievormen, praktische zaken, technieken en wordt er verteld wat je kunt doen mocht je moeilijkheden ondervinden. In deel twee wordt er dieper op meditatie ingegaan. De opzet, optimale houding en ook de technieken worden verder uitgewerkt. In deel drie ten slotte wordt er toegewerkt naar het ‘stoppen met meditatie’ oftewel het geleerde uit de eerste delen deel uit laten gaan maken van je dagelijkse leven. Meditatie moet een soort vanzelfsprekendheid geworden zijn.  

ABC van Meditatie gaat heel diep in op het fenomeen mediteren en alles wat daar mee samenhangt c.q. bij komt kijken. Wellicht soms iets té diep. Vaak is het zelfs moeilijk om, al lezende, alles te volgen of te begrijpen. Dit zou zijn oorzaak kunnen hebben in het nogal breedsprakige taalgebruik, het vaak te gedetailleerd ingaan op achtergrondzaken óf door het nogal kwistig strooien met citaten die uit en te na in het boek gebruikt worden. Deze citaten voegen eigenlijk ook maar weinig of zelfs niets toe aan de inhoud en de essentie van het boek. Dit alles haalt helaas vaak ook de essentie van het boek weg. Het ‘hoe te mediteren’ en wat dit doet met je lichaam en geest en wat voor invloeden het kan hebben, is belangrijker dan het uit en te na beschrijven van achtergronden en randzaken. Zeker is een uitleg noodzakelijk, maar als lezer heb je meer aan to the point tips en/of adviezen zodat je meteen aan de slag kunt. Voor iemand die wil beginnen met mediteren is dit boek wellicht te veel gevraagd. Vraag is überhaupt of, als je wilt gaan beginnen met mediteren, je dit het beste aan de hand van een boek kunt gaan doen. Gerichte cursussen of uitleg door een ervaringsdeskundige lijken veel praktischer en duidelijker te werken. Een audioboek of CD/DVD kunnen wellicht ook nog uitkomst bieden. Er zullen zeker mensen zijn die aan de hand van dit boek een poging willen wagen en willen weten wat meditatie voor hun kan betekenen. Voor mij persoonlijk is dit nét een stap te veel gevraagd.