Aanrader van de eerste tot de laatste bladzijde.

Dit boek, een debuut!, deze kroniek over een familie, een dorp, een gezin, een geschiedenis, is een keer in de boekenkast terecht gekomen en nu zonder de achterflap of andere informatie op te zoeken in gaan lezen.
Vanaf het eerste moment zit je in het verhaal dat wordt verteld uit verschillende perspectieven en bestaat uit verschillende delen. Totaal onverwacht bleek ik een keer vanuit andermans gedachten te lezen. Knap gedaan.

Een gemiddeld dorp met alle kenmerken van standsverschillen, roddel, vooroordelen, bijfiguren, ambachten, dorpsfiguren, het eenvoudige leven, verwerkt in een boek met op het oog gewone, maar mooie, goed gekozen taal.
'Dingen die je niet weet, zijn de mooiste. Er zit verlangen in verscholen.'
Het verhaal speelt zich grotendeels af tegen de achtergrond van WOI en de gevolgen hiervan. Wie nu naar Ieper gaat, rijdt na het lezen van dit epos ook naar Woesten.

De namen zijn goed gekozen. Er is een zekere spanning. Ogenschijnlijk losse eindjes. Wie heeft het gedaan? Een vermoeden is er, tot het eind blijft het onuitgesproken. Veel is knap verwerkt. Ineens een herinnering aan 'Majoor Frans' en andere literatuur. Zou er ergens nog een schilderij van Elisabeth te bezichtigen zijn?