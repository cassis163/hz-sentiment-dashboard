Als je de prachtige voorkant van dit boek ziet, wil je meteen beginnen met lezen. Als het boek omdraait, lees je: “Wat als de persoon voor wie je bent voorbestemd nooit de jouwe kan worden?’’ Je zult vast denken, o nee, niet weer een onmogelijke liefde? Toch wel, maar op een bijzondere manier. De liefde betreft geen vampier of weerwolf, maar een gevallen engel. Fallen van Lauren Kate is het allereerste deel over de liefde tussen een gevallen engel en een gedoemd meisje en bestaat inmiddels uit drie delen.
  Luce Price, een meisje van 17 jaar, wordt naar de vreselijke kostschool Zwaard & Kruis gestuurd, nadat ze er (onterecht) van verdacht wordt haar vriendje Trevor te hebben vermoord. De kostschool wordt bewoond door kinderen die allemaal iets fout hebben gedaan. Luce moet dus op haar tellen passen. En vanaf de allereerste dag op de school is ze gefascineerd door de knappe, maar mysterieuze Daniel Grigori. Maar wat is er toch mis met hem? Hij lijkt Luce te haten, zonder een woord met haar te hebben gewisseld. Luce heeft het gevoel dat ze hem al kent, en dat is ook zo. Daniel is een gevallen engel, gedoemd om elke 17 jaar verliefd te worden op hetzelfde meisje: Luce. Na die 17 jaar, sterft Luce en wordt ze opnieuw geboren, zonder enige herinnering van haar vorige levens. Daniel moet dus jaar na jaar aanzien dat zijn grote liefde sterft. Maar Luce wordt met meerdere problemen opgezadeld: de aantrekkingskracht tot de slechte Cam, de verwarrende vriendschap met Penn en Ariane, die ook elkaars tegenpolen zijn en de zwarte schaduwen die steeds maar opduiken, tot het vreselijke aan toe.
Het is echt genieten van Fallen. Het boek is echt een topper tussen de andere young-adult boeken van deze tijd door zijn originaliteit. De onverwachte wendingen hebben mij tot in de late uurtjes geboeid. Luce is een hele interessante en krachtige hoofdpersoon en de liefde-haat driehoek tussen Luce, Daniel en Cam is heel goed boeiend en uitgewerkt. Wie is er goed en wie is er slecht? Haat Daniel Luce echt of is er een onderliggende reden? Wat voor motieven heeft Cam? De setting van het verhaal was ook heel leuk, Zwaard & Kruis, een typische rare en enge kostschool met aparte leerlingen. Het open einde laat je verlangen naar het volgende boek. Dus de liefhebbers van fantasie en romantiek, ren naar de winkel en koop dit boek! Want het is zeker vaker lezen waard.