Toen boekenwereld.com dit boek één dag gratis aanbood, aarzelde ik natuurlijk niet en heb het meteen gedownload. Daar ben ik erg blij mee want ik had echt zin om een lekkere, ouderwetse spionageroman te lezen, want dat is wat dit boek is: een niet al te flitsend, hier en daar wat cynische spionageroman met een antiheld die in de dagen van de DDR bij de Stasi zat maar op een gegeven moment de CIA van informatie begon te voorzien. Na de val van de muur besloot hij een restaurant te kopen en deed hij af en toe nog wat voor de CIA.

Wat mij vooral aanspreekt in dit boek is de sfeer. De groezeligheid van sommige gelegenheden, de straten van Berlijn, zijn appartement; het wordt allemaal op een bijna tastbare manier duidelijk. Hij maakt af en toe slim gebruik van bijfiguren die een blik werpen of een handeling verrichten waardoor het boek tot leven komt.

Dit is het eerste boek uit een vierluik, begrijp ik. Ik heb al zin in het volgende boek.