Titel: Een nieuw begin
Auteur: Angelique Haak
Uitgeverij: de Crime Compagnie
324 pagina’s

Over de schrijver:
Angelique Haak (Rotterdam, 1978) heeft al sinds haar jeugd een passie voor lezen en schrijven. In 2013 won zij een regionale schrijfwedstrijd ter gelegenheid van de week van het spannende boek. Daarna begon het te kriebelen en besloot ze om een eigen thriller te schrijven. Een nieuw begin is haar thrillerdebuut.
Bron: Hebban.nl

Achterflap:
Jennifer Brugman is een gedreven rechercheur met een pijnlijk verleden. Ze wil graag opnieuw beginnen en een baan in haar geboortestad Rotterdam biedt haar die kans. Samen met haar nieuwe collega's werkt ze aan een heftige moordzaak: het opsporen van een moordenaar die een voorliefde heeft voor Griekse Mythologie en het afstraffen van overspelige vrouwen. Lukt het Jennifer geheim te houden wat haar overkomen is, nu het erop lijkt dat de Mythologie-moordenaar het ook op haar gemunt heeft...

Wat ik van dit boek vind:
De donkere cover laat een raam zien met een vrouw erachter. De titel en de naam van de schrijfster zijn in een simpel lettertype geschreven. De ondertitel roept bij mij nieuwsgierigheid op: wanhopig probeert Jennifer het verleden achter zich te laten.

We maken kennis met Jennifer Brugman. Ze is net weer terug verhuisd naar Rotterdam, de stad waar ze is geboren, na een aantal jaren in Groningen te hebben gewerkt. Maar ze neemt een trauma mee, maar wil dit verborgen houden voor haar collega’s. In haar nieuwe baan bij de recherche van Rotterdam raakt ze direct betrokken bij een bizarre moordzaak. De moordenaar probeert hen met behulp van de Griekse Mythologie iets duidelijk te maken. En dan lijkt het erop dat de moordenaar haar op het oog heeft......

Angelique Haak heeft zich wat mij betreft met dit boek op de kaart gezet. Van begin tot einde zit de spanning erin. Het begint direct met een spannende moordzaak. Als lezer raak je nieuwsgierig. Waarom doet de moordenaar wat hij doet? En wat is het toch dat Jennifer zo bezig houdt?

Ik heb het perfecte eindspel bedacht voor ik je voor eens en altijd uit je lijden verlos. Jij mag erbij zijn als ik haar in stukken snij, en daarna ben jij aan de beurt.

De hoofdpersonen uit het boek worden goed uitgediept. Je raakt betrokken bij het leven van Jennifer, haar zus en haar collega’s. Van allemaal heb ik een beeld gevormd tijdens het lezen door de nauwkeurige beschrijvingen.

Tijdens het lezen heb ik een paar keer gedacht: ah, zo zit het dus! Maar iedere keer kreeg de schrijfster mij weer aan het twijfelen. De schrijfster zinspeelt een aantal keer op een mogelijke dader, maar houdt de echte dader goed geheim.

De schrijfwijze van Angelique Haak bevalt mij wel. Geen moeilijke woorden of zinnen, maar ook geen Jip en Janneke taal. Gewoon lekker to the point en recht voor zijn raap. De hoofdstukken zijn niet overdreven kort, maar gewoon fijn van lengte, zodat je nog “even” een hoofdstukje erbij kunt pakken. Wat dan vervolgens meerdere hoofdstukken worden, omdat je gewoon door wilt lezen. Ook het perspectief wordt regelmatig afgewisseld. Enerzijds het perspectief van Jennifer en haar collega’s dat de moordzaak beschrijft en de persoonlijke gevoelens van Jennifer. En anderzijds het perspectief van de moordenaar. En die stukken intrigeerden mij. Verschillende gevoelens passeren de revue: boosheid, gruwel, maar ook zeker medelijden.
Dit debuut heeft mij verrast, geboeid en veel leesplezier gegeven. Ik zeg: kom maar door met een volgend boek! Dit is hoe ik persoonlijk een thriller wil zien.

Waardering:
Plot: 5
Schrijfstijl: 5
Originaliteit: 5
Psychologie: 5
Leesplezier: 5
Spanning: 5

Ik geef Een nieuw begin zeer zeker 5 mooie sterren. Dit is een debuut van Nederlandse bodem waar we trots op kunnen zijn.

Leontine