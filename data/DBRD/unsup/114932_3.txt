Het Zevende Kind, een boek met een prachtige cover die je, na het lezen van de omslag, nieuwsgierig maakt naar het verhaal.
Het boek draait om zeven kinderen die in 1961 in Kongslund hebben gewoond. Kongslund is een tehuis voor vondelingen, geleid door Magna Ladegaard. Zij ontfermt zich over de kinderen totdat ze worden geadopteerd.
Net voor het 60-jarig jubileum van Kongslund worden er diverse anonieme brieven verstuurd, waaruit blijkt dat Kongslund een geheim met zich meedraagt.
Wat is er in 1961 gebeurd? Wie zijn de zeven kinderen? En wie van hen is het kind waar dat geheim mee te maken heeft?
Inger Marie neemt je mee op haar zoektocht. Zij is één van de zeven kinderen, de enige die niet geadopteerd is. Magna is haar pleegmoeder geworden en Marie is altijd op Kongslund blijven wonen.
Het Zevende Kind is een mooi boek met een bijzondere wending aan het eind.
Geen makkelijk boek om te lezen. Er komen heel veel personages in voor, die ook vaak nog eens een bijnaam hebben. Waar ik normaal een goed boek binnen een paar dagen uit heb, heb ik echt wel een paar weken over dit boek gedaan. Ik heb zelfs op het punt gestaan om het boek weg te leggen. Maar omdat ik toch benieuwd was wat de schrijver wilde vertellen, ben ik blijven lezen. Vanaf ongeveer pagina 300 begon het verhaal me toch te boeien.