'Vector' is een geschenkboekje dat in 2016 verdeeld werd naar aanleiding van de weken van het spannende boek. Auteur Simon de Waal is scenarioschrijver, auteur en regisseur en vooral bekend van de serie 'Baantjer'. Door het schrijven van 'Vector' heeft hij meer dan waarschijnlijk een hoop nieuwe fans binnengehaald.

Zelden of nooit een kortverhaal met zo'n schitterende en pakkende proloog gelezen. Je zit meteen in het verhaal, in 100 bladzijden moet het natuurlijk vooruit gaan. Verschillende verhaallijnen die vrij snel samenkomen, zonder dat je het gevoel hebt dat dingen overhaast worden.

Een bijzondere thriller ook, niet de traditionele rechercheur die één of andere moord probeert op te lossen en op zoek gaat naar dader en motieven. Neen, een spannend verhaal waarin de vroegere Sovjet-Unie als producent van levensgevaarlijke virussen neergezet wordt, virussen die als biowapens ingezet kunnen worden. Een verhaal dat zich tientallen jaren later, na het uiteenvallen van die Sovjet-Unie, grotendeels in Nederland afspeelt en waarin jacht gemaakt wordt op enkele ontvreemde stalen van een bijzonder dodelijk goedje ...

'Vector' is zonder enige twijfel één van de betere geschenkboekjes van de laatste jaren. Absoluut het lezen waard !