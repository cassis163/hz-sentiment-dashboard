Al elf jaar komt de beroemde schrijfster Linda Conrads haar villa aan de Starnberger See niet uit. Linda is nooit van het trauma hersteld toen ze het lichaam van haar vermoorde zus vond en de dader weg zag vluchten. De schok is groot als ze na elf jaar de moordenaar herkent op televisie. Linda besluit een val te zetten om hem tot een bekentenis te dwingen. Maar hoe betrouwbaar zijn haar herinneringen? Hoe zeker is ze dat hij de moordenaar is?

In De val draait het om de betrouwbaarheid van herinneringen. De lezer kruipt in het hoofd van Linda Conrads. Haar beeld van de moord en haar verleden wordt langzaam maar zeker duidelijk. Linda bereidt haar val voor journalist Victor Lenzen minutieus voor. Eerst schrijft ze een thriller over de moord op haar zus. Haar boek is op zodanige wijze geschreven dat Lenzen moet begrijpen dat Linda hem herkend heeft. En dan nodigt ze hem uit voor een interview. De lezer kan in eerste instantie niet anders dan sympathie voor Linda voelen. En toch verschijnen er ook barstjes in wat Linda denkt en voelt. Is zij wel een betrouwbare getuige? Of was zij zelf niet getuige, maar hoofdverdachte van de moord?

Melanie Raabe heeft een boeiende thriller geschreven. De weergave van het verleden vanuit het perspectief van Linda en de invulling die Linda geeft aan de gedachten van Victor Lenzen zijn volledig subjectief. De lezer krijgt geen enkel ander referentiekader om de waarheid te ontdekken. Het idee om de lezer als afwisseling op de gedachten van Linda hoofdstukken te laten lezen van het fictieve boek dat zij schreef over de moord om Victor uit de tent te lokken, is goed gevonden.

Het psychologische spel dat Raabe met de lezer speelt, lijkt op het spel dat Linda speelt met de man die zij verdenkt van de moord op haar zus. Regelmatig dacht ik te weten hoe het plot in elkaar stak, om vervolgens te lezen dat een personage diezelfde conclusie trekt, waarmee de twijfel over het plot meteen weer de kop op stak. De val is een psychologische thriller die beeldend geschreven is en zeker een zeer interessante film kan opleveren. De filmrechten zijn in ieder geval al verkocht.