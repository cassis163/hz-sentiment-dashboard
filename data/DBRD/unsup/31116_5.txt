Een boek aanbevolen door Bill Gates, die het op zijn zomerlijst had staan, dat maakt natuurlijk nieuwsgierig.
Geschreven door David Christian, Amerikaanse hoogleraar moderne geschiedenis.

Big History is een boek dat alle aspecten van onze geschiedenis, onze plaats in het universum beschrijft, vanaf de Big Bang tot nu.
En dat niet vanuit slechts een wetenschappelijk discipline, maar een samengevoegd verhaal, vanuit diverse wetenschappelijke disciplines samen, waardoor een boeiend episch verhaal is ontstaan, waarin alle aspecten aan bod komen.
Dat maakt het lezen van dit boek zo interessant.
Geen losse eindjes meer, maar een totaal plaatje, een geïntegreerd verhaal over de geschiedenis van het universum en de ontstaansgeschiedenis van het leven op aarde.
Een verhaal, dat loopt via acht kritieke omslagpunten, die de wereld hebben gevormd, een verhaal, waarin we meegenomen worden door de afgelopen 13,8 miljard jaar.

Het boek begint met omslagpunt 1: In den beginne. Daarna omslagpunt 2: sterren en sterrenstelsels. Omslagpunt 4: moleculen en manen. Een van de omslagpunten is natuurlijk het begin van het leven. Een ander de agrarische beschavingen. En zo verder tot het punt waar we ons nu bevinden.
Hierdoor wordt de totale geschiedenis nu voor het eerst zichtbaar en compleet: onze geschiedenis, waar we vandaan komen en ook wat ons uiteindelijk waarschijnlijk te wachten staat, het einde van de planeet aarde.

Erg leuk, ieder deel wordt ingeluid met een quote, zoals bijvoorbeeld: “Dieren mogen dan het fondantlaagje op de evolutie zijn, maar bacteriën zijn de taart. “ Een quote van Andrew Knoll, Life on en Young planet.
Of deze: “U bent op aarde, daar is geen remedie voor. “ Samuel Beckett, Endgame.
En: “In werkelijkheid zijn er alleen maar atomen en leegte. “ Democritus.

Het boek is goed en vooral ook toegankelijk geschreven.
David Christian heeft de gave het beschrijven van de geschiedenis interessant en fascinerend te maken voor de lezer.
Deze complete geschiedenis geeft een boeiende inkijk in het ontstaan en de evolutie van het universum en het leven op aarde en is daardoor een geweldige leeservaring.
Big History is een boek, dat een groot lezerspubliek verdient .