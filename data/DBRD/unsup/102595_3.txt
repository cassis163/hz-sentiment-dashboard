Powervrouw Otegha Uwagba is oprichtster van Woman Who, een platform dat werkende vrouwen met elkaar verbindt, brand consultant, spreker en schrijfster van het boek Little Black Book. Handleiding voor werkende vrouwen. In 2018 stond ze op de 30 Under 30-lijst van Forbes.   Little black book is een klein, maar stijlvol boekje. De cover is simpel, roze met zwarte letters. Op de achterkant staat een foto van de auteur. Het boek telt 141 pagina’s, onderverdeelt in tien hoofdstukken en er is ruimte vrijgelaten voor notities.  

Non-fictie boeken over de werkende vrouw zijn eigenlijk niet meer weg te denken uit de boekhandel. Denk bijvoorbeeld aan Babe, you got this van Martje Haverkamp en Emilie Sobels of #Girlboss van Sophia Amoruso. Little Black Book is in de insteek dan ook niet anders dan eerdere boeken in dit genre, maar toch is dit boek een enorme bestseller in het Verenigd Koninkrijk.    

Uwagba is werkzaam in de creatieve sector en dat is een andere hoek dan het ‘normale’ bedrijfsleven. Er heersen andere ongeschreven regels en een bedrijf opzetten in de creatieve wereld gaat op een iets andere manier. Uwagba geeft bruikbare tips die je daarbij kunnen helpen en onderscheidt zich daarin van andere boeken voor de werkende vrouw.   Otegha is woon- en werkzaam in Londen en het boek is ook geschreven op vrouwen uit de omgeving van Londen. Hien Montijn heeft Little Black Book naar het Nederlands vertaald en bij die vertaling zijn Nederlandse werkplekken en websites opgenomen. Als je niet woonachtig bent in de buurt van de Randstad, zijn deze werkplekken nog steeds niet om de hoek te vinden, maar het boek is daardoor wel een heel stuk bruikbaarder voor Nederlandse lezers.  

Little Black Book geeft korte tips. Dat betekent geen lange uitleg waarom je als freelancer iets zus of zo moet doen, maar een uiteenzetting van tips die voor mensen uit de creatieve sector gewerkt hebben. Zelf kun je daar dan uithalen wat voor jou zou kunnen werken. Neem de titel Handleiding voor werkende vrouwen daarin niet te serieus, want om alle tips te handhaven, heb je een extra baan erbij. Bovendien geeft het boek tips om een bedrijf op te zetten, dus om een werkende vrouw te worden.  

Verwacht geen complete nieuwe inhoud in Little Black Book, er staan zeker bruikbare ideeën en tips in, voor met name vrouwen die in de creatieve sector werken of willen werken.