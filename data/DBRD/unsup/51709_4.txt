Auteur Theo van Oeffelt treedt met 111 plekken in de Gooi- en Vechtstreek die je gezien moet hebben buiten de gebaande paden en wijst met humor de weg naar vele onvermoede plekken.
De opbouw van het boek is overzichtelijk. Aan elke must see zijn twee pagina’s besteed: de linkerbladzijde bevat een beschrijving van de plek, de rechterkant bevat een paginagrote foto. Voorin zijn alle 111 plekken onder elkaar gezet, zodat je in een oogopslag alle hotspots van Blaricum, Hilversum en Laren bij de hand hebt. Op deze manier zoek je gericht naar dingen die voor jou interessant zijn om te bezoeken, zonder direct het hele boek te hoeven doorbladeren.

De bezienswaardigheden die in het boek zijn opgenomen zijn bijzonder divers. Een wandeling door het rivierengebied van de Aetveldse polder wordt afgewisseld met de Spil Games Campus in Hilversum, een voormalige gemeentewerf die nu gebruikt wordt als creatieve broedplaats van een gameontwikkelaar. Toch worden ook de meer voor de hand liggende bezienswaardigheden niet gemeden. Wie Hilversum bezoekt kan immers niet om de invloed van architect Dudok heen, en het door hem ontworpen stadhuis verdient dan ook zeker een plek in het boek. Hetzelfde geldt voor Muiden, dat je niet mag verlaten voordat je het Muiderslot hebt bezichtigd.

Na twintig jaar in Amsterdam gewoond te hebben, keerde auteur Van Oeffelt terug naar zijn geboortegrond: het Gooi. Ondanks het feit dat de inwoners en de voorzieningen veranderd zijn, geniet hij duidelijk van zijn herontdekkingstocht in dit boek. Het plezier is vooral te merken aan de terloopse opmerkingen die in de tekst of onder de foto’s staan. De aanbeveling om te gaan ballonvaren wordt bijvoorbeeld vergezeld door de ondertitel ‘gebakken lucht op 300 meter hoogte’. Daarnaast staat onder de foto van een luchtballon een niet te missen tip voor tijdens het varen: ‘Eten en drinken in een ballon is geen probleem, net zomin als het lezen van een krant (zonde, geniet van het uitzicht!)’.

Opmerkingen als deze geven de reisgids schwung. De observaties van de auteur staan echter nooit het doel van het boek in de weg: de veelzijdigheid van de Gooi- en Vechtstreek tonen, die voor zowel inwoners als dagjesmensen nog vol onontdekte plekken zit.