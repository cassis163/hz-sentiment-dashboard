Saffierblauw
Tweede deel van het Edelstenen triologie
Schrijver: Kerstin Gier
Uitgiftedatum: Sep 2011
Uitgever: Kluitman Alkmaar BV

Intro boek:
Saffierblauw is het vervolg op Robijnrood.
In Saffierblauw gaat het verhaal van Gwendolyn verder en worden we meegenomen naar de 18e eeuw en het tijdreizen. Omdat Gwendolyn niet is opgevoed als tijd reizer moet ze in een zeer korte tijd (een week) leren wat de juiste etiquettes en de juiste dansen zijn voor de 18e eeuw. In de tussentijd moet ze ook zien uit te vinden wat de graaf nu echt van plan is en of Lucy en Paul wel zo schuldig zijn als het wordt voorgespiegeld. Gelukkig krijgt ze hulp van de waterspuwer geest Xemerius, haar beste vriendin Leslie en haar grootvader.

Mijn mening:
Als opvolger doet het tweede deel zeker niet onder voor het eerste deel. Kerstin weet je op een leuke manier mee te nemen in de drukke dagelijkse routine van Gwendolyn.
Het verhaal is goed te volgen en duidelijk geschreven (op een paar vertalingsfouten na).
De hormonen van Gwen vliegen over elke pagina en het is erg herkenbaar om te lezen hoe de gedachtenstroom van Gwen heen en weer schiet. Gelukkig hebben we Leslie en Xemerius om haar met beide benen op de grond te houden.
De dansleraar van Gwen haalt me het bloed onder de nagels vandaan. Chapeau! Het komt niet vaak voor dat ik een boekpersonage een knal wil verkopen.

Helaas wordt in dit deel de begrippen weer niet uitgelegd, waardoor je zelf maar moet gissen wat nou de taken van een wachter zijn en wat elapseren is. Aan de ene kant zorgt dit er wel voor dat je een eigen invulling kunt geven aan het verhaal. Aan de andere kant kan dit er voor zorgen dat je een heel ander beeld krijgt dan wat de schrijfster eventueel bedoeld.
Kerstin laat het einde open waardoor je alleen nog maar door wil naar deel 3.

Personages:
In het verhaal hebben Gwendolyn (ik figuur), Gideon en Leslie de hoofdrollen. Maar sommige bijrollen zijn gewoon briljant. Zo ook de waterspuwer geest Xemerius. Een loslippige demon die alleen door Gwen wordt gezien en gehoord. Waar het verhaal soms serieus wordt, zorgt hij voor een luchtige toon.
Gideon is nog wispelturiger dan in deel 1 maar ook hier ontdooit hij weer enigszins voor Gwen. Maar of dit nou echt zo gemeend is, is nog maar de vraag.
Leslie is de beste vriendin van Gwen en helpt haar met het uitzoeken van tijdreis zaken. Ze komt regelmatig met feiten op de proppen en haalt er voldoening uit als ze weer een “opdracht” ontvangt.

Slotwoord:
Hopelijk is deel 3 net zo spannend als deel 1 en 2. Wel ben ik erg benieuwd wat nu de bloed cirkel is en waarom hij niet gesloten mag worden.
Er worden veel hints gegeven in het boek waardoor ik mijn conclusie al min of meer klaar heb. Om spoilers te voorkomen zal ik ze niet posten.