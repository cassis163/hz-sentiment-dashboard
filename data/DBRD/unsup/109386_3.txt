Liefde & Bedrog – José Vriens
Over de schrijfster:
In 1963 werd ik als José Magielse geboren in Roosendaal, een plaats vlak bij de Belgische grens waar ik nu nog altijd samen met mijn man woon. Voor het schrijven besloot ik de naam van mijn man – Vriens – aan te houden.
Lezen heb ik altijd al gedaan, schrijven eveneens, maar echt iets met dat schrijven doen, is pas in 2000 begonnen. Eerst met kinderboeken, maar al vrij snel ontdekte ik dat mijn hart meer bij de romans voor volwassenen ligt. Ik schrijf vooral boeken die ik zelf graag zou willen lezen. Boeken waarin de spanning niet geschuwd wordt, maar waar ook romantiek aan bod komt.

Achterflap:
Een jonge vrouw, Nienke Sommers, heeft geen idee wat er met haar vriend is gebeurd als ze opeens niets meer van hem hoort. Hij woont nog altijd bij zijn vrouw, van wie hij had beloofd te zullen gaan scheiden. Als een broer van hem Nienke vertelt dat haar vriend is overleden, stort haar wereld in. Het feit dat ze nog een dochtertje heeft, houdt haar overeind. Alsof het nog niet erg genoeg is, krijgt haar leven opeens een bizarre wending als ze te maken krijgt met zijn weduwe die erachter is gekomen met wie haar man haar bedroog. Ze wordt gestalkt en lastig gevallen door die vrouw, zo erg dat ze om die reden zelfs wil verhuizen.

Mijn mening:
Liefde & Bedrog is het eerste boek van José Vriens dat ik lees, de cover heeft een aandoenlijke foto van een moeder met kind.
Liefde & bedrog wordt bestempeld als familieroman en dat is ook voor mij de beste omschrijving.
Nienke Sommers is een vrouw die ervan overtuigd is dat haar vriend voor haar zijn vrouw zal verlaten, helaas spat deze droom als een zeepbel uit elkaar als ze te horen krijgt dat haar vriend Joep plotseling is overleden. Het rouwen valt haar zwaar omdat ze al jaren een geheime relatie met Joep heeft en dus ook bij haar naasten niet terecht kan met haar verdriet. Veel mensen weten niet eens van het bestaan van Joep af.
Haar dochtertje Jolien geeft de kracht die ze nodig heeft om door te gaan met haar leven. Wanneer de vrouw van Joep, Gonny ontdekt dat haar man een dubbelleven leidde is ze vast van plan deze vrouw het leven zuur te maken.
Beide vrouwen kampen met verdriet, jaloezie, onmacht, vertrouwen en voelen zich bedrogen waardoor ze toch ook in hetzelfde schuitje zitten.
Ondanks dat Gonny en Nienke zich op verschillende manieren uitten en beiden dingen doen die niet door de beugel kunnen voel je toch wel sympathie voor beiden.
Liefde & Bedrog is een verhaal wat zich in de maatschappij met grote regelmaat afspeelt en waar men ook al snel een oordeel over heeft zonder op de hoogte te zijn van de ware toedracht of redenen waarom mensen besluiten bepaalde keuzes te maken in hun leven.

De schrijfstijl is eenvoudig, helaas mistte ik een stukje diepgang, de gevoelens die getracht werden over te brengen kwamen bij mij niet diep genoeg binnen. De emoties van liefde en verdriet die ik vaak bij het lezen van een feelgood kan voelen bleven uit.
Het verhaal zorgde er wel voor dat ik me afvroeg hoe ik zou reageren als ik in hetzelfde schuitje zou komen te zitten als Nienke of Gonny. Ben benieuwd of ik dan in staat zou zijn mijn emoties onder controle te houden, ik denk van niet.

Originaliteit: ***
Schrijfstijl: ***
Plot: ***
Leesplezier: ***
Feelgood gevoel: **

Liefde & Bedrog krijgt van mij 3 sterren.
Bianca