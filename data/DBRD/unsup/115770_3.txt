In de Journeys Inn worden de lichamen ontdekt van Pamela Cottam, haar dochtertje Penny en haar broer Michael. Alle drie zijn op gewelddadige wijze om het leven gebracht. Onmiddellijk valt de verdenking op Owen Cottam, Pamela's echtgenoot en uitbater van de kroeg. Hij is kort nadat de drie zijn vermoord met onbekende bestemming vertrokken en heeft zijn twee zoontjes Theo en Harry meegenomen.

Het MIT (Major Incident Team) onder leiding van DCI Gill Murray tast in het duister omtrent de verblijfplaats van de drie. De rechercheurs Janet Scott en Rachel Bailey zijn er zich ten volle van bewust dat de jongetjes in groot gevaar verkeren en dat hen vinden de hoogste prioriteit heeft. Hun persoonlijke beslommeringen zijn even niet belangrijk in deze race tegen de klok.

Cath Staincliffe is een Engelse schrijfster van o.a. thrillers, hoorspelen en televisie series. Zo maakte zij de ook in Nederland bekende televisieserie Blue Murder met Caroline Quentin als DCI Janine Lewis. Sommige van haar boeken zijn genomineerd voor prestigieuze prijzen. Ook is zij lid van het Murder Squad, een groep bekende misdaadauteurs uit het noorden van Engeland waar bv. ook Ann Cleeves lid van is. Cath Staincliffe schrijft ook de thrillers die gebaseerd zijn op de televisieserie Scott and Bailey. Ongewis is er daar één van.

In het verhaal staan twee totaal verschillende politievrouwen centraal. Janet Scott is de oudste van de twee, volwassener en gevoeliger. Ze is goed in haar werk, goed bevriend met teamleidster Gill en wordt gewaardeerd door haar collega's. Op het thuisfront heeft ze kampen met problemen in een huwelijk dat aan saaiheid ten onder dreigt te gaan. Rachel Bailey is de jongere rechercheur die na Janet aan het MIT is toegevoegd. Ze is soms een ongeleid projectiel, straalt daadkracht uit waarbij zij resultaat boven ethiek stelt en ze draagt de gevolgen met zich mee van een moeilijke jeugd in een onvolledig gezin wat haar kwetsbaar heeft gemaakt. Tegenpolen die het goed met elkaar kunnen vinden. De kibbelpartijen tussen de twee zijn grappig.

Het verhaal heeft een goed en origineel plot dat kundig is uitgewerkt. Cath Staincliffe schrijft afgemeten en gebruikt geen woord teveel. Soms is het wat kort door de bocht. De hoofdpersonen hebben zowel in hun professionele leven als privé het een en ander meegemaakt en Staincliffe grijpt regelmatig terug naar eerdere verhalen over Scott en Bailey maar ze doet dat heel geraffineerd zodat het lezen van eerdere boeken niet nodig is.

Ongewis is vooral een police procedural (waarvoor geen goede Nederlandse vertaling bestaat). De werkwijze van de politie en de procedures die worden gevolgd vormen de belangrijkste aspecten in het verhaal. Er is veel ruimte voor het beschrijven van de teamvergaderingen en de interactie tussen de teamleden; als gevolg hiervan kent het verhaal veel dialogen. In Ongewis gaat het er niet zozeer om wie het gedaan heeft want dat is meteen al duidelijk maar waarom hij het gedaan heeft. Het is benadering van een misdaadverhaal die Cath Staincliffe goed in de vingers heeft.

Ongewis is een goed geschreven, lekker lezende thriller met een prima uitgewerkt plot en overtuigende personages.