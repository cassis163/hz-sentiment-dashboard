In het verlengde van het succes van de debuutroman van Carlos Ruiz Zafón, De schaduw van de wind, verscheen in 2007 de Nederlandse vertaling van het korte verhaal Gaudí in Manhattan.

Tijdens het verhaal maakt de lezer kennis met Miranda, een student architectuur die door zijn mentor wordt benaderd om op te treden als persoonlijke tolk van Antoní Gaudí. De Catalaan blijkt zo eigenwijs dat hij nauwelijks Spaans gebruikt in zijn conversaties en de Engelse taal is hij totaal niet machtig. De ontwerpen van Gaudí zijn omstreden en niet iedereen is ervan overtuigd dat zijn ideeën het straatbeeld van Barcelona zullen verfraaien.

Des te vreemder is het dat Gaudí een opdracht heeft gekregen een wolkenkrabber neer te zetten op Manhattan. Miranda vertrekt met zijn inspiratiebron per boot naar de andere kant van de oceaan om kennis te maken met de opdrachtgever van dit bijzondere bouwwerk. Maar daar wacht hen een verrassing die vooral het leven van Gaudí behoorlijk op zijn kop zal zetten.

Carlos Ruiz Zafón begon zijn schrijverscarrière met het schrijven van scenarios maar liet de droom om boeken te schrijven nooit varen. Zijn fascinatie ligt voornamelijk bij het historische Barcelona waarin hij vandaag de dag nog graag stadswandelingen maakt. Ook in dit korte verhaal heeft het bouwwerk La Sagrada Familia een mooie bijrol gekregen. Zoals voorin het boekje ook door de uitgever verwoord wordt: ‘Niemand anders dan Carlos Ruiz Zafón had dit verhaal kunnen schrijven…’

Carlos Ruiz Zafón betovert de lezer opnieuw met zijn aparte vergelijkingen en mooie zinsstructuren, maar overtuigt niet helemaal in dit korte verhaal. De flaptekst van dit boek nodigt uit tot het oplossen van een mysterie, maar Ruiz Zafón kapt de kern van het verhaal net te vroeg af. Daardoor voelt het alsof de climax van het verhaal te vroeg komt en de auteur de lezer met een onvoldaan gevoel achterlaat. Toch is het fascinerend om te zien hoe de Catalaanse schrijver in 21 pagina’s de lezer laat zien wat het verschil tussen goed en kwaad is.

Het boekje is prachtig vormgeven in een hardcover editie en voorzien van mooie afbeeldingen die de sfeer van het verhaal prima visualiseren en authentiek maakt. Voor de liefhebbers van het werk van Carlos Ruiz Zafón een must-have in de boekenkast om de collectie compleet te maken. Daarnaast vormt dit korte verhaal een mooie onderdompeling in de wereld van Gaudí waarna Carlos Ruiz Zafón de lezer na een half uurtje lezen langzaam weer wakker maakt.