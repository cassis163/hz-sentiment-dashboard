Toen ik de squats uitvoerde tijdens de training van vandaag moest ik steeds denken aan ‘De geheimen van Khifa’ van Mark Doornbos, het eerste deel in de avonturen van Cromrak en zijn vrienden. Daarom heb ik na het sporten de laatste honderdvijftig pagina’s gelezen van dit ontspannende boek met een licht literair tintje.
Tijdens het lezen moest ik regelmatig denken aan een van mijn favoriete avonturenfilms ‘The mummy’ (1999), vanwege de combinatie van humor en actie. Mark Doornbos wisselt in het verhaal vaak komische elementen af met spannende gebeurtenissen of actie of maakt hier een ideale mix van die heerlijk meeslepend is om te lezen.
Orken komen voor het eerst voor in het werk van Tolkien, waar ze kwaadaardige, kannibalistische, monsterlijke soldaten zijn van Sauron, de heer van Mordor. De orken uit ‘De geheimen van Khifa’ zijn veel menselijker van karakter, waardoor ze erg herkenbaar en met hun menselijke zwakheden erg sympathiek zijn.
Verder blijft de spanningsboog consequent hoog. Op geen enkel moment zakt het verhaal in, sterker nog heel geleidelijk wordt de spanning steeds meer opgevoerd, omdat de situaties waarin Cromrak, Kendar en Varok terechtkomen steeds grimmiger worden.
Wat ik ook goed vind, is de wijze waarop Mark Doornbos een subtiele diepgang in het verhaal heeft aangebracht: loslaten, leren, waarheid, open staan en ontwikkeling, een thematiek die nu erg in de belangstelling staat. Tijdens het lezen kwam ik regelmatig passages tegen waar deze thematiek aan bod kwam en kreeg ik steeds meer bewondering voor de wijze waarop de boodschap in het verhaal verwerkt is.
Tot slot wil ik dit boek aan iedereen aanraden die een ontspannend, humoristisch, meeslepend verhaal wil lezen met een boodschap.