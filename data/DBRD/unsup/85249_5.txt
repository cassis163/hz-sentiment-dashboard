Susan Smit rekent op een doeltreffende manier af met ‘spiritueel snobisme’, het gevoel boven een ander te staan omdat je immers verder in je ontwikkeling bent. Haar korte stukjes zijn geestig en gevat.

Laat het los & andere tegelsprookjes

Je kent Susan Smit mogelijk van haar Happinez-rubriek Keuringsdienst van woorden. Ze fileert er oneliners als ‘In je kracht staan’, ‘Het is zoals het is’ en ‘Volg je passie.’ Ze staan op theezakjes en klinken uit duizenden monden. Ze klinken zo mooi en verlicht, die spirituele oneliners. Maar wat zeggen we eigenlijk? En is het waar? In Laat het los & andere tegelsprookjes toetst, keurt, fileert en onderzoekt Susan Smit hoe je de uitgewrongen uitdrukkingen zo kunt draaien dat je er weer frisse inspiratie van kunt krijgen.

Eindelijk de juiste balans

Susan Smit rekent op een doeltreffende manier af met ‘spiritueel snobisme’, het gevoel boven een ander te staan omdat je immers verder in je ontwikkeling bent. Dat superioriteitsgevoel is een blokkade en een illusie. Ze heeft daarvoor niet veel woorden nodig, want ze komt direct tot de kern. Haar korte stukjes zijn geestig en gevat. Het getuigt van vakmanschap dat Smit zo secuur schrijft en in dat beperkte aantal woorden de nuance opzoekt in plaats van vermijdt.

Het gevaar bij spiritualiteit is dat je vervalt in fundamentele denkbeelden die in mijn ogen niet met de werkelijkheid stroken. Denk hierbij aan de dooddoener dat alles een reden heeft en zo is bedoeld. Het ontslaat je van je eigen verantwoordelijkheid iets van het leven te maken, want alles staat immers al vast. In dit boek heb ik voor het eerst het gevoel dat iemand de spiritualiteit in balans trekt met het aardse perspectief. Susan zegt alles waar ik zelf de woorden nog niet voor had.

Heel scherp is Susan in haar analyse van oneliners die, wanneer verkeerd gebruikt, veranderen in holle frasen. Zo blokkeren ze jouw spirituele ontwikkeling eerder dan dat ze je helpen vooruit te komen. Je kunt Laat het los & andere tegelsprookjes zien als een pleidooi voor kritisch nadenken in een maatschappij waarin vluchtigheid de norm is. Daar sluit de vorm prachtig aan op de inhoud, want de oorspronkelijk voor de website van tijdschrift Happinez geschreven stukken zijn vergezeld van ‘Instagramplaatjes’. Susan Smit spreekt de taal van haar lezers, in woord en in beeld, waardoor ze haar boodschap haarscherp overbrengt.

Deze recensie verscheen eerder op www.alexhoogendoorn.nl. Hiervoor heb ik een gratis recensie-exemplaar ontvangen van de uitgeverij