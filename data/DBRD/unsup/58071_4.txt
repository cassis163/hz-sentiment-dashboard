Twee verhaallijnen die prachtig door elkaar verweven zijn en ook alles met elkaar te maken hebben. De eerste speelt zich o.a. af in Frankrijk ten tijde van de Franse Revolutie en ademt een eigen schrijfstijl uit, die van vroegere tijden. De tweede speelt zich af in de zeventiger jaren van de vorige eeuw en wordt gekenmerkt door een stijl afkomstig uit deze tijd. De tweede verhaallijn is in de ik-vorm geschreven in tegenstelling tot de eerste.

Naast deze twee verhaallijnen worden er ook nog verhalen verteld door personen die in het boek voorkomen. Het lijkt daardoor op een soort sprookjes uit 1001 nacht. Maar ik houd wel van sprookjes.
Er komen veel historische figuren in de verhalen voor zoals Napoleon, Catherine de grote van Rusland, Bach en nog vele anderen. Ik weet niet of alle feiten kloppen en dat maakt me ook niets uit maar de ontmoetingen met deze historische figuren geven wel telkens iets van herkenning.

Alle verhalen hebben tot doel om alle onderdelen te vinden van een uniek schaakspel met een groot geheim. Het geheim wordt ontrafeld en dan eindigt het verhaal in een open einde en ik hoop dat hierop een vervolg komt, want ik blijf nu met de vraag zitten: als ik in haar plaats was geweest zou ik het dan ook niet gedaan hebbenÂ…. Meer verklap ik hier niet over.

Ik vind het een prachtig boek, niet te vergelijken met de boeken van Dan Brown, maar het boek vertegenwoordigt een geheel eigen stijl. Het boek is ook veel eerder geschreven dan DDVC.