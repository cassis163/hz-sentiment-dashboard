Leonard Vermin is stervende, heeft nog maar enkele weken te leven. Zijn 70ste verjaardag viert hij in Londen, de stad waar hij verschillende jaren van zijn leven gewoond heeft. Samen met zijn partner Maud is hij al in Londen.

Zijn twee stiefkinderen, tweeling, Irina en Gregorius zullen ook naar het feest komen. Tijdens dat feest zal hij zijn testament voorlezen. Gregorius, een eersteklas loser die veel drinkt, van vrouw naar vrouw fladdert en er tussendoor enkele zwanger maakt, heeft geld gestolen van de zaak waar hij werkt. Hij kan dus wel wat geld gebruiken. Hij verwacht ook echt enkele miljoenen te ontvangen, genoeg om een andere identiteit aan te nemen en een nieuw leven te beginnen. Irina heeft een dwangobsessie, een zware vorm van smetvrees. Ze ziet enorm op tegen het samenzijn, tegen de reis, de hotelkamer, eigenlijk tegen alles dat haar normale leventje overhoop kan gooien.

Maud is vijftien jaar jonger dan Leonard en is eigenlijk zijn therapeute. Toen hij door een moeilijke periode ging, is hij bij haar in therapie gegaan.
Een andere gast voor het feest is Milos Skrupka. Wat hij met de familie te maken heeft blijft heel lang onduidelijk. Feit is wel dat hij in Londen een oud lief tegen het lijf loopt. De liefde flakkert terug op. Maar met de liefde ook de jaloezie van de ex van Leya.

Het verhaal wisselt heel de tijd tussen nu en een verhaal uit een geel notaboekje. Dat boekje bevat de levensloop van Leonard, van wat hij in Londen gedaan heeft.

Ook is er nog een personnage uit Zweden, Lars Gustav Sel√©n. Die man is eigenlijk heel zijn leven Zweden niet uit geweest en bevindt zich toevallig ook in Londen. Hij heeft een moeilijk eenzaam leven achter de rug, zijn jeugdliefde is in Londen overleden. Nadat hij op vervroegd pensioen is gegaan, is hij beginnen schrijven.
Wat hij schrijft en wat in het boek gebeurt,loopt door elkaar en maakt het niet gemakkelijk om te volgen.
Tussendoor wordt Londen dan ook nog eens geteisterd door een seriemoordenaar, de watch killer, en door slecht weer.

Geen thriller in de ware zin van het woord, maar wel spannend. Vanaf de eerste pagina's weet je dat er iets onthuld zal worden op dat verjaardagsdiner, maar het is wel erg lang wachten tot het zover is, 500 lange pagina's lang.
Ik heb dit boek gewonnen via Hebban en vond het heel fijn dat ik dit mocht lezen en dat ik met de leesclub mag meedoen.