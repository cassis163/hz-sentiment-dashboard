De Flight & Glory-serie van Rebecca Yarros begon hartverscheurend met Onverminderd waarbij ik (en volgens mij heel veel anderen) al bij de eerste hoofdstukken een berg tissues nodig had. Deel twee vond ik iets minder, maar nog steeds een heerlijke NA. Ik hoopte natuurlijk dat Onverwacht net zo’n tranentrekker als deel 1 zou zijn, dus ergens waren de verwachtingen heel erg hoog. Het boek was ook behoorlijk dik, dus ik hoopte natuurlijk dat die extra pagina’s nog voor meer leesplezier zouden zorgen.

Tijdens het lezen van Onverminderd heb ik Josh echt in mijn hart gesloten. Maar vanaf de eerste bladzijdes heeft Grayson Josh van zijn plekje gestoten. Ik vind hem echt de leukste van allemaal en wil hem nooit meer loslaten. Hij is lief, beschermend, ongelofelijk aardig, maar ook mysterieus en eigenlijk prima boyfriend-material.

Sam deed me daarentegen niet zoveel. Ze was een leuk personage met wat nodige problemen in haar verleden, maar ik kom me niet echt in haar inleven en vond haar ook niet bijster bijzonder. Ik gunde haar natuurlijk wel een gelukkig leven met Grayson, maar ik zou er denk ik ook niet mee zitten als het niet was gebeurd, ha! Oeps!

De extra bladzijdes waren erg fijn, maar af en toe werd het ook een beetje langdradig. Ik vond het heerlijk om net eventjes iets langer in de fijne NA-sfeer te mogen blijven, maar ik kan me voorstellen dat niet iedereen dat zo ervaart. Onverwacht bevat gemiddeld 50 bladzijdes extra en die waren niet direct nodig geweest.

Wat ik ook heerlijk vind aan deze serie dat je de andere personages weer eventjes ‘ziet’. Josh & Ember en Jagger & Paisley zijn heel anders dan in hun eigen boeken en het is leuk om ze van de zijlijn te zien. Deze boeken zijn heel goed op zichzelf te lezen, maar het is een groot pluspunt dat bekenden ook even weer op het toneel verschijnen.

Onverwacht was voor mij een heerlijke read waar ik erg van heb genoten. Het enige waar ik twijfels over heb is Grace. Ik had meer over haar willen lezen. Ik had het gevoel dat haar verhaal niet helemaal afgesloten was, dus ik hoop dat Rebecca Yarros hier nog iets mee doet. Misschien iets in de trant van een novella? *hint*