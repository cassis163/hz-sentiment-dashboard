De naam Karin Slaughter heeft in Nederland en Vlaanderen iets magisch en zorgt, bij het horen ervan, voor lichamelijke onrust bij honderden lezers. Bij het verschijnen van een nieuw boek van deze Amerikaanse schrijfster staan haar fans als vanzelf op en lopen naar een boekwinkel of kruipen achter hun computer om de nieuwe Slaughter automatisch te kopen of te bestellen via het internet. Dat getuigt van een blindelings vertrouwen in alles wat Karin Slaughter schrijft. Haar nieuwste thriller, Gevallen, bevestigt dit eens te meer, want in de 'Thriller Top Tien' van week 27 kwam het boek meteen vanuit het niets op de eerste plaats terecht. In een recent interview gaf Slaughter toe veel van haar lezers te houden, maar ook dat ze niet aan hen denkt tijdens het schrijven. Dat lijkt een uitstekend uitgangspunt voor haar nieuwe boek.
Faith Mitchell is onderweg naar huis, na het volgen van een cursus. Nog even haar dochtertje Emma ophalen bij haar moeder, en dan naar huis. Als ze het ouderlijke huis nadert ziet ze een ongewone situatie. Er lopen gewapende mannen rond, en haar dochtertje zit achter een gesloten deur. Faith, op en top politieagente, trekt haar wapen en raakt vrijwel onmiddellijk verwikkeld in een vuurgevecht. Ze stelt een paar mannen buiten gevecht en gaat in het huis op zoek naar haar moeder. Binnen is het een grote ravage met veel bloed, maar haar moeder, Emily Mitchell, is spoorloos.
Faith krijgt assistentie van Will Trent, een collega. Zijn baas, Amanda Wagner, is ook spoedig ter plaatse en arts Sara Linton onderzoekt de slachtoffers. Het lijkt erop dat Emily Mitchell, gepensioneerd teamleider bij de narcoticabrigade, te maken heeft met een gebeurtenis uit haar werkzame verleden. Vier jaar geleden werd haar team gearresteerd en veroordeeld voor het achteroverdrukken van drugsgeld. Emily is hier ongeschonden uitgekomen, maar werd toch vervroegd met pensioen gestuurd. Drugs zijn nu eenmaal synoniem met grote geldbedragen, en dus vermoeden Amanda en haar team dat de bendeleden op zoek zijn naar het drugsgeld van weleer. De radeloze Faith Mitchell wil echter gewoon maar haar moeder terug. Ze weet niet wat er vroeger gebeurd is, maar ze ondervindt wel dat ze maar weinig weet over haar moeders leven...
Karin Slaughter staat bekend om haar pageturners, die vanaf de eerste tot de laatste pagina zinderen van spanning. Met haar - intussen overbekende - hoofdkarakters stort ze in Gevallen de lezers weer in een avontuur zonder weerga. Slaughter weet de lezers op het juiste moment informatie geproportioneerd toe te dienen, wat eigenlijk een extra dimensie geeft aan het verhaal. De overdaad aan psychologische spanning maakt het speurdersteam radeloos, en dat gevoel slaat ook direct over op de lezer. Het verhaal draait en keert waardoor er geen logische oplossing meer voorhanden lijkt te zijn. Opstomend naar een zinderende finale, levert de plot stukje bij beetje informatie over de aanleiding van de brute overval en de moordpartij. En zoals we dat van Karin Slaughter gewend zijn, blijkt alles toch weer anders te zijn dan op het eerste gezicht lijkt.
Gevallen is een origineel verhaal, met veel verve en vakmanschap verteld!