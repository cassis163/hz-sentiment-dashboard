“Wat is waarheid?” Dat is de vraag die Marjoleine de Vos zich voortdurend stelt in deze bundel essays. Is wat men voor waar aanziet wel werkelijk zo? Kijken we niet naar een metafoor of naar een marker, die al dan niet is uitvergroot? Aan de hand van situaties uit de mythologie, uit de wereldgeschiedenis, uit de literatuur maar ook uit gebeurtenissen in het alledaagse leven laat Marjoleine de Vos zien dat je heel verschillend naar de uitkomsten van die situaties en gebeurtenissen kunt kijken. Van belang is dan niet zozeer het wat maar vooral het hoe. Hoe is het zo gekomen? Welke weg, welke handelingen, die zijn verricht, of welke stappen, die juist niet zijn gezet, hebben geleid naar het resultaat dat wij zien?

Die manier van kijken leidt ertoe dat de lezer er zich van bewust wordt dat het menselijk lot grillig en onvoorspelbaar kan zijn. Mensen zijn lang niet altijd in staat om hun lot in eigen hand te nemen. Gebeurtenissen, gewenst en ongewenst, overkomen ons vaak. Dat veroorzaakt chaos en we moeten daar vervolgens maar mee zien te dealen. We laveren eigenlijk tussen de rommel door. De vraag hoe we moeten leven voor een geslaagd resultaat is daarom niet altijd goed en eenduidig te beantwoorden. We kunnen slechts ons best doen.

Marjoleine de Vos (1957) is redacteur kunst bij NRC Handelsblad. Ze schrijft over koken, kunst, literatuur en verder over alles waarover men zich kan verwonderen. Zij heeft een tweewekelijkse column op de opiniepagina. Een aantal columns zijn gebundeld verschenen.

Doe je best is een bundeling van 20 essays variërend in lengte en onderwerpen. Ieder onderwerp wordt met kennis van zaken bij de kop genomen en vervolgens maakt de schrijver vrijelijk associaties die je gemakkelijk op een ander been zetten. Maar of dat het goede dan wel het verkeerde been is? Wie zal het zeggen? De schrijver pakt naast alledaagse zaken zoals lekker eten en vriendschappen ook zware onderwerpen bij de kop zoals oorlog, dood en verderf. Maar de toon blijft altijd lichtvoetig en is soms hilarisch en geestig. Dat maakt elk onderwerp toegankelijk en ‘licht verteerbaar’.

Doe je best gaat over het leven en wat het zoal te bieden heeft. Zoals in een essay wordt geformuleerd: “Nee, het leven heeft niet het grote geluk en van alles te bieden. Het vragen, veronderstellen en nooit het antwoord weten ís het leven, het leven van het ‘denkend riet’ dat de mens is”. Meebuigen en je best doen om overeind te komen is een goed advies.