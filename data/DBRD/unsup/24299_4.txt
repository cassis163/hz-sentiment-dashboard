Als op een nacht een vermoord meisje gevonden wordt in een internaat voor jonge meiden met problemen, wordt inspecteur Joona Linna er als waarnemer naar toe gestuurd. Er is een intern onderzoek naar hem gaande en daarom mag hij geen zaken behandelen, maar er alleen als waarnemer bij betrokken zijn. Eigenwijs als hij is gaat hij toch zelf op onderzoek uit, zelfs als daardoor zijn baan op het spel komt te staan. Joona ontdekt dat er niet alleen een meisje vermoord is, maar dat er ook een meisje vermist is. Hij duikt in het leven van het vermiste meisje en krijgt langzaamaan meer inzicht in het leven van de meisjes in het internaat en hoe ze leefden voor ze daar terecht kwamen.

Ik vind het boek vanaf het begin al spannend, het verhaal is goed en duidelijk geschreven, heeft de kracht om de lezer alle emoties te laten meebeleven. Je wilt niet meer stoppen met lezen als je eenmaal begonnen bent. Voor ik begon schrok ik wel even van de dikte van dit boek, wat een enorme pil is dit zeg! Maar het verhaal zelf neemt je mee, laat je in zijn ban komen en dan vergeet je eigenlijk je aanvankelijke weerstand. De ontknoping vond ik erg verrassend, het ging een andere kant op dan ik gedacht had, super goede actie!