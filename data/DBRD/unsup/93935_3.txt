Het tweede boek in de Banks-reeks van Peter Robinson is verschenen in Nederlandse vertaling en heeft als titel Nachtlicht. Oorspronkelijk is dit het eerste boek dat Robinson schreef (Engelstalige publicatie 1988), maar omdat zijn tweede boek spectaculairder was heeft de uitgever destijds besloten de volgorde om te draaien. De auteur heeft vervolgens enkele aanpassingen verricht om het geheel kloppend te maken.

Het verhaal speelt zich af in het dorpje Helmthorpe in Yorkshire. Inspecteur Alan Banks is vanuit Londen naar het platteland verhuisd en het leven daar bevalt hem goed. Op een dag wordt het lichaam gevonden van Harry Steadman, een historicus, die een teruggetrokken leven leidde. Niemand in het dorp snapt waarom juist deze man, die de vriendelijkheid zelve was, is vermoord. Maar al snel blijkt dat enkele leden van de dorpsgemeenschap toch niet de hele waarheid vertellen.

Nachtlicht is een verhaal waarin de zoektocht naar een moordenaar binnen een plattelandsgemeenschap centraal staat. Robinson schetst met veel gevoel voor detail mensen en omgeving. De landschappen van Yorkshire komen in volle glorie voorbij. De liefde van deze - in Canada woonachtige schrijver - voor zijn geboortegrond destilleer je uit zijn mooie beeldende beschrijvingen. De speurders, de verdachten en de dorpsbewoners zijn gewone mensen en dagelijkse gebeurtenissen komen voorbij. Evenals de nuchtere inborst van de streekbewoners, roddelcircuits en oordelen over dat wat afwijkt. In de pub vloeit de drank overvloedig, de beste folk-zangeres van de omgeving maakt haar opwachting en Banks kampt met zijn nicotineverslaving. Een zaterdagavond in een dorp in Yorkshire..

Al met al een klein who-dunnit verhaal tegen een aansprekende en fraai gepenseelde achtergrond. De ontknoping is verrassend, hoewel niet spectaculair. De kwaliteit van dit boek zit hem in de kracht van het gewone: de schets van Yorkshire en zijn bewoners, het leven in een dorp, het dagelijkse werk van de politie en verborgen geheimen.
Dit boek dateert 1988 en Robinson heeft hierna nog 14 boeken geschreven met Alan Banks in de hoofdrol.
Nachtlicht werd destijds genomineerd voor de CWA Arthur Ellis Award. Begrijpelijk! En Peter Robinson heeft sindsdien zijn naam steeds meer gevestigd.