Clara is een mondig, vrolijk meisje van twaalf jaar en ze woont met haar moeder en broertjes en zusjes in Amsterdam aan het begin van de twintigste eeuw. In deel één van de trilogie over deze bijdehante dame konden we al lezen dat ze verkondigde dat ze ontdekkingsreizigster wil worden. Maar helaas moet ze na de onverwachte dood van haar vader haar school verlaten om te gaan werken en om haar moeder te helpen in het huishouden.

In dit tweede deel krijgt Clara haar eerste baantje als krantenverkoopster. Ze is het eerste meisje die dit baantje ter ere valt en ze krijgt dan ook veel commentaar over zich heen. Maar daardoor laat ze zich niet uit het veld slaan, het geeft haar juist meer doorzettingsvermogen. Ze raakt bevriend met verschillende soorten mensen die ze tegenkomt tijdens haar rondes, zoals de man van Het rollende Schafthuis, die haar zo af en toe van een lekker bakkie snert voorziet en haar beschermt tegen de andere krantenverkopers, die het maar niks vinden dat er een “meissie” hun werk staat te doen. En de leuke jongen Sjaak, die haar helpt met haar kranten én haar leert fietsen op een bezorgfiets! Zo maakt ze van alles mee.
Ook het leven van haar moeder gaat verder, hoe zal Clara met deze veranderingen omgaan? En natuurlijk is “tante” Boes ook weer van de partij.
De schrijvers zijn er wederom in geslaagd een realistisch, doch kindvriendelijk verhaal neer te zetten. Er gebeuren nare dingen in het leven van Clara, zoals de dood van een buurman, maar deze dingen gebeuren nou eenmaal in het leven. En vooral begin twintigste eeuw was het leven niet gemakkelijk voor meisjes zoals Clara. Voor kinderen in de huidige tijd is het ook wel eens leerzaam om te lezen hoe het er vroeger aan toe ging.
Het boek is leuk, grappig en ook voor volwassenen fijn om te lezen. Clara is een heerlijk kind dat weet wat ze wil. Ik zou willen dat er tegenwoordig meer kinderen waren zoals Clara!

Ik ben benieuwd hoe het met Clara zal vergaan in het derde deel van de trilogie. Zal ze ontdekkingsreizigster worden, of toch niet?