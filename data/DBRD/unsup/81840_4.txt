“Op dit moment zijn er in Nederland 1 miljoen vrouwen in de overgang. 20% heeft er weinig last van. 80% heeft last van overgangsklachten.” 1 miljoen! Dan zou je denken dat iedereen de symptomen kent en er volop over gesproken wordt. Niets is minder waar. Wanneer auteur en illustrator Francine Oomen (1960) plots last krijgt van stemmingswisselingen, vergeetachtigheid en onzekerheid weet ze niet wat haar overkomt. De angst dat ze net zoals haar moeder alzheimer heeft overweldigt haar, ze haalt voor het eerst haar deadlines niet en haar relatie loopt spaak. Oomen besluit tijd voor zichzelf te nemen en langzaam maar zeker komt haar creativiteit weer naar boven. Ze vat haar ervaring over deze periode samen in een indrukwekkende graphic novel die alle vrouwen én mannen gelezen moeten hebben.

Oomen stroomt over is een ontzettend leuk boek, dat je vrolijk én geïnformeerd achter laat. Deze graphic novel is ideaal om met anderen door te nemen en samen te lachen, te huilen, te sidderen en getroost te worden. Het nodigt uit om ervaringen te delen en het thema bespreekbaar te maken. Oomen windt er geen doekjes om. De overgang is geen pretje, maar je moet erdoorheen: “In de overgang is niks meer normaal (en dat is normaal)”. Stuur je innerlijke Tang dus maar even op vakantie, wees mild voor jezelf en geef je gezinsleden dit boek zodat ze weten wat je doormaakt.

De volledige recensie vind je op mijn blog: https://www.hebban.nl/spot/smakelijk-lezen/nieuws/breinblubber-en-zweetaanvallen-oomen-stroomt-over-francine-oomen