Het verhaal van Gwendy, een tiener die een nogal buiten de boot valt bij alles en iedereen en die een vreemde man ontmoet. Van hem krijgt ze een knoppenkist die haar hele leven zal veranderen maar die haar ook veel hoofdbrekers en verantwoording bezorgt.

Wat kies jij: macht ten koste van alles of verantwoordelijkheid voor je omgeving en de wereld? Welke knoppen ga jij indrukken om jouw wensen en ideeën te verwezenlijken en je angsten en verdriet te bezweren?

Ik verheugde me enorm op dit nieuwe boek van Stephen King, lang geleden dat ik een boek van hem gelezen heb. Toen ik het ontving ben ik dan ook meteen begonnen erin.

Het boek leest makkelijk, je hoeft niet te proberen het verhaal of de personages in kaart te brengen, zoals wel eens vaker in boeken gebeurt, het staat er meteen en duidelijk.

Alleen vroeg ik me gaandeweg het verhaal af of het eigenlijk nog ging beginnen. Het leek mij erg flauwtjes allemaal, zeker voor King. Het klopt, het was leuk lezen maar geen spanning.

En toch…. Ik moest het boek opzij leggen tot de volgende dag en ik betrapte me erop dat ik gedurende de hele dag bezig was met het verhaal. ‘Wat gebeurt hier allemaal, hoe gaat dit verder en loopt het wel goed af of juist niet…’
Dit is voor mij dan toch weer een bewijs van de kracht van Kings verhalen, het kruipt onder je huid en in je gedachten zonder dat je het zelf in de gaten hebt.

De rest van het verhaal heb ik zodra ik weer tijd had verder uitgelezen. Het is een novelle, helaas, dus geen dik boek. Een beetje lezer leest het in een avond uit.

En tijdens deze tweede leessessie kroop er steeds meer onderhuidse spanning in het verhaal. Het is niet bloederig, het is niet beklemmend, het is niet griezelig of spookachtig, maar het knabbelt aan je ruggengraat en gemoedsrust.

Het einde is verrassend maar tegelijkertijd voorspelbaar. Wat mij betreft had dit boek dikker gemogen en hadden er nog meer mogelijkheden voor het verloop van het boek in gezeten maar dit is wellicht door de schrijvers-samenwerking met Richard Chizmar, het meest bekend als redacteur en uitgever van Cemetery Dance Publications , de Amerikaanse uitgeverij van Gwendy’s Knoppenkist.

Wat mij betreft is het goed vergelijkbaar in opbouw en verhaal met een sprookje, voor Young Adult is het naar mijn mening heel geschikt, zelfs beter als voor volwassenen.