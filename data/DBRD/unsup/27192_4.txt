Een cover met bloederige handafdrukken, een aanbeveling van Boris Dittrich, genomineerd voor de man booker prize 2016 en de titel VN Thriller van het Jaar 2017. Als je dat allemaal bereikt, dan heb je een bijzonder boek geschreven. Graeme Macrae Burnet studeerde 30 jaar geleden aan de Universiteit van Glasgow toen hij het idee van dit boek kreeg. Hij verrichtte grondig research naar de sociale hiërarchie in die tijd. We maken kennis met Roderick Macrae, een zeventienjarige boerenzoon die een fataal plan voor de problemen in zijn omgeving bedenkt. Het arme gezin Macrae woont in een kleine boerderij met kale pachtpercelen in het noorden van Schotland, de Hooglanden en staat onder het strenge toezicht van opzichter Mackenzie die het niet laat om de familie te duperen. De leefomstandigheden waren in die tijd erg slecht. Het is 1869 en een moord is zomaar gepleegd. In het voorwoord beschrijft Burnet hoe hij op het verhaal van zijn naamgenoot stuitte en zet ons op het verkeerde been door dit verhaal als waargebeurd te presenteren. Roderick schrijft in de gevangenis zijn memoires en legt uit hoe hij tot moorden is aangezet. In het tweede deel van het boek komen de deskundigen aan het woord, onder anderen de heer J. Bruce Thomson. Hij bestond echt en schreef Reizen in het grensgebied van de waanzin. We lezen een medisch rapport van een lijkschouwer, horen getuigenverklaringen en een rechtbankverslag. Dit tezamen geeft een intrigerend beeld van de moordzaak. Samen vormen ze het bewijs. Schrijnend is het te lezen hoe de arme pachters er alles aan doen om hun hoofd boven water te houden en ze toch als minderwaardig worden gezien. Op grond van hun lichaamskenmerken worden ze al bij voorbaat veroordeeld. Heden ten dage zouden we spreken van racisme! Burnet laat ons de dagen in de rechtbank meebeleven alsof we zelf een jurylid zijn. We horen hoe hij gekomen is tot “zijn bloedige plan” en kruipen als het ware in zijn huid. Dat dit boek als een thriller is weggezet kwam gebeurde pas toen er een strategie voor de lancering van Zijn bloedige plan bepaald moest worden. Het boek heeft zoveel meer. Tragedie, roman, psychologie, onderdrukking, liefde, volwassen worden, wraak, misdaad en nog zoveel meer. Onder welk label het boek ook valt, het is een absolute aanrader