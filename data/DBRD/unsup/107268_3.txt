De schat in het heelal is het tweede deel van de ruimtevaartserie ‘George’. In het eerste deel lieten de schrijvers ons kennismaken met de Engelse George, zijn buurmeisje Annie en supercomputer Kosmos. Dankzij Kosmos maakten de kinderen een reis door de ruimte.

Omdat haar vader een baan gekregen heeft bij een ruimtevaartstation is Annie naar Amerika verhuisd. Vader Erik heeft een robot naar Mars gestuurd. Daar aangekomen lijkt de robot zijn taak echter niet zo serieus te nemen. Wanneer Annie stiekem achter Kosmos zit, ontvangt zij verontrustende berichten van een buitenaards wezen. Omdat haar vader haar niet wil geloven, vraagt ze George naar Amerika te komen. Is de aarde echt in gevaar of wil de boodschapper hen alleen maar bang maken? En wie is de boodschapper eigenlijk? Er zit voor Annie en George niets anders op dan opnieuw naar de ruimte af te reizen. Dankzij computernerd Emmett kan ‘Operatie Buitenaardse Levensvorm’ beginnen.

De verhalen van de astronauten George en Annie zijn niet nieuw, ze verschenen eerder bij uitgeverij Pimento. Kluitman liet de serie dit jaar in een nieuw jasje steken door illustrator Daniëlle Futselaar. De uitgeverij vroeg niet zomaar een illustrator: Futselaar werkt namelijk al jaren voor diverse sterrenkundige organisaties. Vorig jaar kwam de schrijfster in het nieuws doordat ze voor NASA tekeningen mocht maken van de pas ontdekte planeet Kepler-452b. Als je meer wilt weten over de schrijfster en haar werk, lees dan het interview op Hebban. Naast de mooie zwart-wit illustraties van Futselaar staan er ook nog 32 pagina’s vol prachtige kleurenfoto’s van raketlanceringen, astronauten, meteoren, planeten en sterrenstelsels in het boek.

Over sterren gesproken: het boek krijgt drie prachtige roze sterren. Wil je meer sterren zien of net als George en Annie langs de sterren en planeten reizen, breng dan eens een bezoek aan Space Expo Noordwijk. Veel basisscholen gaan hier op schoolreis naar toe. Je kunt er je astronautendiploma behalen en ontzettend leuke en leerzame activiteiten doen. Voor kinderen die tijdens de schoolreis besmet raken met het ruimtevaartvirus is het leuk als de school de serie van George aanschaft. Met de serie van Lucy en George Hawking kom je namelijk echt alles te weten over de ruimtevaart en ons prachtige Melkwegstelsel.

Op dit moment zijn er vier delen van George verkrijgbaar in de boekhandel. Hoewel het een vervolgverhaal is, kunnen de delen ook prima afzonderlijk van elkaar gelezen worden. In elk deel wordt namelijk kort teruggeblikt.

Het boek is voor avontuurlijke jongens en meisjes. Het verhaal van George en Annie is ditmaal wel wat moeilijker dan in het eerste deel. Beperkten schrijvers hun ruimtevaartweetjes in het vorige deel alleen nog tot de speciale grijze informatiepagina’s, nu zit het ook verwerkt in het verhaal van Annie en George zelf:
Om dit goed te kunnen begrijpen heb je toch echt een Space Expo-astronautendiploma nodig!

Ook dit deel staat vol met informatiepagina’s over de ruimtevaart. Vader Erik schreef met zijn collega’s een ‘Reisgids voor de ruimte’ voor George en Lucy en Stephen maakten speciale (grijze) informatiepagina’s. Helaas is deze tekst voor de gevorderde kinder-astronaut. Wat kan een tienjarige basisschoolleerling nu met de vergelijking van Drake?
Naast wetenschap staat vriendschap centraal in het boek. Ook al wonen George en Annie mijlenver bij elkaar vandaan, ze blijven elkaars beste vrienden. We lezen dat je vriendschap ook een kans moet geven. Vriendschappen, zodals die met Emmett, moeten soms even groeien. Emmett blijkt uiteindelijk zelfs de onmisbare schakel te zijn bij de ruimtemissie van George en Annie. Ook kunnen hechte vriendschappen kapotgaan door een misverstand. Dat gebeurde bij de twee professoren, Erik en Dr. Kuiper. Laten we hopen dat de ruzie weer bijgelegd wordt, zodat zij in deel drie weer gezamenlijk kunnen werken aan een nieuw experiment!