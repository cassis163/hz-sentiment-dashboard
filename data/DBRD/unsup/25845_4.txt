Wanda Reisel heeft al meerdere boeken op haar naam staan, waarvan de meesten ontrouw en bedrog als hoofdthema hebben.
Zo ook in haar nieuwste boek, Liefde Tussen 5 en 7.
Op een hele warme dag komt hoofdpersoon Liza Wolf er bij toeval achter dat haar echtgenoot Luc een dubbelleven leidt. Ze ontdekt – via nota bene facebook – dat ze al vijftien jaar door haar partner bedrogen wordt.
Dat is natuurlijk een vreselijke schok voor haar.
Ze gaat naar het nabij gelegen aquarium om daar in alle rust de ontstane situatie te overdenken.
In haar hoofd zingt wraak rond.
Maar is wraak wel zo’n goede oplossing ?
In de uren tussen de ontdekking van het geheime leven van haar man en zijn thuiskomst uit Amerika om zeven uur gaan er allerlei gedachten in het hoofd van Liza om.
Uitgebreid worden deze gedachten, die ontstaan door middel van associaties, waarbij ze terug kijkt op haar eigen leven en haar voorbije eigen relaties, beschreven.
Ook haar relaties met partner Luc en met dochter Fay neemt ze onder de loep.
Als journaliste is ze in staat deze gedachten tot op het bot te fileren.
Hierbij neemt ze ook haar eigen rol scherp onder de loep.
Het boek is vlot geschreven en heeft korte hoofdstukken, wat de vaart erin houdt en wat ik fijn vond lezen.
Heel boeiend vond ik het via het lezen deelgenoot te kunnen zijn van de uitgebreide gedachten gang van hoofdpersoon Liza.
Op die manier kreeg ik een hele goede kijk op de persoon Liza Wolf met alle goede en foute eigenschappen.
Ik vond het een boeiend psychologisch portret.
Eenmaal in het boek begonnen vond ik het moeilijk het verhaal weg te leggen, ik heb het dan ook in een adem uitgelezen. Aangezien dit boek niet echt heel dik is, was dat geen enkel probleem.
Omdat ik dit boek met zoveel plezier gelezen heb, zet ik de eerdere boeken van Wanda Reisel ook op mijn lijst.
Ik waardeer dit verhaal met 4 sterren.