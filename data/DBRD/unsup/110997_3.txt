Linda Castillo is een geboren schrijfster. Ze ontving verscheidene awards voor haar werk, waaronder de Daphne du Maurier award of Excellence en een nominatie voor de Rita. In het verleden schreef ze romantische verhalen die werden uitgebracht in de Harlequin Intrigue-serie en de Silhouette Intimate Moments-serie. Momenteel woont ze met haar man in Texas waar ze zich op het thriller-genre gestort heeft. Zwijgplicht is het eerste vertaalde boek in de Kate Burkholder-serie. Tegenwoordig werkt ze al aan haar derde boek met als hoofdpersonage Kate Burkholder.
Kate Burkholder is chef van de politie in het landelijke Painters Mill. Haar kalme loopbaan wordt verstoord als een meisje op een gruwelijk zieke manier wordt vermoord. Bovendien is het Romeinse cijfer XXIII in haar buik gekerfd. De modus operandi is exact dezelfde als bij de onopgehelderde seriemoorden van 16 jaar geleden. Kate Burkholder wordt geconfronteerd met haar eigen Amish-achtergrond, de spanningen tussen de Amish-gemeenschap en de buitenwereld, een onwillige gemeenteraad en de onstabiele John Tomasetti. John Tomasetti is gestuurd vanuit het BCI (Bureau of Criminal Identification) om het onderzoek te versterken. Kate weet meer over de seriemoorden uit het verleden. Deze wetenschap draagt ze als een verpletterende last met zich mee. Ze staat voor de uitdaging om te proberen greep te krijgen op de vreselijke gebeurtenissen en meer nog, op haar leven.
Het boek voldoet aan alle regels van de kunst van de thriller. Het begint langzaam met een opbouw naar een hoogtepunt op het einde van het boek. Het is duidelijk dat de hoofdpersonages Kate en John getormenteerd worden door hun verleden, zonder dat er meer details gegeven worden. De auteur heeft erg haar best gedaan om een hoogstaande thriller af te leveren. Het mysterie wordt complexer gemaakt door het toevoegen van het element van de Amish-gemeenschap. De modus operandi geeft de moordenaar ook een mythisch element. Daarnaast wordt de romantische spanning tussen Kate en John opgebouwd naarmate het verhaal vordert. Het minpunt van dit boek is dat het niet vernieuwend is. Het verhaal is spannend, maar niet verrassend. Het boek doet overigens op sommige punten nogal clich√©matig aan. Het gebruik maken van de Amish-cultuur om het mysterie te ontwikkelen is daarvan een voorbeeld.
Tenslotte is dit boek een ideale introductie tot het thrillergenre. Beginnende thrillerlezers zullen massaal voor de bijl gaan!