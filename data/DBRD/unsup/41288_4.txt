De schrijfster vertelt op een heel humoristische manier over haar entree als Amerikaanse in een Napolitaanse familie. Zoals de titel doet vermoeden speelt eten een belangrijke rol. Eten is een heel belangrijk gespreksonderwerp, eten moet vers zijn, van de beste kwaliteit en met liefde bereid en natuurlijk moet er altijd pasta zijn. Katherine is Amerikaans en beziet met verbazing en humor de verschillen tussen haar land en de Napolitanen. Voor haar schoonmoeder Rafaella heeft zij veel respect en van haar leert zij hoe zij de maaltijden moet bereiden. Tijdens het lezen van het boek wil je niets liever dan een reisje naar Napels boeken om ook van het heerlijke eten te gaan proeven. Gelukkig heeft zij achterin haar boek enkele recepten beschreven, hoewel ik vermoed dat die nooit zo lekker zullen smaken als wanneer ze bereid zijn door Rafaella.