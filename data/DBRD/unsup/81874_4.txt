Rond haar twintigste schreef Lisa Baumgartner onder het pseudoniem Alicia Scott haar eerste romantische suspense. Hoewel deze boeken niet zo succesvol waren, was het voor haar wel de aanzet tot het schrijven van echte thrillers. Onder de naam Lisa Gardner verscheen in 1999 haar thrillerdebuut Bloedbruiloft, het begin van een serie rond Quincy & Rainie. In 2005 creëerde ze een nieuw personage, D.D. Warren. Deze stoere politievrouw, aanvankelijk niet als seriepersonage bedoeld, debuteerde in Alone, dat niet in het Nederlands vertaald is. De nieuwste Warren-thriller, Zoek naar mij, verscheen in maart 2019.

Flora Dane is zevenenhalf jaar geleden ontvoerd en anderhalf jaar lang vastgehouden. Hoewel ze zich als overlever ziet, is haar leven na haar bevrijding wel veranderd. Via haar internetforum adviseert ze lotgenoten om te voorkomen opnieuw slachtoffer te worden. Het zestienjarige meisje Roxy, een van de bezoekers van het forum, ontsnapt aan een gezinsmoord en verdwijnt. Brigadier D.D. Warren onderzoekt de moorden en doet er, net als Flora, alles aan om Roxy te vinden. Ze besluit dat Flora haar politie-informant mag zijn en vanaf dat moment werken ze samen om de moorden op te lossen, maar ook om Roxy, die een mogelijke dader is, op te sporen.

Net als bij de meeste van haar eerdere thrillers heeft Gardner zich bij het schrijven van Zoek naar mij laten inspireren op een werkelijke gebeurtenis. Er waren namelijk diverse zaken waarin een compleet gezin was vermoord en waarbij een tiener betrokken was, soms als dader, soms in gevaar. Dit, maar vooral de omstandigheden in een pleeggezin én dat er in de (in dit boek is het de Amerikaanse) jeugdzorg nogal wat misstanden zijn, zorgen ervoor dat het verhaal voor het grootste deel realistisch overkomt. Dit valt vooral op te maken uit de hoofdstukken waarin Roxy haar verhaal doet. Deze zijn aandoenlijk, maar bovenal aangrijpend.

Het grootste deel van het verhaal gaat echter over het oplossen van de gezinsmoord en de zoektocht naar Roxy, afwisselend verteld vanuit het perspectief van D.D. Warren en Fiona, waarbij de een verder gaat waar de ander is gebleven. Beide personages zijn terugkerend, voor Fiona overigens pas de tweede keer, maar daar is niet zo heel veel van te merken. Het verhaal is opzichzelfstaand en er zijn zo goed als geen verwijzingen naar voorgaande situaties of omstandigheden. Het enige waar de lezer nieuwsgierig naar kan worden, is wat er in het verleden met beide dames is gebeurd. Wie dat per se wil weten, doet er verstandig aan de boeken op volgorde te lezen, maar voor wie het onverschillig laat, is de informatie die in dit boek gegeven wordt ruim voldoende om je van beiden een beeld te kunnen vormen.

Vanaf de intrigerende en nieuwsgierig makende proloog houdt het verhaal de lezer wel bezig. Vragen komen bovendrijven en worden gedurende de plot beantwoord. Omdat het vanuit diverse invalshoeken verteld wordt en zich ook enkele verrassende ontwikkelingen voordoen, is er, zonder dat het écht zinderend spannend is, wel sprake van een constant spanningsveld. Hoewel de doorgewinterde thrillerlezer er in een vrij vroeg stadium al zeker van kan zijn wie de moorden heeft gepleegd, is dit geen enkel beletsel om het verhaal geboeid te blijven lezen. Daarvoor bevat het te veel onvoorspelbare momenten.

Zoek naar mij is een fijn geschreven en door Els Franci-Ekeler vertaalde thriller met sterke personages en een goede verhaallijn. De kracht van D.D. lijkt nog lang niet uitgewerkt en samen met Flora vormt ze een interessant duo dat het in zich heeft om nog verder uitgewerkt te worden.