De valse belofte is de tweede thriller van Howard Roughan, maar mijn kennismaking met de auteur. Een kennismaking om niet gauw te vergeten.
In De valse belofte raakt psycholoog David Remler verzeild in grote problemen wanneer hij een nieuwe patiënte behandeld en verliefd op haar wordt. Ze vertelt hem dat ze haar man wil vermoorden omdat hij haar veelvuldig bedriegt en bedreigt. Als ze David s avonds belt om hem te vertellen dat ze het heeft gedaan snelt hij zich naar haar huis in Manhattan. Dan is er geen weg meer terug en wordt David langzaam in een web van verraad en bedrog getrokken waarmee hij zijn praktijk én zijn leven op het spel zet. Wie is die Mysterieuze Patiënte die het leven van David Remler probeert te ontregelen en nergens meer te vinden is?
De valse belofte is een kei van een thriller en krijgt van mij dan ook vijf mooie sterren. Roughan wist mij van het begin af aan te intrigeren met een verhaal vol spanning en mooie personages. Het verhaal wordt verteld door Dr. David Remler zelf die terugblikt op die ene fatale dag en de daaropvolgende maanden. De vele cliffhangers in het verhaal zorgen ervoor dat je dit boek gewoon niet kunt wegleggen. Een knappe prestatie van een schrijver die je continu weet te verrassen en je uren vermaakt met een afgemeten dosering van psychologie, spanning, humor en actie. De rechtbank-scène doet denken aan Grisham op zijn best. Heb je net als ik genoten van De verdenking, het debuut van Michael Robotham, dan is De valse belofte een schot in de roos. Een mooie topper om mijn thrillerjaar mee af te sluiten