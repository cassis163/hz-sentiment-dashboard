In Dollars, macht en sushibars beschrijft Ben Mezrich het verhaal van John Malcolm, een Amerikaanse beurshandelaar die werkt in Japan en die door goed te analyseren, veel risico te nemen en met het benodigde geluk vele miljoenen weet te verdienen op de Nikkei-beurs.
Mezrich doet er veel aan om duidelijk te maken dat het hier om een waargebeurd verhaal gaat (geen thriller, geen detective dus!). Flash-forwards van zijn research, het noemen van bekende namen als Nick Leeson en Richard Li en vooral veel couleur locale moeten dat onderstrepen. Japanse sex-clubs, dure vrouwen, Ferraris en yakuzas zijn de ingrediënten die het saaie beurswerk moeten opfleuren en dat lukt goed. Als het echter om de werkelijke derivatenhandel gaat van Malcolms hedgefonds, dan wordt de informatie wat minder. Veel valt er niet te leren voor de geïnteresseerde lezer en uiteindelijk blijft de echte goeroe, zijn baas Dean Carney, buiten beeld en komt Malcolm toch meer over als een yakuza-ondersteunde geluksvogel met voorkennis. Zoals er op de beurs natuurlijk ook dagelijks duizenden minder geïnformeerde pechvogels zijn, die het niet maken. Maar daar kan je misschien niet zo meeslepend over schrijven. En dat doet Mezrich wel.