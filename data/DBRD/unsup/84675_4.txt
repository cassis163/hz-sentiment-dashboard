De Deense thrillerauteur Lone Theils werkte jarenlang in de journalistiek, waarvan een deel als correspondent in Londen. Het nieuws bracht haar ook zover dat ze uiteindelijk boeken begon te schrijven: ze volgde de berichtgeving over een Amerikaanse seriemoordenaar nauwlettend en was teleurgesteld toen het ‘verhaal’ in een kort artikel eindigde. Theils creëerde daarop een ‘what if’-scenario met in de hoofdrol Londen-correspondente Nora Sand, op jacht naar een Britse seriemoordenaar. Nora keert in dit tweede deel, Als sneeuw voor de zon, terug.
Dit deel speelt zich wederom grotendeels af in Londen. Nora krijgt een mooie kans: ze mag de Iraanse dichter Manash Ishmael interviewen. Hij probeerde als vluchteling naar Londen te trekken, maar kwam in Denemarken terecht. Ondanks zijn internationale status als succesvolle dichter, komt hij in een asielzoekerscentrum terecht. Hij houdt niet van interviews en geeft ze dan ook nooit, maar wil alleen Nora die mogelijkheid geven. Onder één voorwaarde: als ze zijn vrouw Amina vindt.
Zoals je waarschijnlijk al uit dit stukje kunt opmaken, leest het begin van Theils’ thriller meer als een roman. Ze duikt in het leven van Nora en haar vriendje Andreas, die terug naar Denemarken moet vanwege zijn ex-vrouw. Eigenlijk is vooral Nora goed uitgewerkt, wat ook komt omdat je alles vanuit haar perspectief leest. De andere personages blijven wat meer op de oppervlakte en zijn zelfs soms wat karikaturaal, zoals Tom, de publicist, en haar broer. Echt storend is dat niet, want bijvoorbeeld Manash en Amina komen voornamelijk aan bod doordat ze genoemd worden.
De spanning in dit boek zit hem het eerste deel vooral in de nieuwsgierigheid die Theils weet te wekken: waar is Amina? Wat heeft het beroep van haar broer met haar verdwijning te maken? En waarom wordt ze zo erg tegengewerkt door invloedrijke mensen? De thriller wordt pas echt spannend als de verhaallijnen eenmaal echt bij elkaar komen en Nora merkt dat ze onderdeel is geworden van een gevaarlijk spelletje. Het moet gezegd worden: soms lijken de 'twists and turns' wat toevallig, maar dat doet niet af aan het leesplezier.
Een minpuntje aan het boek is dat de economische verhaallijn soms wat saai is. Daardoor kan de neiging stukken te scannen ontstaan. Gelukkig heeft Theils wel een heel toegankelijke schrijfstijl, waardoor je eigenlijk vrij snel weer goed op de rails zit. En ze weet goed te versnellen in de hoofdstukken waarin je graag wilt weten hoe het de protagonisten vergaat.
Wat duidelijk is, is dat het verhaal van Nora Sand nog lang niet is verteld. Haar persoonlijke leven is lang niet ‘afgewikkeld’, dus het is afwachten wanneer een deel drie over de kickboksende verslaggever verschijnt.