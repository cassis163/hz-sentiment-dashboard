Spiegelgeest is het eerste deel van de serie Drakenzieler, het debuut van Cocky van Dijk.
Al in de proloog wordt de lezer het verhaal in getrokken. Dit wordt verteld vanuit Meester Bran, een Drakenzieler. Het is zijn taak om de zielen van stervende draken over te brengen naar de Moeder, zodat ze kunnen reïncarneren. Hij komt echter tot de ontdekking dat de draken vreselijk verminkt worden en dat hun zielen worden gestolen.

De hoofdpersoon wordt in het eerste hoofdstuk geïntroduceerd. Zij vlucht weg voor haar thuissituatie en meldt zich bij de Drakenburcht, waar zij als enige meisje wordt aangenomen. In een razend tempo raakt ze verwikkeld in een relatie met Arlan en blijkt zij er aanleg voor te hebben om Drakenzieler te worden. Ze lijkt het helemaal voor elkaar te hebben, totdat ze in de val wordt gelokt en ze alles kwijtraakt.

Het concept is heerlijk origineel. Ditmaal geen drakenrijders; nee, Cocky bedenkt een nieuwe manier om de relatie tussen draken en mensen weer te geven. Dit zorgt ervoor dat je geboeid blijft en benieuwd bent hoe het precies is uitgewerkt.
Cocky’s beeldende schrijfstijl zorgt er ook voor dat je wilt blijven doorlezen. Je ziet de beschreven ruimten zo in je gedachten opdoemen, alsof je over een filmset wandelt.

Over het algemeen zijn de personages goed uitgewerkt. Ze hebben allemaal hun eigen verlangens, karaktereigenschappen en hun gedachten en handelingen zijn goed te volgen. De relatie tussen Fenna en Arlan wordt in zo een hoog tempo opgebouwd dat ik het in de eerste instantie moeilijk vond om hun verdriet te voelen toen ze elkaar kwijtraakten, maar de emoties worden zo goed beschreven dat ik me daar uiteindelijk overheen kon zetten.

Het enige wat ik een beetje matig uitgewerkt vond, was de thuissituatie van Fenna. Dit leek niet van groot belang voor het verloop van het verhaal, waardoor er extra drama aan het verhaal werd toegevoegd waar eigenlijk absoluut geen tekort aan was. Echter, er volgen nog twee delen. Grote kans dit meer vorm gaat krijgen in een later stadium.

Al met al een pakkend en origineel verhaal, een aanrader voor alle liefhebbers van (high) fantasy en zeker van draken. Een veelbelovend debuut!