Soraya Vink is voor sommige misschien al een bekende naam, dat kan kloppen want zij is redacteur bij Hebban en schrijft artikelen over thrillers. Ook ik heb wel eens een boek voor een leesclub van haar mogen ontvangen. Ben dan ook extra nieuwsgierig, aangezien zij weet wat een goede thriller is, of ze dat zelf ook voor elkaar heeft gekregen.

Vanaf het moment dat ik aan dit boek begon, had het mij. Het begint mysterieus en je weet niet over wie het gaat, maar langzaam aan nam ze mij mee in het dubbelleven van Elvira. Die na een jaar weggeweest te zijn, ze was ondergedoken na een mislukte klus, weer aan de slag gaat als rechercheur op de afdeling zware criminaliteit. Dit wil niet zeggen dat ze haar dubbelleven voorgoed aan de wilgen heeft gehangen, in tegen deel zelfs. Elvira zet alles op alles om haar broer te vinden en daarvoor dient ze terug te keren in de criminaliteit, ze dient opnieuw in de Navas kartel terecht te komen.

Haar eerste klus als rechercheur is meteen een zware, er is een vrouw vermoord en haar is de tong verwijderd, verder ligt er een rouwkaart bij met een Latijnse zin. Deze werkwijze en nog een ander feit wat boven water komt maakt het een verdachte en vreemde zaak. Na een tweede moord, waar ook een lichaamsdeel is verwijderd en er een rouwkaart achtergelaten is, denkt het team te maken te hebben met een seriemoordenaar. Is dit terecht?

Er zijn twee verhaallijnen in dit boek die elkaar afwisselen, het eerste gaat over het leven van Elvira de rechercheur en de andere lijn gaat terug in het verleden en laat zien hoe Elvira/Alba te werk ging als infiltrant.
Door de terugblikken krijg je als lezer steeds meer duidelijkheid over hoe het er aan toe ging in de Navas kartel en wat de rol van Elvira daar in was. Het is haast onmogelijk om de wet niet te overtreden als je zover in een criminele organisatie infiltreert. Je dient een goede vertrouwensband op te bouwen, zonder persoonlijk gehecht te raken aan mensen, middelen en geld. Of dat Elvira gaat lukken?
Ze wilde zichzelf ervan verzekeren dat ze nog dezelfde persoon was, maar als ze eerlijk was, moest ze toegeven dat ze haar identiteit al verloren was op het moment dat ze deze missie had aangenomen.
Het draait in dit boek vooral om waar mensen toe in staat zijn als ze een doel voor ogen hebben en dan in het bijzonder een doel op persoonlijk vlak. Zoals het zoeken van je broer, die in de criminaliteit terecht is gekomen of het nemen van wraak op mensen die je geliefde hebben voorgelogen en mee hebben geholpen om de waarheid te verdoezelen. Hoe ver ga je als het een geliefde betreft?
Tussen deze verhaallijnen door zijn er hoofdstukken voorzien van cursieve tekst, deze stukken zijn de woorden van de moordenaar. Pas op het einde in het boek wordt duidelijk van wie achter deze teksten zit.

Het is een knap debuut, met vele spannende momenten. Het verhaal zit goed in elkaar en de opbouw is erg goed. De afwisseling tussen het heden en verleden zorgt ervoor dat het spannend en levendig blijft. Als lezer ben je tot het einde benieuwend hoe het nu allemaal in elkaar zit. Je merkt dat Soraya een voorliefde heeft voor Spanje en de Spaanse cultuur. De stad Barcelona is perfect neergezet en de zwarte bladzijde uit de Spaanse geschiedenis maakte indruk op me.
Met recht een knap debuut te noemen, ik hoop dan ook dat je blijft schrijven, want dit smaakt naar meer.