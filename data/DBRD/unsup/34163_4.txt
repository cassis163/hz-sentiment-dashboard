Ana Mladic, de titel van het boek en tevens het hoofdpersonage was de dochter van Ratko Mladic, generaal van het Servisch leger tijdens de Balkanoorlogen in de jaren ’90. Het boek start met de beschrijving van een Youtube filmpje over een begrafenis, een afstandelijk commentaar en observatie. Het aansluitende tweede hoofdstuk keert onmiddellijk in de tijd terug via een ‘heldengalerij’. In deze ‘Heldengalerij’ word je meteen getrakteerd op een ernstige brok Balkanhistoriek. Het derde hoofdstuk ga je mee met Ana tijdens een reis met vrienden naar Moskou, waar het eigenlijke verhaal start. Deze blijvende wisselwerking in hoofdstukken houd je wel scherp in het verhaal. Deze roman die gebaseerd is op de complexe geschiedenis van Joegoslavië dat toen het huidige Kroatië, Bosnië en Herzegovina, Montenegro, Macedonië, Servië, Slovenië en Kosovo besloeg beschrijft haarscherp het bewustwordingsproces van een dochter die er niet onderuit kan dat haar vader een oorlogsmisdadiger is. Het is geen gemakkelijk maar erg sterk geschreven boek. De moeilijkheid zit in de uitgebreide beschrijvingen van de Balkangeschiedenis doorheen de tijd, de volkeren, de geloofsovertuigingen maar als je Ana Mladic wil begrijpen kan je daar niet omheen. De grandioze wijze waarop het boek is gestructureerd zorgt er wel voor dat je steeds op het puntje van je stoel blijft zitten en vastgekluisterd wordt in dit verhaal. Ana Madlic opende mijn ogen over een stuk oorlogsgeschiedenis, oorlogsmisdaden, genocide zo eng dichtbij huis. Je houdt het niet voor mogelijk, je wordt er niet goed van, maar tegelijkertijd krijg je zo’n krachtig inzicht in de moorddadige beweegredenen die Etnische zuiveringen teweegbrengen.

Ana Mladic een boek waarvan je moet slikken.
http://www.boekensite.gent/node/471