Wat direct opvalt aan het schitterende kookboek De keuken van Hartwood is de omvang van dit boek, deze is opvallend groot en dikker dan de meeste kookboeken, dat belooft wat! De oogstrelende cover legt de lat direct hoog, je verwacht met deze omlijsting ook een rijkelijke inhoud. Gelukkig stelt de inhoud van dit boek zeker niet teleur. Ontspannen door het boek heen bladeren is al een feest, de makers hebben het boek verrijkt met zeer veel indrukwekkende foto’s. Je vindt er veel culinaire foto’s bij de gerechten, maar ook schitterende plaatjes van het eiland en de bevolking.

De keuken van Hartwood staat niet alleen vol met recepten met Mexicaanse invloeden maar je vindt er ook veel fascinerende verhalen die je meenemen naar een plek dat voor velen zal klinken als een droombestemming; het schiereiland Yucatán. Dit zuidoostelijke punt van Mexico bestaat voor een groot gedeelte uit oerwoud. Maar heeft ook een prachtige kustlijn van wit zand, blauw/groen water en palmbomen.

Het boek start met een uitgebreid beschreven kennismaking met dit schiereiland. Daar in het moderne stadje Tulum begonnen de Amerikaanse chefkok Eric Werner en zijn vrouw Mya Henry in mei 2010 aan hun droom; een leven met minder stress en met succes. Ze begonnen een restaurant op een prachtige plek in de openlucht, zodat gasten in de buitenlucht onder een hemel van sterren kunnen genieten van een overheerlijke verse maaltijd. In het boek lees je alles over het begin van dit uniek restaurant.

De uitgebreide verhalen in het kookboek maken het boek extra bijzonder. Verhalen over het eiland, de bewoners, maar ook praktische artikelen over de producten en tips voor de bereiding daarvan. Als je het boek alleen wilt aanschaffen om jezelf te verwennen met nieuwe recepten, ook dan zal je niet teleurgesteld worden! De keuken van Hartwoord trakteert je op een ruime keus aan recepten met Mexicaanse invloeden. Waaronder veel visgerechten, salades, gerechten met kip, varkens-, lams- en rundvlees. Maar je vindt er ook recepten met masa en tortilla’s, lekkere desserts en originele drankjes. Drankjes met fantasierijke namen zoals de Supernova en de Hartwood. De recepten worden duidelijk, stap voor stap beschreven zoals je van een goed kookboek mag verwachten. Wel zal je voor sommige ingrediënten iets verder moeten zoeken dan bij de plaatselijke supermarkt. Zoals bijvoerbeeld in een Mexicaanse winkel of online.

De keuken van Hartwood is een mooie inspiratiebron voor iedere ervaren thuis-kok met belangstelling voor de Mexicaanse keuken.