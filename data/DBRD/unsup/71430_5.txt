Beste heer Van der Voort
Zodra we uw recensie lazen van het boek Sprank van Maurice Kummer, hebben we de andere recensies van de boeken van Maurice er nog eens bij gepakt en inderdaad: u heeft er niets nieuws aan toe te voegen. Eerst een halve pagina zeuren over het feit dat er commerciële winst te halen is uit de genre-aanduiding literaire thriller op het boek staat. Dat heeft helemaal niets met de kwaliteit van het boek te maken en een recensent die daar zijn oordeel (deels) op baseert, weet niet wat literaire kritiek is. Bovendien: zowel in de vorige als in uw recensie wordt duidelijk dat de critici de boeken van Maurice eerder als literair dan als spannend wil aanduiden en in die zin is die genre-aanduiding volkomen terecht.
Voordat u over drie boeken in totaal oordeelt en er maar één van heeft gelezen: doe dan tenminste een beetje moeite. Gif spuien is zo goedkoop. En komt zo snel over als jaloezie.
Wat ons nog het meest bevreemd: u geeft het boek twee sterren. Dat betekent dat het boek een redelijk verhaal heeft en dat kan na uw recensie nauwelijks nog serieus genomen worden. Kloppen uw andere ster-aanduidingen nu wel of niet?
En ja, dit antwoord is van de uitgever, die voor zowel genre-aanduiding als ondertitel, lettertype én omslag in samenspraak met de auteur verantwoordelijk is. En beter nog: er trots op is.