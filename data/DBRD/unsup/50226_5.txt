Hannah gaat samen met haar broer Ben naar Arizona om in het huisje van hun moeder vakantie te vieren. Het huisje ligt aan de rand van een Navajo-reservaat. In het reservaat wonen een aantal jeugdvrienden, waaronder een vriend van haar broer, Josh. Zodra ze hem ziet voelt ze zich meteen tot hem aangetrokken. Hij is erg volwassen, ziet er goed uit en is een beetje mysterieus. Het maakt haar dan ook niets uit dat hij een paar jaar jonger is dan haar.

Al vrijwel meteen wordt Hannah in haar slaap geplaagd door vreemde figuren die haar achtervolgen. Toch lijken haar nachtmerries niet volledig willekeurig, al snel blijkt dat ze droomt over het verleden van de bewoners in het reservaat. Voor ze er erg in heeft gebeuren de vreemde dingen niet alleen in haar nachtmerries, maar ook overdag. Dan pas merkt ze hoe zeer ze verstrikt is geraakt in de strijd tussen liefde en het verleden.

Al eerder heb ik boeken van Jen Minkman gelezen en steeds weer vond ik ze leuk, origineel en verrassend. Dus ook van dit boek had ik hoge verwachtingen. Het boek begint relatief rustig en laat je kennismaken met de Hannah en de mensen om haar heen. Jen Minkman neemt je erna al gauw mee in een wereld van de spirituele geschiedenis van de Navajo. De spannende en intense gebeurtenissen blijven elkaar opvolgen waardoor je gewoon verder lezen moet. Ik moest gewoon weten wat er daarna zou gebeuren!

Het is goed merkbaar dat Jen onderzoek heeft gedaan naar de Navajo bevolking. De belangrijke aspecten van rituelen, heksen en chindi worden goed beschreven en kenmerken de bewoners van het reservaat goed. Dit zorgt er dan ook voor dat je helemaal mee gaat in het verhaal omdat het zo echt aanvoelt. Het is een heerlijk boek met een bijzonder stukje geschiedenis. Het begint misschien iets te rustig maar lees vooral verder, het is het meer dan waard!