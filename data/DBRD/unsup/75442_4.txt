Het is even doorlezen voordat het echt spannend wordt. Het lijkt in het begin alsof Gabriel Allon een vrij eenvoudige moord in het Vaticaan moet oplossen. Alhoewel hij niet meer welkom is in Italië, is hij er toch weer om een Caravaggio te restaureren, maar zoals altijd komt er weer iets tussen. Dat iets is het dode lichaam van een onderzoekster. Ze was bezig artefacten en kunstwerken in kaart te brengen en te zien wat hun herkomst was met het oog op eventuele teruggave. Denk dan aan kunstwerken die tijdens de tweede wereldoorlog gestolen zijn van Joden of aan kunstwerken uit oorlogsgebied als Syrië of Irak indertijd.
Het onderzoek vertakt zich al snel en lijkt een terrorismenetwerk te betreffen. Dat past natuurlijk in de tijdsgeest. Maar het wordt nog erger en gevaarlijker, er staat heel veel op het spel.
Wij, buitenstaander die amper een idee hebben over de strijd in Israël, de bezette gebieden, Jeruzalem, de tempelberg en de moskee die daar staat, de klaagmuur en dergelijke. Het is niet zo simpel als maar een streep trekken op een landkaart en zeggen dat is nu de grens, zo werkt het niet, er zit gewoon teveel geschiedenis aan vast, geschiedenis die geen van beide wil opgeven uiteraard. Vraag me niet hoe het dan wel opgelost moet worden want dat weet ik niet.
Ik heb Daniel Silva pas dit jaar ontdekt en ik vraag me af hoe het komt dat ik niet vroeger boeken van hem gelezen heb, ik ben helemaal verkocht.