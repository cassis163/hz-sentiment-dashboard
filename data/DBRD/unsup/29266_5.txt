Een nachtmerrie wordt waarheid als de ambitieuze bergbeklimmer Joe Simpson onder barre omstandigheden tijdens de afdaling van de Siula Grande (6344m., Peruviaanse Andes) tientallen meters naar beneden valt... en in diepe gletsjerspleet terechtkomt. Wonder boven wonder overleeft hij de val, maar dat weet zijn medebeklimmer Simon Yates niet. Hij gaat ervan uit dat Joe dood is en vervolgt de afdaling naar het basiskamp.

Joe moet zich in zijn eentje zien te redden, met een ernstig gebroken been en zonder eten of drinken. Zijn fysieke, maar vooral emotionele kracht zorgt ervoor dat hij uit de donkere, onheilspellende gletsjer kan komen en weer in de open vrijheid is, onder de warme zon of in koude sneeuwstormen. Maar dat is pas het begin van zijn lange, slopende levensweg terug naar het basiskamp.

'Touching the Void' is een echte klassieker in de wereld van het bergbeklimmen. Zelfs als je nog nooit in de bergen bent geweest, is dit boek een waanzinnig spannend verhaal dat laat zien hoe sterk een mens kan zijn. Als je wilt, dan kun je alles. Diep respect voor Joe Simpson, die in dit boek deze zwarte bladzijde uit zijn leven deelt met de wereld. Zijn pakkende manier van schrijven zorgt ervoor dat je met hem meevoelt, je begrijpt wat hij denkt, ook al is hij langzaam stervende. Het boek grijpt je en je wilt weten: haalt hij het levend - en op tijd - naar het basiskamp?