Brynn, Mia en Summer zijn helemaal gek op het boek The way into Lovelorn. Het boek eindigt echter heel abrupt en de meiden besluiten om een fanfictie van het boek te schrijven. Maar dan wordt Summer vermoord, precies op de manier waarop het in de fanfictie beschreven stond. Al snel worden Brynn en Mia beschuldigd, maar zelfs nu ze vrijgesproken zijn vinden ze geen rust. Vijf jaar later besluiten Brynn en Mia de waarheid van wat er toentertijd gebeurd is te achterhalen.

Ik had nog nooit eerder gehoord van het boek Broken Things van Lauren Oliver. De synopsis van het boek sprak me meteen aan en wat ben ik blij dat ik dit boek gelezen heb!

Het verhaal begint meteen al spannend en mysterieus. Zo luidt de eerste zin: “Five years ago, when I had just turned thirteen, I killed my best friend.” Hierdoor intrigeerde het verhaal me meteen en kon ik het boek niet meer wegleggen. Deze zin wordt uitgesproken door Brynn die vervolgens vertelt dat dit het verhaal is dat de hele stad over hun verspreidt. Ze gaat samen met Mia op onderzoek uit wat er gebeurd kan zijn. Als lezer zelf heb je echt geen idee wat er precies gebeurd is en wie het gedaan kan hebben. Door middel van flashbacks en de fanfictie die de meiden geschreven hebben krijg je wel steeds meer informatie over het verleden, maar pas op het allerlaatste moment vallen alle puzzelstukjes in elkaar. Het is erg knap hoe de auteur het heden en verleden door elkaar heeft weten te vlechten met tussendoor ook nog eens citaten uit het boek The way into Lovelorn en citaten uit de fanfictie. Zowel de flashbacks naar het verleden als de citaten passen elke keer heel goed bij het hoofdstuk dat je aan het lezen bent. Het is knap hoe de auteur die in elkaar heeft gevlochten.

Daarnaast zijn de twee hoofdpersonen, Brynn en Mia, beiden onwijs interessant. Zo zit Brynn expres al jaren in een afkickkliniek om maar niet onder de mensen hoeven te komen die denken dat zij de moord heeft gepleegd. En we hebben Mia, die thuis bij haar moeder woont die sinds de dood van Summer een verzamelwoede heeft gecreëerd. Hierdoor staat het hele huis vol met spullen. Zo erg zelfs dat het huis bijna onbegaanbaar is geworden. Brynn en Mia gaan op hun eigen manier om met de dood van hun vriendin en de beschuldigingen die ze daarna op zich hebben kregen. Doordat het vanuit beide perspectieven geschreven is, krijgen beide personages veel diepgang en komen ze allebei echt tot leven.

Eenmaal aangekomen bij de climax stelt deze gelukkig niet teleur! Het is zowel geloofwaardig als verrassend waardoor je met een tevreden gevoel achterblijft. Daarnaast is het einde van dit boek zo ontzettend uniek dat ik met kippenvel achterbleef. Het einde van Broken Things is niet alleen onwijs gedurfd, maar het is ook nog eens een perfect einde voor dit verhaal. Ik kan niet anders dan het boek 5 sterren geven.