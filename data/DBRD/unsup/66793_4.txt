Het succesvolle boek 'Verkikkerd', waarin de lezer voor het eerst kennismaakt met Lucy en de nerds uit haar studentenflat, wordt opgevolgd door 'Verslingerd'. Het verhaal wordt opgepikt na de zomervakantie; Lucy en Kikker zijn verliefder dan ooit en ook de andere studenten zijn terug van weggeweest.

Lucy’s vertrouwen in Kikker wordt zwaar op de proef gesteld als de bekende - en vooral bloedmooie - zangeres Laura een liefdesduet met Kikker opneemt. Wanneer Lucy zelf erg veel tijd spendeert aan haar succesvolle beautyblog en soms niet weg te slaan is van haar smartphone, vertonen zich al snel de eerste scheurtjes in haar liefdesleven. Ondertussen heeft Lucy haar handen vol aan verschillende vrienden met de nodige problemen, haar onhandelbare zusje én een gespannen thuissituatie. Het verhaal is als een tikkende tijdbom, die jou als lezer voortdurend in z’n greep houdt.

Hoewel er ontzettend valt te genieten van Verslingerd, komt dit vervolg moeilijker op gang dan haar voorganger. Een puntje van kritiek is de hoeveelheid verhaallijnen; er gebeurt teveel op verschillende vlakken. Beter was het geweest als al deze verhaallijnen waren beperkt tot de meest noodzakelijke, waarbij de blijvertjes tevens diepgaander hadden kunnen worden uitgewerkt. Het zijn namelijk niet de minste onderwerpen die Jonkman aansnijdt. Tegelijk is het wel verfrissend dat de jonge auteur zulke zware realiteit met een knipoog in het boek verweeft. Het zijn onderwerpen die ons allemaal – van jong tot oud – zouden kunnen overkomen, en dat maakt het boek écht.

Jonkman onderstreept met dit boek maar weer eens wat een talent ze is. Wie haar op social media volgt, weet al dat zij een ontzettend goed gevoel voor humor heeft en dat lees je terug in haar boek(en). Jonkmans schrijftechniek is bovendien feilloos; de dialogen zijn vlot, de personages kloppen en de chemie is voelbaar. Een talent waar we nog veel van zullen horen.