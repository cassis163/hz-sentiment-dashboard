Wie denkt dat verhalen niet tot leven komen op papier zit fout. Want sommige personages raken je tot in je ziel en laten niet meer los. Louisa Clark is er daar eentje van. Al vanaf de kennismaking in ‘Voor jou’ heeft ze mijn hart gestolen. Wát een uniek personage is deze wervelwind. Jong en onbesuisd, grappig en innemend. In het eerste boek ervaart Louisa hoe het is om een grote liefde te vinden en verliezen, tranen met tuiten heb ik gehuild……wát een mooi verhaal. En dan die film…..alles kwam tot leven en dat met de juiste acteurs die deze rollen op het lijf geschreven waren. In het tweede boek ‘Een leven na jou’ probeert Louisa haar leven op te pakken, het verlies van Will een plekje te geven en vooral te leven zoals hij haar gevraagd heeft te doen; met volle teugen. In dit derde deel gaat het vooral om Louisa zelf. Ze woont en werkt nu in New York, heeft iemand leren kennen en moet bij zichzelf te rade gaan of dit een kans van slagen heeft. New York is een leuke verandering, maar haar hart ligt nog steeds in Engeland. Ook het feit dat ze nu weer voor iemand moet zorgen haalt het beste in haar naar boven, het lijkt telkens weer op haar pad te komen. Maar denkt Louisa wel genoeg aan zichzelf? Vergeet ze niet iets?

Ook nu begeeft Louisa zich in de wereld van de rijken, iets dat ze voor Will op haar pad kwam totaal niet kende. Ze weet zich inmiddels goed in deze kringen te gedragen maar verliest zichzelf, wie ze écht is, niet uit het oog. Louisa kan dat ook niet, ze is nu eenmaal wie ze is en daarmee wint ze veel mensen voor zich. Ook nu. Daarbij kent ze ook de keerzijden van rijkdom, de betrekkelijkheid van het leven is haar niet onbekend. En dat komt mooi naar voren, subtiel maar het is er wel.

Het verhaal komt wat langzaam op gang maar eenmaal aan het lezen is wegleggen moeilijk, het ideale boek om uit een leesdip te komen! Je wordt helemaal meegezogen in het enthousiasme en kleurrijke persoontje van Louisa en wat ze allemaal meemaakt. De ups en downs van zichzelf maar ook bijvoorbeeld van Mevrouw Gopnik maken dat je blijft lezen. Sommige dingen doen je lachen om vervolgens een brok in je keel te krijgen, dat is zo typisch voor de boeken van Moyes.

‘Voor mij ‘ is ontroerend, mooi en bevat vaak herkenbare emoties in een heerlijke roman. Deze serie is een must voor de echte romanlezers. Jojo Moyes is een ware kunstenaar als het op haar boeken aankomt. Al vanaf een van haar eerste boeken ben ik liefhebber van haar werk, en dus zijn al haar boeken dan ook gelezen. Het ene boek spreekt qua herkenning iets meer aan dan het andere maar ze hebben allemaal gemeen dat ze je niet onberoerd laten. Of het nu gaat om een liefdesverhaal met op de achtergrond een strijd om het milieu (Walvisbaai) of een schrijnend oorlogsverhaal (Portret van een vrouw), Moyes kan naar mijn mening alles schrijven. Dit derde deel met Louisa Clark is ook weer puur genieten. Haar karakteristieke personage is innemend en gewoon zó ontzettend gemakkelijk voor te stellen, ze zou je beste vriendin kunnen zijn, je zou het willen! Ze bezit mooie karaktertrekken, ze is zorgzaam, lief en naïef op de goede manier en vooral erg sociaal. Té soms, voor haar eigen bestwil. En dat is dan ook zo mooi om te lezen dat ze een persoonlijke groei doormaakt in deze drie delen. Aan te raden is dan ook om de avonturen van Louisa vanaf het begin te lezen, deze delen los van elkaar lezen is eerlijk gezegd zonde. Het einde van dit boek sluit een mogelijk vervolg niet uit maar gevoelsmatig is het verhaal van Louisa nu wel rond. Een potentiële valkuil zou kunnen zijn dat het personage zijn charme gaat verliezen maar aan de andere kant is Louisa een van de weinige personages die zo aanspreken dat je er eigenlijk ieder jaar wel een boek van wilt lezen. Dus ja, ‘Voor mij’ is weer een voltreffer. 4 dikke sterren!