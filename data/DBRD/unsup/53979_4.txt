Een hele tijd geleden heb ik, van de lieve mensen bij Uitgeverij Unieboek | Het Spectrum, dit boek (gesigneerd!) mogen ontvangen. Bedankt hiervoor! Omdat mijn to-read stapel tot aan mijn plafond reikte en er een aantal andere pareltjes voorrang hadden, duurde het een tijdje tot ik aan Test. begon. Om eerlijk te zijn ben ik niet heel erg fan van Nederlandse Young Adults (en dan bedoel ik Nederlands geschreven YA, niet vertaald!). Op de een of andere manier pakken mij die niet zoals Engelse of Amerikaanse en vind ik het al snel ongeloofwaardig. Ook dat was een reden dat ik het lezen van Test. uitstelde, maar uiteindelijk pakte ik hem toch op.

Het verhaal volgt Elvis Long, een doodnormale 15-jarige die geniet van zijn zomervakantie. Totdat hij naar buiten loopt om af te spreken met een vriendin en hij een briefje in zijn handen gedrukt krijgt. De boodschap: “Dit is een test. We hebben je vader. Vertel het aan niemand anders teken je zijn doodsvonnis.” Van de ontvoerders krijgt hij 7 dagen de tijd om een aantal criminele opdrachten uit te voeren. In de hoop zijn vader vrij te krijgen, speelt hij het spel mee.

Het boek begon meteen super spannend en riep veel vragen bij me op. Om die reden wil je door blijven lezen. Waarom moet Elvis dit allemaal doen? Waarom hebben ze zijn vader en zal hij weer veilig thuiskomen? Mirjam heeft er een ontzettend modern boek van gemaakt door het game-element dat ze er in heeft verwerkt en alle technologische snufjes die je tegenkomt. Alleen ergerde ik me suf aan het overmatig gebruik van het woord ‘smartphone’. Jongeren noemen hun ‘smartphone’ echt niet altijd hun ‘smartphone’ maar gewoon ‘mobiel’.

Desondanks heb ik me heel erg vermaakt met het lezen van dit boek. Het einde was voor mij erg onverwacht en goed gevonden. Het deed me zelfs denken aan mijn favoriete boek Ready Player One! Nou, dan is het een goed boek kan ik je vertellen! Een leuk feitje waar ik later pas achter kwam: de titels van de hoofdstukken zijn titels van Elvis Presley liedjes. Hoe cool is dat?! Mirjam heeft met Test. een heel originele, vlot lezende, moderne, Nederlandse Young Adult weten te schrijven die zelfs mij heeft weten te overtuigen!