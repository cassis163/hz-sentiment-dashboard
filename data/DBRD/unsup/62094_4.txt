Na Mattias van Peter Zantingh is het gevoelige verhaal beschreven vanuit acht personen rond de persoon Mattias die overleden blijkt te zijn al voordat het verhaal begint. Je krijgt een inkijk in hoe zijn vriendin, zijn beste vriend, zijn moeder, zijn grootouders en nog enkele andere personen na zijn dood proberen verder te gaan met hun leven. En langzamerhand wordt jou als lezer duidelijk wie Mattias precies was, hoe hij leefde als dromer en grote liefhebber van muziek en wat de oorzaak van zijn overlijden is geweest.
Na Mattias is een gevoelig, meeslepend verhaal, juist zo bijzonder omdat je Mattias beter leert kennen door de verschillende invalshoeken vanuit die acht personen. Veel emoties komen langs, verdriet, eenzaamheid, schuldgevoel. Als je het boek uit hebt, is veel op zijn plaats gevallen, maar het boek blijft je nog lang bezighouden door de subtiele, sobere en gevoelige manier van verwoorden van dit thema. Zoiets maakt indruk!
Ik waardeer dit boek met vier sterren.