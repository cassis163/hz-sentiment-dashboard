Geluk zit soms in de kleine dingen. De glimlach van een buur die je op straat tegenkomt, een uurtje naar de fitness, een filmpje meepikken of lekker een namiddagje kliederen met verf. We kunnen het overal vinden, maar besteden er soms gewoon te weinig tijd aan. In Nederland en België blijken we redelijk gelukkig te zijn, maar het kan natuurlijk altijd nog beter. Hoe verhoog je jouw geluksgevoel? Op die vraag probeert het boekje Geluk is D.O.M. een antwoord te bieden.  

Er wordt uitgegaan van drie bouwstenen voor geluk: doelen, oplaadpunten, mensen. Deze punten worden een voor een besproken. Zo gaat het in het eerste deel bijvoorbeeld over intrinsieke doelen, gebruikmaken van je sterke eigenschappen en in hoeverre geld een rol speelt bij het vinden van geluk. Het tweede deel schenkt aandacht aan stress, genieten, herinneringen en verschillende manieren om jezelf weer op te laden. Het misschien wel belangrijkste element wordt bewaard tot op het einde en raakt onderwerpen aan zoals contacten leggen en onderhouden, humor gebruiken en complimentjes geven.  

Het boek is geschreven in eenvoudige en behapbare taal. De tekst is luchtig gehouden, maar wel to the point. Auteur Patrick van Hees gaat dan ook nergens diep in op de neurologische aspecten achter een geluksgevoel, maar beperkt zich tot het aanreiken van handvaten en het geven van heldere tips. Doorheen het boekje komen een aantal mensen aan bod die aangeven hoe zij concreet hun eigen geluk hebben ervaren of het geluksgevoel weten te verhogen en de pagina’s worden hier en daar opgeleukt door een citaat. Verder is de vormgeving erg compact. Het boek is klein en ook de tekst is niet al te groot gedrukt. Door het spelen met lettertypes en een goede regelafstand oogt het wel prettig.  

Het is begrijpelijk dat de auteur ervoor gekozen heeft om niet heel de tekst te voorzien van bronvermeldingen. Dit verhoogt de leesbaarheid. Achteraan is een bronnenlijst opgenomen. Wat opvalt is dat er helaas niet zoveel concrete wetenschappelijke artikelen in opgenomen zijn. Jammer voor een boek dat aangeeft onder meer te steunen op resultaten uit wetenschappelijk onderzoek. Boeken van mensen uit de praktijk en mensen die hun eigen onderzoekservaringen delen zijn er dan wel weer talrijk terug te vinden en gezien ook Geluk is D.O.M. zich eveneens richt op de praktijk, is het door de vingers te zien. De schrijver bouwt aan de hand van de drie bouwstenen een degelijk en sterk verhaal op rond geluk, en dit zonder te beweren de ultieme waarheid in pacht te hebben. De hoofdstukken vullen elkaar mooi aan en de informatie hangt voldoende samen zonder veel overlappingen.  

Auteur Patrick van Hees schreef eerder de roman De geluksprofessor, over een professor die na een grote tegenslag in Cambridge op zoek gaat naar het geheim achter geluk, en het non-fictie boek De geluksoma, waarin hij gelukstips deelt die hij terugzag bij zijn bijna 100-jarige oma Eefje.  

Geluk is D.O.M. is het soort boekje dat ideaal is om cadeau te geven aan mensen die een jachtig leven leiden of die wat meer geluksgevoel zouden kunnen gebruiken. Het kan in kleine stukjes worden gelezen, is bruikbaar en vraagt niet veel inspanning van de lezer.