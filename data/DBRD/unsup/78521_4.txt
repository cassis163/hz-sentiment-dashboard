Dit is het twintigste boek over Harry Bosch en het vervolg op The Wrong Side of Goodbye van vorig jaar. Met Renee Ballard in de hoofdrol in The Late Show begon Michael Connelly dit jaar een nieuwe serie. Two Kinds of Truth laat zien dat de rol van Harry Bosch nog lang niet is uitgespeeld.
Bij Harry Bosch verschijnen Lucia Soto, zijn ex-collega bij de LAPD, vergezeld van Bob Tapscott, Lucia's nieuwe collega, en Alex Kennedy, de adjunct-DA. Ze vertellen hem dat Preston Borders' zaak op verzoek van zijn nieuwe advocaat opnieuw bezien wordt. Borders zit al 30 jaar in de dodencel omdat hij dankzij het onderzoek door Bosch veroordeeld is voor de moord op Danielle Skyler. Nu DNA-technologie beschikbaar is, is nagegaan of Borders inderdaad de dader is. Gebleken is dat het op de vrouw gevonden DNA niet van Borders, maar van de inmiddels overleden seksdelinquent Olmers afkomstig is. Over negen dagen zal een rechtszaak plaatsvinden, waarna Borders zal worden vrijgelaten en waarbij zal blijken dat Bosch bij het onderzoek naar Borders buiten zijn boekje is gegaan. Tijdens het gesprek wordt Bosch die nu voor het San Fernando Police Department werkt, weggeroepen. Een vader en zoon die in een apotheek werken, zijn doodgeschoten. De vrouw van het gezin vertelt dat de zoon onlangs een klacht bij een medische commissie heeft ingediend. Harry Bosch heeft plots twee spoedeisende zaken op zijn bordje.
De hoofdpersoon, Hieronymus (Harry) Bosch, is een oude man geworden. Vijfentwintig jaar geleden begon hij als een eigenzinnige detective bij de politie van Los Angeles en onderzocht toen in The Black Echo de moord op een ex-collega die net als hij 'tunnelrat' in de Vietnamoorlog was geweest. Op dat moment was Bosch al begin veertig, een non-conformist, die goed wist wat hij wilde. Voor hem zijn het de mensen die er toe doen. Hij strijdt voor slachtoffers en voor gerechtigheid. Dit vindt hij belangrijker dan de regels en voorschriften van zijn superieuren. Nu, een kwart eeuw later, is Bosch vrijwilliger voor de kleine politie-eenheid van San Fernando. Bosch mag dan een stuk ouder zijn geworden, maar het ontbreekt hem nog steeds niet aan werklust, initiatief en vindingrijkheid.
Veel van het eerste verhaal over de oude moordzaak vindt plaats in Bosch's gedachten. Het gaat over oude feiten zonder dat er veel gebeurt. Het bevat uitgebreide beschouwingen over onder meer het in de revisie van de moordzaak te hanteren bewijs. Dit deel van het verhaal komt daardoor statisch over. Personages uit eerdere delen helpen Bosch, zoals de halfbroer van Bosch, Mickey Haller, en Hallers onderzoeker, Cisco.
Het tweede verhaal over de dubbele moord in de apotheek is een thriller, vol actie. Het tempo van dit tweede verhaal is vele malen sneller dan dat van het eerste. Terwijl de twee zaken niet aan elkaar gerelateerd zijn, be√Ønvloedt de een de ander met bijna catastrofale gevolgen. Connelly weet op meesterlijke wijze beide verhaallijnen te verweven.
Het mysterie in het eerste verhaal en de actie in het tweede verhaal houden de lezer geboeid. Het mysterie in Two Kinds of Truth heeft niet de complexiteit van Connelly's beste boeken. Het meest intrigerende deel van het verhaal begint wanneer Haller het podium betreedt in de rechtszaal, waarna hij het Amerikaanse juridische systeem ingenieus weet te doorgronden en dit vervolgens op geraffineerde wijze gebruikt om het door hem beoogde doel te bereiken.
De titel van het boek is het begin van een quote van Raymond Chandler (de inspirator voor Connelly om te gaan schrijven): 'There are two kinds of truth: the truth that lights the way and the truth that warms the heart. The first of these is science, and the second is art.'
Hoewel Harry Bosch ouder wordt hoeven lezers zich geen zorgen te maken over het mogelijke einde van deze serie boeken. Connelly schrijft over Bosch nog altijd op een wijze die ontzettend boeit. Hij krijgt het voor elkaar om een al ingewikkeld verhaal nog gecompliceerder te maken om uiteindelijk tot een prachtige ontknoping te komen.