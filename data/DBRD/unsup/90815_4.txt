'De dichter als vakman' is een heruitgave van ' Ars poetica', het klassieke werk van Horatius waar hij door middel van een lang gedicht zijn kennis over de poëzie deelt. Zijn doel is de jonge dichters van zijn tijd mee te brengen wat in zijn ogen een gedicht goed maakt. Deze vertaling van Piet Schrijvers wordt ‘geprezen om zijn veelzijdigheid en stijl’ en is opgenomen in de bundel Verzamelde gedichten waar alle dichtwerken van Horatius’ zijn samengebracht.

Gedichten moeten leren, vermaken en meeslepen. ‘De stilistische vormgeving moet passen bij het onderwerp, de karaktertrekken van optredende personages moeten harmoniëren met hun leeftijd en afkomst, hun woorden met hun emoties (…) en het werk als geheel, redevoering of gedicht, moet zich aanpassen aan de auteur, zijn publiek en de situatie waarin het wordt gepresenteerd,’ aldus Schrijvers in het nawoord.

Laat ik voorop stellen dat mijn doel al lezende snel veranderde van ‘poëzie leren begrijpen’ naar ‘genieten van een stuk geschiedenis dat ik zonder scholing of begeleiding niet zou kunnen plaatsen’. In de Ars poetica wordt veel gebruik gemaakt van metaforen van in die tijd bekende verhalen, maar gelukkig is daar een verklarende woordenlijst voor opgenomen.

Bij vlagen is de Ars poetica hilarisch door het immense contrast in tijdsgeest. Denk aan de rijken die omschreven worden als ‘de bezitters van paard, naam en geld’ versus de armen, het ‘nootjes-kopende publiek’ zonder smaak. Dit brengt je terug naar een tijd die zo ver van de onze staat dat het even fascinerend als schertsend overkomt.

Dat Horatius pleit voor vakmanschap is wellicht iets waar we weer aan herinnerd mogen worden. Volgens Horatius schrijf je als dichter (maar dat is nu ook toepasbaar op prozaïsten) voor je publiek, maar dat is geen vrijbrief om flut te schrijven. De literair criticus is voor hem dan ook iemand die al voor publicatie de kunstenaar op zijn fouten wijst om hem verder te helpen.

Het nawoord van Piet Schrijvers is een verheldering: hij schetst een summier maar duidelijk beeld van Horatius’ tijd en werk, waarbij hij betekenissen blootlegt die mij waren ontgaan. En dat waren er veel. Vakkundig en helder vertelt Schrijver de lezer wat nodig is om het gedicht te plaatsen.

'De dichter als vakman' is een boeiende heruitgave van een klassiek werk dat door zijn nawoord de glans krijgt die het verdient.

Deze recensie verscheen eerder op www.alexhoogendoorn.nl