David Lawrence heeft al triomfen gevierd met The Dead Sit Around in a Ring (Vier doden in een kring), Nothing Like the Night (Zwarter dan de nacht) en Cold Kill (titel), en deze triomf gaat onstuitbaar verder met Down Into Darkness.

Op een warme herfstdag wordt het lichaam van een jonge vrouw gevonden, naakt, opgehangen in een boom in het park. Op haar rug met zwarte viltstift de woorden: Dirty girl. Stella Mooney krijgt de ‘vererende’ opdracht de zaak op te lossen, en al snel lijkt het of er een spoor leidt naar de Herfield Estate, de treurige en misdadige wijk waar ze is opgegroeid. Al bij het eerste bezoek aan de vrouw van wie ze denken dat ze de moeder moet zijn van het dode meisje, wordt Stella op brute wijze geconfronteerd met haar verleden. Dat kan ze slecht gebruiken omdat haar relatie met John Delaney de goede kant uitgaat en Stella zelf geestelijk in iets rustiger vaarwater komt. Niet veel later wordt een tweede dode gevonden waar de moordenaar een ‘handtekening’ heeft achtergelaten: Filthy coward staat er op de arm van de man die dood in het park wordt gevonden. Een derde, zeer onverwachte, dode brengt de zaak in een stroomversnelling. Stella vecht tegen de tijd, zowel haar eigen verleden tijd als de huidige tijd, als de moorden elkaar sneller op te lijken volgen.

Ook Down into Darkness zit weer ijzersterk in elkaar. De lezer wordt mét Stella en haar collega’s heel lang in het ongewisse gelaten over het motief voor de misdaden. Wat de lezer voor heeft op Stella is dat David Lawrence ons ook laat kennis maken met de moordenaar. Die moordenaar krijgt in het verhaal net zo veel mee als de andere hoofdpersonen: een gezicht, een stem, een karakter. Maar waar Stella gaandeweg de zaak steeds dichter bij de oplossing van het raadsel komt, en ook de weg weet te vinden tussen de machinaties van haar moeder door, zien we hoe de moordenaar steeds meer zijn grip op de werkelijkheid verliest. Even is er nog hoop, maar Lawrence weet hoe hij de lezer bij de les moet houden, en de hoop vervliegt. Een ijzersterk vierde deel in deze serie waarmee Lawrence zijn oude en nieuwe fans een groot genoegen doet. (Door: Jannelies Smit)