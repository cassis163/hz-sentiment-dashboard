Een nieuw naslagwerk is bij Maven Publishing van de persen gerold. Met Hoe verzinnen ze het? duikt publicist Jaap Toorenaar in de wereld van de copywriter en praat hij met diverse bedenkers die betrokken zijn bij de meest onvergetelijke reclames en slogans aller tijden. In het boek komen niet alleen de meest bekende spotjes voorbij, ook geeft Toorenaar een spoedcursus slogans verzinnen, heeft hij het over vroeger toen reclame nog niet commercieel was, bespreekt hij de top 100 meest gebruikte reclamezinnen en de meest bekende reclame melodieën. Deze vier aardigheidjes noemt de schrijver pauzenummers. De verhalen die afkomstig zijn van de mensen die hij voor dit boek geïnterviewd heeft, zijn stuk voor stuk opmerkelijk. Van serieuze reclames die tot stand zijn gekomen, tot de meest verbazingwekkende spotjes waarvan je nu zou denken hoe ze dat voor elkaar hebben gekregen. Het is een vermakelijk naslagwerk dat ook een kijkje in de wereld van de copywriter geeft en is dan niet alleen geschikt voor als je al in het reclamevak zit, maar ook voor als je van plan bent de reclame in te gaan.