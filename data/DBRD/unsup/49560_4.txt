Afrit Akersloot van Carola Houtekamer en Freek Schravesande
Een reis langs plaatsen waar niemand de baas is.

Tien jaar lang hingen NRC-journalisten Carola Houtekamer en Freek Schravesande rond in het land. In een hotel, een volksbuurt, bij een kerncentrale, op een camping, een industrieterrein en een luchthaven. Op de achterflap staat: wie Afrit Akersloot leest, leert de grijze vlekken op de kaart kennen.

Hoe toevallig kan het zijn: ik las het eerste hoofdstuk Een week rondhangen in een hotel aan de snelweg, dat speelde in het Van der Valk hotel in Akersloot. Ik logeerde in Van der Valk in Nieuwerkerk a.d. IJssel. Keek ineens met andere ogen naar het reilen en zeilen in een hotel. Op de kamer lag een tijdschrift van Van der Valk, waarin verschillende personen van de familie vertellen over hun leven. Een hele grote familie met allemaal voor ogen het de klant zo prettig mogelijk te maken.

Ook heel interessant is het om te lezen hoe de verschillende afdelingen op Schiphol functioneren.
Het verslag van de Haagse volksbuurt Spoorwijk vond ik boeiend. De schrijvers laten zien wat daar allemaal gebeurt, maar ook hoe hecht die gemeenschap is.

Ik zal me nu, rijdend over een industrieterrein ook gaan afvragen: wat gebeurt hier echt?

Ik vond het een leuk boek om te lezen, heel afwisselend en boeiend en soms met wat onderkoelde humor geschreven. Er zullen vast nog veel meer plekken te beschrijven zijn, dus misschien: wordt vervolgd? Ik kijk er naar uit.