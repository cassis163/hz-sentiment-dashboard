Met de invalide forensisch rechercheur Lincoln Rhyme vergaarde Jeffery Deaver al eerder succes. The bone collector (Tot op het bot), verfilmd met Angelina Jolie als Amelia Sachs en Denzel Washington als Lincolm Rhyme gaf hem de bekendheid waar je als auteur alleen maar van kunt dromen. Fans van zijn boeken kijken reikhalzend uit naar het verschijnen van een nieuwe titel.
Met zijn verhalen heeft hij de titel Meesterlijk manipulator opgeëist. Steeds weet hij de lezer geboeid te houden, tot de laatste bladzijde toe. Want een zaak is voor hem pas echt opgelost als alle eindjes met elkaar verbonden zijn, en inderdaad, soms is daar de laatste pagina voor nodig om het te bewerkstelligen.
De slaappop, de tot de verbeelding sprekende veertiende titel die op de Nederlandse markt is verschenen, lijkt daar niet van af te wijken.
De kinesica expert Kathryn Dance, eerder door Lincoln Rhyme uitgenodigd in een andere zaak, moet Daniel Pell ondervragen. Pell is veroordeeld tot levenslang nadat hij de hele familie Croyton heeft uitgemoord, op de dochter Theresa na.
Tijdens dit verhoor blijkt Pell over dezelfde gave te beschikken als Kathryn, namelijk het bijna feilloos kunnen inschatten of een antwoord waarheidsgehalte heeft of niet. Kort na dit gesprek ontsnapt Pell, een bloedbad achter zich latend. Ondanks het feit dat Kathryn geen opsporingambtenaar is, krijgt ze toch de leiding over het opsporingsteam. Al snel tonen sporen aan dat Pell van buitenaf is geholpen bij de voorbereiding van zijn uitbraak.
Het vreemde aan zijn ontsnapping is dat hij in de omgeving blijft hangen ware het alsof hij een paar rekeningen te vereffenen heeft alvorens naar veilige oorden te vluchten. Voor Katryn begint de schier onmogelijke taak om uit te vinden wat de gedachtegang van deze moordmachine is, wil ze hem uiteindelijk één stap voor kunnen zijn. Dat zij hiervoor Lincoln Rhyme raadpleegt is niet alleen leuk maar past ook volledig in het verhaal.
De meester van de manipulatie, het is hem weer gelukt. In een wervelend en opzwepend verhaal weet hij de lezer vast te nagelen aan zijn verhaal. Een verhaal waarin list, bedrog, moord en intriges hoogtij vieren. Fileermessen worden uit de kast gehaald, het is er allemaal. De lezer wordt geen moment rust gegund. Het begin van het verhaal is spannend en Deaver weet die spqanning schijnbaar moeiteloos, vast te houden tot het einde toe. En dat is in dit geval 430 paginas ver weg.
De slaappop is een meesterwerk dat zo uit de pen van de master of suspense, Hitchcock, gevloeid had kunnen zijn. Een feilloos script voor een film die gelijkwaardig is aan Tot op het bot. Alles klopt in dit homogene verhaal. Alleen komen een kleine tien tekstfouten extra vergroot naar voren. Dat is het enige dat in de Nederlandse versie uit de toom valt.