Ik ben graag met deze kinderen meegereisd naar het verleden. Het was een heerlijk avontuurlijke en spannende reis, een reis waar je op iedere leeftijd wat van kunt opsteken.

Voor in het boek een stuk over 'De legende van de Hemelrijders' dat in het kort beschrijft waar de serie over gaat. Spannend...!

Dit verhaal 'De Tijdwachter' begint met een stukje dat Valerie op 29 februari in haar dagboek schrijft over de voorafgaande maanden. Ze schrijft ook dat ze naar het Museum van de Oude Kunsten zullen gaan.
Ik zat meteen weer in het verhaal en bleef maar doorlezen. Het was moeilijk om het boek weg te leggen, ondanks mijn leeftijd. Al in het tweede hoofdstuk stijgt de spanning weer;
'Jullie zijn goed op weg,' zei een zware mannenstem opeens vanuit het niets. 'Maar de weg is nog lang en vol gevaren. Vergeet niet achterom te kijken, want het begin is het belangrijkste van alles.'

Michael Reefs weet heel beeldend te schrijven, waardoor je gevangen blijft zitten in het verhaal.
Dat is geen straf, in dit geval.
Het spannende wordt vaak vermengd met iets magisch, iets waar je niet direct je vinger op kan leggen, het lijkt soms wat ver gezocht maar het wordt duidelijk wanneer je verder leest. Dan klopt het weer helemaal.
Er is gezonde spanning aanwezig, niet te heftig, maar geschikt voor de beoogde leeftijd (en ouder).

Het verhaal zit heel goed in elkaar, waardoor het boeiend blijft tot het einde.
Dat is een open einde, en dat maakt dat ik heel benieuwd ben naar april, naar het volgende deel van deze spannende avonturenserie waarin fantasy zeker niet ontbreekt.

Ik heb dit boek heel graag gelezen en waardeer het met 5/5 sterren.
Ga alsjeblieft zo door, Michael Reefs!