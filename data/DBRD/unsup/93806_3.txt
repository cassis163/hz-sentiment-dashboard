Deze roman van Marnix Peeters draait om het boek “In elke vrouw schuilt haar moeder”, dat gravin Van de Cloot, geholpen door de Nigeriaanse Jenesepa (die de Nederlandse taal perfect beheerst) aan het schrijven is. Zij beschrijft daarin haar visie op de vrouw. Daaromheen heeft Peeters een bizar verhaal geschreven over de entourage van de gravin, dat een hecht maar wereldvreemd gezelschap vormt. Dat maakt haar omgeving wantrouwend en vijandig. Er zijn dus de nodige verwikkelingen en problemen die het hoofd geboden moeten worden.
Die uitgangspunten zouden een humoristisch boek moeten opleveren, maar dat valt helaas tegen. Hoewel het Vlaamse taalgebruik, in ieder geval voor de Nederlandse lezer, zo nu en dan vermakelijk is, en de tirades van huishoudster Helga Glatzer-Schneeberg heerlijk zijn om te lezen, blijft het boek toch steken in goede bedoelingen. Als verhaal schiet het te kort en qua humor biedt het te weinig. Zelfs de visie die de gravin in haar -fragmentarisch terug te lezen- boeken neerlegt, boeit onvoldoende.
Voor wie tegen wat grof taalgebruik kan, is het desondanks een boek dat vlot geschreven is en lekker leest.