De droogte is de debuut thriller van Jane Harper. In Australië staat het boek op nummer 1 en ook de filmrechten voor dit boek zijn al verkocht. Het boekt lijkt een ware ‘hype.’ Dit maakt mij erg nieuwsgierig naar dit boek en ik was dan ook erg blij toen ik werd uitgekozen om dit boek te lezen voor de Hebban buzz.

Aaron Falk, politieagent in Melbourne, keert na jaren van afwezigheid, weer terug in zijn geboortestadje Kiewarra voor een begrafenis. Het is de begrafenis van zijn vroegere beste vriend Luke Hadler en zijn vrouw en kind. Het lijkt te gaan om een familiedrama waarbij Luke zijn vrouw en kind heeft omgebracht en daarna zichzelf. Falk wordt in het stadje met de nek aangekeken. Twintig jaar geleden is Aaron samen met zijn vader uit het stadje gevlucht, nadat iedereen dacht dat hij iets te maken had met de dood van zijn vriendin Ellie Deacon. De mensen in het stadje denken nog steeds dat Aaron een moordenaar is en doen er dan ook alles aan om hem zo snel mogelijk weer weg te jagen uit Kiewarra. Aaron besluit echter wat langer in het stadje te blijven om te onderzoeken of Luke echt zijn eigen gezin heeft omgebracht of dat er misschien meer aan de hand is in Kiewarra, het stadje dat al jaren geteisterd wordt door een enorme droogte en waar niemand gelukkig schijnt te zijn. Is Luke werkelijk een moordenaar of komt Aaron iets op het spoor? Lukt het Aaron ook om zijn eigen naam te zuiveren en de dood van Ellie Deacon op te lossen?

Harper is erg goed in het beschrijven van de sfeer in het boek. Je waant je helemaal in het kurkdroge plattelandsstadje Kiewarra, waar mensen al jaren vechten voor hun bestaan. Je voelt de zinderende hitte en de bijbehorende spanningen tussen de verschillende mensen in het stadje. Welke drama’s hebben zich hier allemaal afgespeeld? Iedereen lijkt een geheim te hebben. Stukje bij beetje ontrafeld Harper al deze geheimen. Via schuingedrukte stukken in het boek kom je steeds meer te weten over het verleden, 20 jaar geleden, maar ook recent voor de dood van de Hadlers. Zo wordt voor de lezer steeds meer duidelijk en blijkt het einde van het verhaal toch nog een kleine twist te hebben.

De droogte is een boek dat blijft boeien omdat je graag de oplossing van alle mysteries wilt weten. Echt spannend is het boek niet en het verhaal kabbelt in een rustig tempo voort. Het boek is het echter wel waard om te worden gelezen. De sfeerbeschrijvingen, de karakters en de mysteries rondom het stadje Kiewarra maken dat je dit boek wil uitlezen. 4*.