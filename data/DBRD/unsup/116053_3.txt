Een van de eerste dingen die de nieuwe gouverneur doet, is het opzetten van een Task Force voor vermiste personen. Samen met vier collega’s gaat luitenant Evie Blackwell aan de slag om de cold cases in de staat Illinois op te lossen. Evie gaat op zoek naar Jenna, een vermiste studente. Ze probeert te achterhalen wie Jenna was, wat er gebeurd is en waar ze nu is. Ze werkt samen met David die zich bezighoudt met de verdwenen privédetective Saul. Met een frisse blik beginnen ze aan het onderzoek. Ze houden alle opties open, praten met mensen uit de omgeving en proberen alle feiten op een rijtje te krijgen.

Terwijl heel Nederland in de ban is van onze eigen cold case Nicky Verstappen, waarbij na twintig jaar een verdachte is opgepakt, vertelt dit boek hoe zo’n onderzoek wordt aangepakt. Evie en David beginnen met een paar kleine feitjes en gaan alle mogelijkheden langs. Soms overlappen situaties elkaar. Een andere keer is er sprake van een toevallige samenloop van omstandigheden die het onderzoek verder helpt. Spannend vond ik het verhaal niet echt. Het was meer een puzzel die opgelost moest worden. Gelukkig kwam ook het privéleven van Evie en David ter sprake. Het geloof kwam realistisch naar voren. Koud spoor is het vervolg op Zwart water.