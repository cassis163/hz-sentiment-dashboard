Liza Marklund (1962, Zweden) is vooral bekend vanwege haar misdaadromans met journaliste Annika Bengtzon in de hoofdrol. Zij is eigenzinnig en gaat meestal haar eigen weg. Dat vind ik aantrekkelijk in haar karakter. Annika Bengtzon volg ik al vanaf het begin. Dit boek gaat veel in op gebeurtenissen, die zich afspeelden in haar vorige boek Levenslang, welke ik als enige nog niet gelezen heb. Het is wel handig dat boek dus eerst te lezen.

Een plek onder de zon gaat over een drugsorganisatie in Marbella aan de Costa del Sol. Journaliste Annika Bengtzon heeft een aanbod gekregen om redactiechef te worden, maar ze had geen zin in lange vergaderingen en niet meer in het veld te werken. Ze heeft dan ook bedankt, maar nu krijgt ze te maken met iemand anders, die boven haar staat: iemand, die ze zelf heeft aangenomen, Patrik, met wie ze niet zo goed overweg kan. Annika is inmiddels gescheiden en ziet haar kinderen om de week, waar ze het best moeilijk mee heeft. De nieuwe redactiechef stuurt haar naar de Costa del Sol om daar een reportage te schrijven over de moord op een Zweedse hockeyster. Zijn hele gezin is vermoord met een gas, wat via de airconditioning is verspreid in de villa. Later blijkt, dat de oudste dochter niet in het huis was en nu vermist is. Niemand maakt zich druk om haar verdwijnen, maar Annika wel en wil weten waar zij gebleven is. Via Facebook probeert ze contact te maken met vriendinnen van Annika huurt ter plekke een tolk in, die haar helpt met interviews. In Marbella komt ze in contact met haar ex- man, die daar een conferentie bijwoont. Ondertussen heeft ze een romance met een politieagent aldaar. Het blijkt, dat Een plek onder de zon alles met drugshandel te maken heeft met als dekmantel een makelaardij.

Liza Marklund heeft veel onderzoek gedaan naar drugs en witwaspraktijken op Gibraltar. Zij woont met haar man en kinderen afwisselend in Zweden en Marbella, Spanje. Het verhaal zit goed in elkaar, maar wordt af en toe wel ingewikkeld als je Levenslang niet hebt gelezen (wat ik dus niet heb gedaan). Ik heb het boek toch met plezier gelezen: vier sterren.