'Spuitende slagaders en overstromende vulkanen' is een samenwerking tussen auteur Jesse Goossens en illustrator Linde Faas. Het duo werkte al eerder samen aan 'Colafonteinen en spetterende verfbommen', een te gek boek dat in 2015 verscheen.

'Spuitende slagaders en overstromende vulkanen', een titel die je pas na het lezen van het boek volledig kunt thuisbrengen. Het eerste deel gaat over allerlei ongelukken die kunnen gebeuren in en om het huis, en waarbij dus al eens slachtoffers vallen. Een van de stukjes gaat over bloed, vandaar de spuitende slagaders. Het tweede deel van het boek gaat voornamelijk over grote natuurrampen, zoals aardbevingen, vulkaanuitbarstingen en lawines.

Het boek is schitterend vormgegeven. Het is een echt hebbeding, waar ook volwassenen plezier aan beleven. Veel weetjes die voor de iets minder jonge lezer vanzelfsprekend zijn, maar net zo goed interessante en nieuwe info. Een dikke pluim voor de bedenkers van deze geslaagde mix.

Een paar kleine puntjes van kritiek: Er worden een paar Nederlandse websites genoemd, het was een kleine moeite geweest om hun Vlaamse equivalenten ook te vermelden. Tekst loopt vaak doorheen een tekening, dat is tof zolang de tekst goed leesbaar blijft.

Geslaagd project, na twee boeken mag er gerust een derde komen.