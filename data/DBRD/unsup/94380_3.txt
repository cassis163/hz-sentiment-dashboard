Op de voortreffelijke Duitse website krimi-kouch.de schittert hij door afwezigheid. Aanvankelijk kijk je bij het overzicht van Scandinavische auteurs, maar dat klopt. Immers Wagner is een nog jonge Duitse schrijver (1972, Langen) hoewel in drie van zijn vijf tot op heden verschenen misdaadromans een Finse politieman de hoofdrol speelt. Niet vreemd, Jans vrouw Nina komt uit het hoge Noorden, ze is Finse.
Zoals liefhebbers van het genre gewend zijn, is de hoofdrolspeler, hier Kimmo Joentaa genaamd, een heerlijk eigenzinnig personage. Engeland zwemt er zowat in (Morse, Frost, Rebus, Dalgliesh etc) en ook de echte Scandinavische collegas van Wagner laten ze opdraven: Edwardsson, Indridason & Mankell, om er enkele te noemen.
Finland heeft minder auteurs  die we hier kennen dan  maar er is onder anderen Leena Lehtolainen. Dankzij Wagner hebben we nu Kimmo Joentaa.
In zijn derde hier vertaalde avontuur begint het simpel, maar heel effectief, met een vrouw die aangifte wil doen van verkrachting. Er zijn een paar problemen: ze wil haar naam niet geven, geen onderzoek ondergaan in het ziekenhuis en ziet vervolgens af van het indienen van een klacht. Wel geeft ze Kimmo het rijbewijs van de man die haar iets aangedaan zou hebben. Dan gaat ze er vandoor.
Joentaa komt er rap achter dat de dame een prostituee is, bezorgt het gestolen rijbewijs terug bij de eigenaar en begint vervolgens iets met de geheimzinnige vrouw. Die duikt bij hem thuis op  Kimmo is alleenstaand na de dood van zijn echtgenote door kanker  krijgt zelfs de huissleutel, komt en gaat wanneer ze wil en oefent haar beroep gewoon uit. Het enige dat Kimmo weet, is haar voornaam: Larissa.
Ondertussen raakt de politieroman betrokken bij een merkwaardige moordzaak: een patholoog-anatoom wordt door messteken om het leven gebracht, een poppenmaker in Helsinki treft het zelfde lot en volgt een aanslag op de presentator van tv-talkshow. Wat blijkt? De beide eerste slachtoffers waren bij hem te gast.
Wat hebben Larissa en het moordonderzoek met elkaar van doen? Hebben ze dat wel? Wie is Larissa, is zij de dader? Vragen waarop Wagner in het fraai opgetekende Voor de leeuwen antwoord geeft. Of niet, in ieder geval heeft hij voldoende stof voor een mooie misdaadroman. Eenmaal uit, wil je de twee eerdere leren kennen. Dat kan, IJsmaan ligt als kassakoopje in de (Selexyz) boekhandel. Voor het debuut Nachtrit dien je meer moeite te doen en meer te dokken.
Benieuwd naar Jan Costin Wagner, hij heeft een eigen website, jan-costin-wagner.de met daarop onder meer een interview. Ook is de schrijver een multi-talent. Hij is ook actief als singer/songwriter die een cd heeft uitgebracht: Behind The Lines. En drie nummers daarvan zijn voor noppes te beluisteren op zijn site.