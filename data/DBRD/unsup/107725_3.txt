Mick Wall is al meer dan 35 jaar werkzaam in de muziekindustrie en ondertussen bekend als ''s werelds toonaangevende rock- en metalschrijver'. Hij heeft verschillende autobiografieën op zijn naam staan, waaronder die van Iron Maiden, AC/DC en Pearl Jam. Last of the Giants vertelt het ware verhaal achter de rockband Guns 'N Roses.   

De auteur begint het boek bij het prille begin. Toen de band nog geen band was, maar slechts bestond uit een vijftal personen met elk een uitzonderlijk talent. Axl als zanger, Slash en Izzy als gitaristen, Duff als bassist en Steven als drummer. Het leven van de band ging absoluut niet over rozen en de worstelingen die de bandleden met zichzelf én elkaar hadden, is bijzonder goed omschreven. Uiteindelijk is Guns 'N Roses een naam geworden die in de rockscene niet meer weg te denken is. Hiervoor hebben de heren echter flink wat obstakels moeten overwinnen. In dit jarenlange proces hebben ze veel hulp van andere mensen gehad. Er komen flink wat namen voorbij die een belangrijke rol in het bestaan van de band hebben gespeeld. Doordat dit veel namen zijn, kan het nogal overweldigend overkomen. Zeker als je het boek hebt opgepakt omdat je nieuwsgierig was naar het ontstaan van de band. Echte fans zullen minder moeite hebben de namen een plek te geven.
Opvallend is de agressie en arrogantie die achter de meeste leden van de band schuilt. Drugs- en drankmisbruik, seks en vandalisme waren orde van de dag. In het turbulente leven van de leden was niets te gek en werden deze dingen als normaal gezien. Voor een nuchtere Hollander is het vrij lastig om inlevingsvermogen te creëren voor bepaalde situaties. Dat je als zanger bij je concert wegloopt omdat iets je niet bevalt bijvoorbeeld. Voor Axl Rose was het echter lopende band werk. De zanger heeft sowieso een flinke stempel op de band gedrukt. Zijn arrogantie was buiten proportie en heeft ervoor gezorgd dat meerdere leden zijn opgestapt. Of dit uit angst of minachting was, wordt in het midden gelaten. Feit is dat Axl een bijzonder moeilijk persoon was om mee om te gaan. In zijn depressieve periodes besefte hij welke fouten hij had gemaakt en zat hij vol spijt. Zodra de depressiviteit de kop werd ingedrukt, kwam het grote ego weer naar boven en begon alles weer van voren af aan.
Wall bracht het boek tot stand door middel van interviews, herinneringen uit eerste hand en fragmenten uit voorgaande autobiografieën. Weinig wordt verzwegen en hierdoor krijgen we een riant en onverbloemd inzicht in het leven dat gepaard gaat met 'de gevaarlijkste rockband ter wereld'. Door het patroon van de problemen van de bandleden ontkomt de auteur er niet aan om soms in herhaling te vallen, maar hij heeft zijn best gedaan de verschillende situaties zo divers mogelijk te beschrijven.   

Het is een vreemde gewaarwording dat een band, die zo'n grootste naam heeft opgebouwd, zo vaak op het randje van de ondergang heeft gestaan en al jarenlang teert op het succes van slechts drie uitgebrachte albums. Axls gedrag lijkt de laatste jaren getemperd, maar hoe lang zal hij dit volhouden?

Last of the Giants is een musthave voor de echte fan. De informatie is compleet en geeft notie van de gevaren die met roem gepaard gaan. Toch is het allemaal net een tikkeltje te gedetailleerd om de aandacht de volledige 500 pagina's vast te kunnen houden.