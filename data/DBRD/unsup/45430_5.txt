Het tempo van dit verhaal ligt hoog. De hoofdstukken zijn kort en binnen de hoofdstukken wordt veelvuldig gewisseld van gezichtspunt en plaats. Er komen dan ook nogal veel personages en locaties voor in dit boek. Toch heeft de schrijver alles zo beschreven, dat je het moeiteloos kunt volgen. Dit komt doordat alle verhaallijnen logisch in elkaar grijpen. Er zit een lijst van personages achterin het boek, maar persoonlijk heb ik deze niet nodig gehad.

De gebeurtenissen in het boek kunnen op meerdere manieren geïnterpreteerd worden. Als lezer kom je er al snel achter hoe het echt zit, maar zowel de politie als enkele criminele organisaties komen tot heel andere conclusies. Daardoor lopen de zaken meer uit de hand dan de daders van de diamantroof ooit hadden kunnen bedenken. Ik vond het heel boeiend om te zien wat een andere interpretatie voor gevolgen kan hebben.

De schrijfstijl is heel erg beeldend. Bij sommige gewelddadige scenes was dit even slikken voor mij. De meeste details worden niet eens genoemd, maar toch maakte ik mij als lezer automatisch een zeer levendige voorstelling van wat er gebeurde. Ik vind het wel knap van de schrijver dat hij dit weet te bewerkstelligen.

Toch zit er ook humor in het verhaal. De belevenissen van Albertien en de zeer behulpzame Mahendra vond ik af en toe erg grappig. Hoewel wat zij doen onbedoeld toch zorgt voor nog meer geweld, vond ik hun plannen vaak briljant. Ze vormen een perfect op elkaar ingespeeld duo en zetten de situatie heel slim naar hun hand.

De spanning in dit boek is anders dan in veel andere thrillers. Wat er is gebeurd weet je als lezer al snel, maar de reacties van de personages maken het wel spannend. Ik werd regelmatig verrast door bepaalde acties en de onvoorspelbare gevolgen daarvan. Een vrij simpele overval wordt op een heel slimme manier omgezet in iets veel groters en dat vond ik geweldig om te lezen.

Dit is zeker geen standaard thriller. Ik genoot van de afwisseling in het verhaal. De personages vond ik stuk voor stuk erg levendig en de locaties zijn mooi beschreven. Ook werd ik telkens weer positief verrast door de manier waarop het plot zich ontvouwde. Dit boek is zeker één van mijn favorieten geworden.