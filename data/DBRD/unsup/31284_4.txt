Rick Bogaert heeft, na een moeilijke periode, zijn leven net terug op de rails gekregen, als hij de vlinders in zijn buik krijgt van Ingrid Lund. Beiden wagen zich voorzichtig aan een buitenechtelijke affaire, maar bij hun tweede afspraakje loopt het fout: Ingrid verschijnt niet, maar Rick vindt verschillende aanwijzingen dat ze wel in de buurt was van de afgesproken plaats. Vanaf dat moment beheerst een vraag, en het zoeken naar een antwoord, zijn doen en laten: wat is er gebeurd met Ingrid?
Met Verliefd levert Patrick De Bruyn weer een zeer vlot lezend boek af dat volledig op zichzelf staat, maar qua thematiek, opzet en structuur nauw aansluit bij Vermist en Verminkt: het volgen van de reacties van een bedeesde hoofdfiguur op gebeurtenissen die hem en zijn omgeving buiten hun wil om overkomen. Dat klinkt misschien wat saai, maar de auteur weet er weer een uitermate spannende psychologische thriller van te maken die je alleen wil wegleggen om zelf even bij te komen. Om die spanning, door het hele boek heen bijna constant op hoog niveau te houden heeft de auteur natuurlijk moeten beknotten op het gebruik van bijfiguren en het beschrijven van de locaties. Maar geen nood, want hierdoor wordt een boek een schoolvoorbeeld van het gezegde less is more.
Met Verliefd heeft de auteur weer een ijzersterke thriller uit zijn pen laten vloeien, die de lezer regelmatig op het verkeerde been zet. Het is een waardige opvolger van Verdoemd, waarmee De Bruyn weer bewijst zijn plaats aan de top van het genre meer dan te verdienen. Rest er nog een vraag: zal hij dit jaar eindelijk met een prijs beloond worden die hij eigenlijk verleden jaar al verdiende?