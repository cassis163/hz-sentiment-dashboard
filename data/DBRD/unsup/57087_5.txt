Ineens veranderen in een dier! Het lijkt onmogelijk, maar het overkomt de 9-jarige antiheld Kasper regelmatig. En hoe het kan? Hij begrijpt er zelf helemaal niets van. Samen met zijn vrienden gaat hij op onderzoek uit en beleven ze de meest hilarische en spannende avonturen. Zullen ze de oorzaak vinden? En lukt het ze te voorkomen dat Kasper een dier wordt op het podium bij zijn schoolmusical?

Kasper wordt een kip is niet alleen in tekst een grappig boek, speelse illustraties en vormgeving maken het geheel nog humoristischer dan het al is. Zo gebruikt de schrijver (vaak grappige)notes om het een en ander extra kracht bij te zetten en worden er verschillende lettertypes en -groottes gebruikt. Ook is het een verhaal waarin zeker de werkelijkheid niet vergeten wordt. Ziekte, pesterijen, bijzondere leerkrachten en waardevolle vriendschappen komen ook aan bod. Maar gelukkig overheersen blijdschap en humor, waardoor het een feestje is voor lezers van alle leeftijden om de vrolijke cover open te slaan en te gaan lezen of voor te gaan lezen.