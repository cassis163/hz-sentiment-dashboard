Tom Clancy timmert al sinds 1984 aan de weg als thrillerauteur. Zijn vaste hoofdpersonen van destijds, Jack Ryan en John Clark, zijn inmiddels in de zestig. Hoewel ze zich nog steeds laten gelden als president van Amerika en medewerker van de geheime dienst De Campus, hebben ze plaatsgemaakt voor de volgende generatie in de vorm van Jack Ryan jr. die ook bij De Campus werkt.
Na een vergeldingsactie op een stel LibiÃ«rs ontdekt Ryan jr. dat hij en zijn collega's bespioneerd zijn. Maar voor ze zich daar kunnen in verdiepen dient zich een nieuw gevaar aan. De president van China staat in het krijt bij een Chinese generaal die een wereldwijde oorlog wil ontketenen om China uit de economische crisis te halen. De Zuid-Chinese zee wordt verboden gebied voor andere landen. Amerika wordt ontmoedigd in te grijpen doordat onbekenden strengbeveiligde computernetwerken weten binnen te dringen om genadeloos toe te slaan.
Tom Clancy laat met Dubbele dreiging zien dat hij nog steeds bij de tijd is door zijn verhaal de 21ste eeuw in te trekken. Van de koude oorlogspionage uit De jacht op de Red October maakt hij de stap naar het cyberniveau van nu. Daarnaast is er natuurlijk ook nog plaats voor de broodnodige actie, want een boek dat alleen uit cyberaanvallen zou bestaan zou in dit genre weinig bevredigend zijn. Clancy heeft er een lange aanloop voor nodig in dit dikke boek, maar uiteindelijk is er toch het schiet- en bombardeerwerk om de zaken in de gewenste richting te krijgen. Clancy bewijst met Dubbele dreiging dat de oudjes het nog best doen.