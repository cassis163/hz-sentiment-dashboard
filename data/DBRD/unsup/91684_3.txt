Nooduitgang is een verhaal vol actie, theorieën waar hoofdpersonage Kat haar hoofd over breekt en duistere figuren. Het verhaal begint gelijk in een gedetailleerd beschreven donkere scène, waarbij je als lezer direct in het verhaal gezogen wordt, steeds dieper in je stoel kruipt, en met razend tempo door wilt lezen: hoe gaat dit verder? Hoe is dit zo gekomen en vooral: wie zit hierachter?

Het verhaal loopt na deze scène als een trein. Er wordt veel uitgelegd over de gang van zaken en hoe het precies zit met de aandelen en de diamanten, waardoor je ook als leek deze zaak heel goed kunt volgen. Gelukkig haalt dit de vaart er niet uit, integendeel! Juist omdat het zo uitgebreid wordt uitgelegd, begin je je er steeds meer je eigen weg in te vinden en leer je daarnaast de mensen van Liberty Diamond Mines stuk voor stuk steeds beter kennen. Er gaat ontzettend veel geld om in deze zaak en het lijkt wel of iedereen er iets mee te maken heeft. En dan is er natuurlijk de verdwijning van een van de kopstukken van Liberty Diamond Mines... De uiteenlopende personages die elkaar kennen vanuit Liberty Diamond Mines maken het elkaar ontzettend moeilijk, en willen het liefst allemaal buiten de schijnwerpers blijven om maar niet teveel op te vallen met hun eigen getrokken plannen. Wie is er eigenlijk echt te vertrouwen? Teveel weten is al funest, dat weten ze allemaal. Toch laat niet iedereen zich zomaar de wetten voorschrijven door een ander, met alle gevolgen van dien.

Het is aan Kat (en de lezer, natuurlijk) om uit te zoeken hoe al deze puzzelstukken in elkaar passen en deze zaak zo snel mogelijk tot een goed einde te brengen. Kat is een pittige tante, die niet met zich laat sollen. Haar leven is op het moment zwaarder dan ze voor ogen had gehad en wil dan ook alles op alles zetten om geld binnen te halen met deze klus. Zodra ze merkt dat het duisterder en daarmee ook gevaarlijker wordt, keert ze zich het liefste af van de mensen die haar lief zijn om hen in veiligheid te houden. Zij weten namelijk niets over haar persoonlijke problemen en Kat wil en zal alles zelf oplossen, als het even kan, onafhankelijk als ze is. Toch laat ze op den duur haar opgetrokken muur steeds meer zakken, omdat ze doorheeft dat ze het in haar eentje gewoon echt niet redt - en omdat ze merkt dat haar eigenwijze karakter haar vaker in ongemakkelijke en benarde situaties brengt dan gedacht. Misschien geven deze mensen haar net het laatste beetje power dat ze miste (al baalt ze daar stiekem wel van, natuurlijk) om haar leven weer op de rit te krijgen én om tot de oplossing van deze vermissing en het verdwenen geld te komen.

Nooduitgang is een vermakelijke thriller, die wegleest als een actiefilm door de vlotte en gedetailleerde schrijfstijl van Colleen Cross en die jou als lezer niet meer met rust laat tot je het boek hebt dichtgeslagen. De zaak die Kat op zich neemt is een huiveringwekkende zoektocht naar de waarheid, gevuld met onverwachte plottwists en interessante personages.

Ik ben in ieder geval heel benieuwd naar haar volgende zaak, want ik heb zo mijn vermoedens dat Kat zich met deze zaak absoluut op de kaart heeft gezet als fraudeonderzoeker en dat zij nog grotere klussen zal gaan krijgen in de toekomst!