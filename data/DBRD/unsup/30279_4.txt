Het was weer tijd om mijn lidmaatschap van de Clavis YA boek club te verlengen en dat doe ik natuurlijk met alle liefde, want ze hebben nog meer dan genoeg boeken die ik wil lezen. Één van de boeken die ik koos was dit boek: Tussen Winter en Hemel, dat me vooral aansprak door het heftige onderwerp dat heel veel ruimte bood voor emotionele ontwikkeling.

En dat laatste heb ik ook zeker gekregen! Het boek is niet dik, maar elk woord dat erin staat is belangrijk en gaat echt ergens over. De verschillende personages krijgen, soms met weinig woorden, soms met wat meer, allemaal een bepaalde diepgang en een bepaalde achtergrond mee. Je hebt het gevoel alsof je ze heel intiem, op hun aller kwetsbaarst leert kennen en je in je handen mag knijpen dat je er getuige van mag zijn.

Daarnaast is de schrijfstijl heel mooi. Niet alles wordt uitgeschreven, sterker nog, het grootste deel van dit verhaal zit tussen de regels verstopt. Je moet de woorden niet alleen maar lezen, maar ze tot je door laten dringen en kijken naar wat ze niet zeggen. Hoewel ik dat niet in elk boek zo zou willen, vond ik het in dit boek ongelooflijk goed tot zijn recht komen.

Dit was in elk geval een hele geslaagde keuze! Ik hoop dat de andere boeken die ik gekozen heb net zo mooi zijn!