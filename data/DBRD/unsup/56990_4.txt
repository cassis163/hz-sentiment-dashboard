Het beest van Kruger… dat is de mens!
De boeken die ik van Conny Braam heb gelezen zijn maatschappelijk geëngageerde boeken. Deze boeken * De woede van Abraham en * Ik ben Hendrik Witbooi belichten kritisch, in de vorm van een roman, een historische gebeurtenis. Ook deze literaire thriller vindt zijn wortels in een reëel verleden van Zuid Afrika. De belastingdienst: South African Revenu Service (Sars) rolt een crimineel netwerk van stropers van neushoorns op. Dit vormt de basis van deze thriller.
In deze thriller lees je niet alleen tussen de regels door, maar ook zeer expliciet de mening van Braam. Quote blz 147 “…. Zelfs 20 jaar na het verdwijnen van de officiële apartheid moest Magope
–zwarte rechercheur- nog geregeld zijn kalmte bewaren als hij werd gekleineerd door een willekeurige blanke, met welke geestelijke beperking dan ook, die nog altijd leed aan de misvatting dat hij superieur was….”
Het verhaal speelt zich af in het huidige Zuid Afrika waarin de apartheid officieel al jaren is afgeschaft. Maar helaas nog op veel plekken aanwezig is.
In Phalaborwa tegen het Krügerpark aan ligt de Leopard Lodge. Het wordt gerund door Harry en Victoria Erasmus, geholpen door Elijah, portier, bewaker, klusjesman en Mma Langa (Wilhelmina), die de huishouding en de keuken bestiert en serveert.
De Nederlandse Tess Minnaert is op verzoek van Harry, met wie ze veel mail contact heeft gehad, naar de Lodge gekomen. Zij is bezig een aantal artikelen te schrijven over de stroperij van neushoorns. Als ze in de Lodge aankomt hoort ze dat Harry 3 weken geleden is overleden aan een hartstilstand.
Als in de Lodge, vlakbij een hek, een lijk wordt aangetroffen, word je direct het verhaal ingetrokken. Waarom ligt de dode op de plek waar de vermoorde zoon van Elijah jaren geleden ook werd gevonden? Wat doet Elijah uitroepen: “Die kerel..!”
Mpho, de dochter van Mma heeft een paar dagen vakantie en komt naar de Lodge. Zij wordt direct op de hoogte gesteld van de gebeurtenis. Het onderzoek hiernaar wordt geleid door een oude schoolgenoot van Mpho, Inspecteur Nocks Magope.
Dan valt de tweede dode. Het blijken de twee broers Van Vuuren. Houden deze ‘moorden’verband met iets dat in 1990 is voorgevallen?
Mpho gaat samen met Magope op onderzoek uit, ook al is zij er niet bij betrokken. Zij werkt voor de fiscale recherche Sars. Toch komen ze beroepsmatig op hetzelfde spoor terecht. Bij de eigenaar van de African Wilderness Farm: Frederik Labuschagne. Hoe komt hij aan het geld om zo’n luxe resort te leiden. En hoe is het mogelijk dat hij met zijn omzet onder de belastingvrije voet blijft! Komt Mpho hier op een spoor van belastingfraude? Toch ligt de zaak veel ingewikkelder.
Wat is waar? Wie liegt en bedriegt? Wie verlinkt wie? Waarom? Wie vertelt het echte verhaal? Wie zijn de hoofdrolspelers en wie zijn de hulpjes?
Het is een ware adderkluwen die moet worden ontward. Daarbij is Elijah van onschatbare waarde. Via hem komen vanuit het verleden lijnen tot helderheid!
Dit boek is niet alleen een super spannende thriller, je leest ook over wat er in die jaren ’90 in Zuid Afrika gaande was. En daaruit is een duidelijk politiek statement te halen.
Een prachtig gecomponeerde én geëngageerde thriller. Hert lezen meer dan waard!