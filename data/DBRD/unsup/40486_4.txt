1926. De ietwat wereldvreemde Britse Zoöloog Newt Scamander smokkelt een koffer vol fabeldieren New York in. Het zijn roerige tijden, een groeiende angst voor magie zorgt voor een dreigende oorlog tussen magiërs en het gewone volk, de zogenaamde ‘Niemagies’. Daarnaast wordt de stad geteisterd door een allesverwoestende magische kracht.

Al snel raakt Newt in de problemen. Zijn koffer raakt zoek, een aantal van zijn magische fabeldieren ontsnapt en hij wordt gearresteerd door de gedreven MACUSA agente Tina. Newt is echter vastbesloten zijn fabeldieren terug te vinden. Hierbij krijgt hij hulp van de innemende Niemagie Jacob, Tina en Tina’s zus, de oogverblindende Queenie.

Het is een race tegen de klok. Een fanatieke anti-magie groepering, een hooggeplaatste magiër met een geheime agenda en brute moord zorgen voor een duistere verhaallijn die veel raakvlakken vertoond met sociaal-politieke thema’s in de wereld van vandaag.

De kaft is echte aandachttrekker, sierlijke goudkleurige letters en illustraties op een donkere ondergrond geven een goede indruk van de sfeer van het boek. Het lezen van een verhaal in script-vorm is even wennen en vereist enige concentratie. Dit doet echter niets aan het verhaal af, de vertrouwde sfeer uit de Harry Potter boeken is ook hier aanwezig. Toch zijn de nieuwe karakters uiterst charmant en uniek. Met verbeeldingskracht en scherp oog voor detail laat J.K. Rowling ons wederom verdwalen in een heerlijk magische wereld.