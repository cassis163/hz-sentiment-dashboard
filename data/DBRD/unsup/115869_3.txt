Drie verhalen in één boek gebundeld, ieder over de tovenaar Rhialto die ten tijde van de stervende aarde leeft. Fantasie en rijk taalgebruik alom.

Een vierde deel

Uitgegeven als het vierde boek in de reeks van de stervende aarde, is dit deel prima op zichzelf te lezen. Het boek is gezet in een tijdsperk waarin de zon aan het opbranden is en waar tovenarij niet slechts een fabeltje is. Hield je al van de vorige drie uitgaves puur om de setting? Dan is dit ook een fijn boek voor jou. Maar er zijn wel verschillen met de vorige drie delen.

Het Verhaal

Rhialto de Schitterende bestaat uit maar liefst drie korte verhalen over één en dezelfde tovenaar. Rhialto krijgt te maken met een zeer verleidelijke heks, wordt beschuldigd en moet zijn onschuld bewijzen, en gaat op weg naar de verste rand van het heelal. Net zoals zo veel van Vance’s karakters is deze tovenaar eerder een antiheld te noemen en handelt hij onder meer uit hebzucht.

De Sfeer

Fantasy in een sciencefiction setting. De drukkende sfeer van de eindigende wereld is in elk verhaal aanwezig en geeft de verhalen een donkere tint. De tovenaars en hun gedrag onderling hebben wat weg van Terry Pratchett’s Discworld karakters, maar de verhalen dragen niet diens lichte toon. Eerder, de avonturen geven ondanks voldoende humor een grimmig gevoel. En dat is ook precies wat deze verhalen zo fijn maakt.

Rijk Taalgebruik

Net als alle vorige recensies van werken van Vance is ook hier weer het kopje van “Rijk Taalgebruik” van toepassing. Als prachtige vertaling door Jaime Martijn zal menig jongeling het woordenboek (of sneller nog google) erbij halen om te zien wat er bedoelt wordt. Korte verhalen zijn vaak snel weg te lezen, maar voor deze hangt dat wel af van je woordenschat. Een overgroot gedeelte van de verhalen bestaat uit conversaties en karakters die over hun ervaringen vertellen. Dat doet niet tekort aan de sfeer en de omgeving – die wordt nog steeds goed geschetst en middels beschrijvingen weergegeven.

Wie veel Vance boeken gelezen heeft, zal waarschijnlijk verwachtingen van zijn verhalen en zijn schrijfstijl hebben. Zo laat Vance vaak veel elementen in zijn verhaal terugkeren op een later tijdstip. Die verwachting hoef je bij de Rhialto verhalen niet te hebben en het boek wijkt wat dat betreft af van zijn vorige werken. Er zijn wel verwijzingen naar de vorige drie delen van de stervende aardereeks maar die zijn prima te begrijpen zonder de vorige delen gelezen te hebben en vaak voorzien van voetnoot.

Aanrader

Een echt fantasy boek voor alle liefhebbers van ondeugende tovenaars. Net als andere Vance boeken zit het vol sierlijke conversaties en schelmen die proberen weg te komen met hun streken. Rhialto is een vermakelijk boek, de drie verhalen zijn ook goed los van elkaar te lezen. Heb je nog nooit wat gelezen van Vance dan is het geen slecht idee om Rhialto even te laten wachten en eerst de delen van de Cugel Saga te lezen.