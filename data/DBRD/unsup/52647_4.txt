Marjolein is moeder van twee kinderen en min of meer gelukkig getrouwd. Toch voelt ze zich af en toe gevangen in haar kleurloze leven en ervaart ze veel stress.. Ze is iemand die graag de touwtjes in eigen handen heeft en wanneer het mis gaat,kan ze serieus van slag zijn. Haar leventje en geploeter om overeind te blijven gaat verder tot op die bewuste, noodlottige dag. Luc, haar man, sterft onverwachts en Marjoleins wereld stort in. Haar plannen vallen in duigen en ze verliest de controle. Naast het wegvallen van haar partner is er ook haar voortdurende fysieke strijd en de “koude oorlog” met haar moeder. Pijnlijke herinneringen,geldzorgen en ellende in haar geliefde koor zijn uiteindelijk de druppels die de emmer doen overlopen en Marjolein crasht. Gelukkig is deze vrouw veerkrachtig genoeg en stilaan krabbelt ze terug recht. Marjolein gaat obsessief op zoek naar een geschikte vader voor haar kinderen ,de juiste baan en tracht de dingen te regelen. Maar is dit de juiste reactie? Uiteindelijk moet ze inzien dat haar hart volgen een veel beter medicijn is. Verkrijgt Marjolein terug de regie over haar leven of zijn er onverwachte obstakels?
Persoonlijke Beleving
Esther heeft met dit boek, na een aantal kinderboeken, haar debuut geschreven voor Uitgeverij Droomvallei. Mijn intenties om dit boek te lezen voor de leesclub waren speciaal. Ik hoopte namelijk om de “controle-freaks” uit mijn omgeving beter te leren begrijpen. Of dit gelukt is? Dat vertel ik je later in dit stukje maar ik begon te lezen en werd meteen meegenomen in het verhaal.
Esther heeft een vlotte schrijfstijl met geen al te moeilijke woorden en je stapt meteen in Marjoleins leven binnen. Controle lijkt soms autobiografisch maar uitgezonderd de lichamelijke strijd van Marjolein klopt dit niet. Wel heeft de schrijfster ervaringen uit haar omgeving in dit verhaal verwerkt en in een boeiend verhaal gegoten. Controle is geen thriller om van op het puntje van je stoel te gaan zitten maar de dreiging en het verloop van de story maken er wel een aangrijpend,beklijvend verhaal van. Eerlijkheidshalve moet ik wel toegeven dat ik sommige wendingen zag aankomen maar het verhaal en de spanning is gedoseerd en goed opgebouwd . Controle is ook een verhaal dat over dingen naar je hand zetten gaat. Zelf ben ik een echte chaoot en perfectionist en totaal geen “regelaar” maar ik herkende inderdaad zaken en reacties uit mijn omgeving. Net zoals Marjolein willen sommige mensen uit mijn leven alles en iedereen onder de duim houden en zijn ze als de dood dat er iets verkeerd gaat. Esther heeft mij dus een stukje de ervaring en beleving van een persoon die grip op elke situatie “moet” hebben laten zien. Misschien dat ik nu iets minder ga denken:”Waarom doe je dit toch”? Deze schrijfster maakt duidelijk dat er op dat moment geen alternatief is voor hen en dat het is van moeten in plaats van willen.
Het verhaal op zich is fijn om te lezen en maakt ook nieuwsgierig naar hoe het nu verder gaat na dit boek. Ik zag al mogelijke suggesties voor een vervolg voorbij komen en deze lijken me ontzettend fascinerend. Dus Esther neem je tijd en begin aan een vervolg want ik denk dat ik niet de enige ben die nieuwsgierig is naar meer!
Kort gezegd:-) : “ Wil je een verhaal met intriges,een persoonlijk tintje en ook iets bijleren dan is Controle je boek”.
Bedankt Esther,Uitgeverij Droomvallei en de leesclub dat ik dit boek mocht ontdekken.
4 sterren.