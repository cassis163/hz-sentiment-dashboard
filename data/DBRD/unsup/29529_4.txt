''Let's go green is dé lifestyle gids voor een groen, eerlijk en gezond leven." Deze zin, in combinatie met een veelbelovende inleiding en lovende recensies staan op de achterkant van Let's go green. Met het boek in mijn handen was ik hierdoor gelijk benieuwd of ik het hiermee eens zou zijn (en dat mijn verwachtingen dus waar zouden maken) of dat dit (weer) een boek was die je leest en waaraan je later nog eens terug denkt als iemand het erover heeft met de gedachte: 'Heb ik dat niet al eens gelezen in een boek, die ene over een gezonder leven. Hoe heette hij ook al weer?'

Let's go green maakt voor mij de verwachtingen waar! Het is een echte musthave voor als je groener, eerlijker en gezonder wilt leven (of één van deze, dat kan natuurlijk ook)! Ik denk namelijk dat iedereen er wel eens over na heeft gedacht om (bijvoorbeeld) gezonder te gaan leven, maar dat telkens uitstelde of met één of ander smoesje aan kwam. Ik had hier namelijk nog wel eens last van, even makkelijk iets voor je uit schuiven en dan denken 'Dat doe ik morgen wel'. Uiteindelijk is het de volgende dag en dan begint het riedeltje gewoon weer opnieuw. Tsja... zo boek je nou niet echt vooruitgang.
Een ander excuus van mij was altijd dat ik 'te jong' was, 'er te weinig van af weet' en dat '1 persoon nou niet echt een verschil kan maken'. Gelukkig kwam ik dit boek tegen en heb ik nu echt zin gekregen om groener, eerlijker en gezonder te gaan leven. Let's go green maakt namelijk al te goed duidelijk dat 1 persoon echt wel een verschil kan maken en dat ieder klein stapje een stap in de goede richting is!

Dit boek is prachtig vormgegeven (het oog wilt natuurlijk ook wat) en het helpt dat er ook op sommige stukken met een groene lettertypekleur geschreven is en dat er een soort 'groene band' aan de binnenkant van de pagina's zit. Ik bedoel, het gaat natuurlijk altijd om de inhoud maar zulke kleine dingetjes kunnen toch het verschil maken of je het boek 'echt geweldig' vindt of 'wel leuk'.
Behalve mooie vormgeving is het boek duidelijk geschreven, waardoor ook de jongere categorie lezers (zoals ik) het begrijpen.

Let's go green bevat als eerst een inhoudsopgave en daar volgt een voorwoord op. In het voorwoord wordt onder andere duidelijk uitgelegd waarom Susan dit boek heeft geschreven en dat duurzaam leven niet altijd duur hoeft te zijn. Je komt er al snel achter dat Susan erg motiverend en enthousiast kan schrijven, waardoor je lekker verder leest en nieuwsgierig raakt naar wat ze wil vertellen.

Het boek is ingedeeld in hoofdstukken, die voor in het boek - in de inhoudsopgave - staan vermeld. Je hoeft deze volgorde niet aan te houden, je kunt gewoon een willekeurig hoofdstuk (of een willekeurige pagina) open slaan en deze beginnen te lezen. Sommige hoofdstukken spreken je immers minder aan, wat bij mij het geval was bij 'groen opvoeden', maar door deze slimme indeling en schrijfstijl maakt dat helemaal niets uit!

Een minpunt aan dit boek - en dit is heel persoonlijk, maar ik benoem het alsnog even - is dat de hoofdstukken soms te lang zijn (of te langdradig). Door overbodige informatie of een te lang verhaal raakte ik soms afgeleid en kon ik nou niet echt goed ontdekken waar het om ging en wat je moet/kan doen om dit beter te maken. Misschien komt dit omdat ik nog niet super oud ben of omdat ik liever dingen duidelijk heb, maar af en toe stoorde het me wel.

Informatie aangevuld met bronnen, feitjes (en weetjes ;), quotes, tips en andere dingen (zoals grafieken, 'top 10' en kaarten) zorgen ervoor dat Let's go green niet 'zomaar' een lifestyle gids is. Je krijgt door de motiverende quotes en mooie (en helaas ook minder mooie) feitjes en weetjes gelijk 'jeuk' om direct wat aan jouw lifestyle te veranderen. Ook al is het maar een klein ding, alle beetjes helpen!
Hoe je dit moet doen? Dat wordt dus ook beschreven in dit boek, in combinatie met tips en sites. Door de afwisseling in het boek, blijft het ook leuk en interessant om verder te lezen.

Als je namelijk met je neus op de keiharde feiten wordt gedrukt en deze vervolgens duidelijk worden uitgelegd (en eventueel nog een grafiekje erbij) zorgt dit - in combinatie met tips, motiverende quotes en een leuke schrijfstijl - er écht voor dat je dingen wilt veranderen!

Let's go green heeft bij mij dus echt zijn doel bereikt: een groener, eerlijker en gezond leven zijn nu allemaal een stap dichterbij!

Hieronder een paar stukjes uit Let's go green:

'Spuitbussen. Haarlak, aftershaves en deodorant komen nog vaak uit spuitbussen, evenals ontharingscrèmes en luchtverfrissers. Gebruik spuitbussen liever niet, want tijdens het gebruik ervan kunnen drijfgassen vrijkomen die schadelijk zijn voor het milieu. Een roller, stick of tube is een goed alternatief.'

'Watervoetafdruk drank
1 kop koffie - 140 liter
1 kop thee - 30 liter
1 glas bier - 75 liter
1 glas wijn - 120 liter
1 liter melk - 1000 liter'