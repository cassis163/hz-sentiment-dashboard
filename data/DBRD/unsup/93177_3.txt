Mikael (zonder ch) woont met zijn vader Birk en moeder Dora op een eiland ergens tussen Schotland en Noorwegen, de naam van het eiland wordt niet vermeld en is ook niet belangrijk want het kan zich op eender welk eiland afspelen. Er zijn drie huizen op het eiland, dat van Mikael, een huis van een zekere Karl en dan nog een leegstaand huis van een oude vrouw die overleden is.
Op een dag komt Mikael alleen terug van het water, pas na een tijdje geeft hij een aanwijzing dat zijn vader in het water was en er niet uit gekomen is. Wat er precies is gebeurd is niet direct duidelijk want Mikael wil het niet zeggen. Zijn vader wordt nooit meer gevonden.
Zijn moeder gaat hem daarna raar behandelen, hij moet een leegte opvullen die een kind of jongere nooit zou mogen opvullen bij een verlies.
Ik vind het vreemd dat ouders kiezen om op een eiland te gaan wonen waar verder geen kinderen zijn. Bovendien krijgt Mikael dan ook nog thuisonderwijs, waardoor hij ook niet leert omgaan met andere kinderen. Af en toe gaat hij met de boot van Karl mee naar het vasteland, maar sociaal kan je hem niet noemen.
Een pakkend verhaal, hier en daar een luchtig element, het einde was triest.