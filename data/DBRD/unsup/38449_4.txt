Boek vijf van de Frieda Kleinreeks is het eerste dat meteen met de deur in huis valt. Geen gezapige start dit keer maar meteen een moord en een daaropvolgend moordonderzoek. Die snelle start maakt dat het boek afwijkt van de vorige boeken en eigenlijk komt dit het verhaal ten goede. De eerste 100 bladzijden zijn om voor je het weet. Deze focussen zich grotendeels op het onderzoek dat hoofdinspecteur Sarah Hussein naar de moord doet. Daarna verschuift de focus naar Frieda Klein en is er van Hussein nog maar weinig sprake. Af en toe komt ze nog wel eens even piepen om de lezer eraan te herinneren dat ze er nog is, maar ze brengt nog weinig bij aan het verhaal. Die breuk in het boek is een beetje vreemd alhoewel het natuurlijk te begrijpen is want Frieda Klein is tenslotte de hoofdpersoon van de reeks.
De plot zit prima in elkaar en is spannend en de ontknoping is minder voor de hand liggend dan bij de vorige delen. Af en toe laten de schrijvers Frieda wel eens iets doen dat minder geloofwaardig is (jongeren die een dakloze mishandelen aanvallen door er met een buggy waarin het kind van je vriendin zit op in te rammen is niet echt geloofwaardig) maar echt storend is het niet. Het boek is razendsnel uit en verveelt geen moment. Elk volgende boek van deze reeks schijnt een beetje beter dan het voorgaande te zijn en hopelijk houdt het schrijversechtpaar Nicci French die trend aan.