en absoluut tijdloze, politieroman die uitstekend in elkaar zit en door een zeer breed publiek gewaardeerd zal worden.,Je bent moe en je wilt naar huis. Je pakt de bus  een mooie, rode dubbeldekker  en gaat mee tot de laatste halte en ondertussen kijk je met een lichte verveling uit het raam naar buiten. Met die bekende niets ziende blik die zo typerend is voor mensen die vanuit het openbaar vervoer naar de voorbij schietende wereld kijken. Op het moment dat je bijna op je bestemming bent, komt er plotseling een man met een machinegeweer vanaf de bovenverdieping naar beneden en begint woest om zich heen te schieten!

Een mooi systeem om zwartrijders te weren, maar op zich niet het busritje waar je op zit te wachten. Toch overkomt het negen mensen in Stockholm en de politie staat voor een raadsel. Wie heeft deze bloedige schietpartij op zijn geweten? En waarom? Is het toeval dat één van de slachtoffers een politieman is? Of was de moordenaar ergens anders op uit? Allemaal vragen die rechercheur Martin Beck moet zien te beantwoorden bij het oplossen van deze misdaad. Samen met zijn collegas Kollberg en Melander probeert hij aanwijzingen te vinden en graven ze tevens in de dossiers die de vermoorde politieman mogelijk aan het bestuderen was.

Met op de achtergrond de demonstraties in Zweden tegen de Amerikaanse betrokkenheid bij de oorlog in Vietnam en de problemen die er landelijk zijn met de criminaliteit als gevolg van drugsgebruik en alcoholisme, is de druk op de politie groot om deze slachting op te lossen. Uit omliggende steden worden rechercheurs naar Stockholm gezonden om mee te helpen aan het onderzoek, dit tot lichte onvrede van Martin Beck en zijn vaste team. Maar hoeveel mankracht er ook wordt ingezet en hoeveel overuren er ook worden gemaakt, de politie staat na een paar weken nog steeds voor een raadsel.

Ook dit vierde boek van Sjöwall & Wahlöö mag er weer wezen en is spannend en intrigerend vanaf het eerste begin. Tot op het laatst blijft de dader en het motief in het duister en de frustratie van Martin Beck is haast voelbaar. Inmiddels krijgt hij in de privé-sfeer ook steeds meer problemen en is de al eerder door de lezers opgemerkte verwijdering tussen hem en zijn vrouw nog veel groter geworden. Beck is nauwelijks meer thuis, blijft in zijn vrije tijd liever op het politiebureau of bij collegas en heeft totaal geen contact meer met zijn gezin. Het werk eist steeds meer zijn tol, terwijl Beck ook begint te beseffen dat hij misschien nooit had moeten trouwen met de moeder van zijn kinderen.

Hoewel het een veel voorkomende situatie was binnen het huwelijk van politiemensen in de eind jaren zestig, was het ook een symptoom binnen de Zweedse samenleving. De maatschappij raakte na jaren van voorspoed langzaam maar zeker in verval en de armoede en de verloedering namen duidelijk toe. Koren op de molen van de misdaad, met alle excessen van dien. Het wordt in de boeken van Sjöwall & Wahlöö haarscherp beschreven en ook in De Lachende Politieman vinden we deze tendens weer terug. Het maakt het een spannend en soms akelig actueel boek en het plot zit weer uitstekend in elkaar. Jammer genoeg telt het weer nauwelijks meer dan 200 paginas, maar daarentegen zit je wel de hele rit op het puntje van je stoel.

De Lachende Politieman is een uitstekende, en absoluut tijdloze, politieroman die uitstekend in elkaar zit en door een zeer breed publiek gewaardeerd zal worden. Niet twijfelen, gewoon kopen en lezen.