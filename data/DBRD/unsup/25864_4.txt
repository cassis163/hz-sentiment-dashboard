“Bloed en veren” begint als er in Berlijn een moord wordt gepleegd. Van een jonge vrouw is haar hals doorgesneden, haar blonde haar ruw afgeknipt en op haar lichaam ligt een aan stukken gescheurde vogel.
Na een paar dagen wordt er opnieuw een jonge blonde vrouw vermoord aangetroffen. Ook haar haar is weg en de verwondingen lijken op de eerste moord, maar er is echter geen vogel gevonden.
Lene, het dochtertje van het tweede slachtoffer is ontkomen en heeft de dader gezien.
Maar of zij kan uitleggen hoe hij er uit ziet?
Nils Trojan, een politiecommissaris, heeft de opdracht om deze zaak op te lossen.
Hij zit al niet zo goed in zijn vel. Hij mist zijn dochter Emily heel erg die bij haar moeder woont. Omdat hij nog steeds moeite heeft om zijn scheiding te verwerken is hij onder behandeling bij de psychologe Jana Michels. Nils mag haar graag en zou het liefst een afspraakje met haar willen maken. Maar zijn politiewerk heeft op dit moment voorrang.
Als Trojan persoonlijk bij deze moordzaak betrokken raakt, gaat hij vastberaden alleen op pad en wil hij niets liever dan deze gruwelijke moordenaar vinden. Komt hij nog op tijd?

De cover van “Bloed en veren” met daarop de felle kleuren, vooral het rood, is zeer aantrekkelijk. Zeker een boek wat je in een boekhandel zal oppakken. Ook de uitleg aan de achterkant is veelbelovend, waardoor je weet dat dit zeker geen gemiddelde thriller is.
Het boek is een echte pageturner. Het verhaal begint meteen met de eerste moord en daardoor wordt de spanning meteen gezet. Er zit vaart in het verhaal. Door de gruwelijkheid wil je weten wie deze dader is en waarom hij dit doet. Je gaat mee in een sneltrein van moorden , die gelukkig zo worden beschreven dat het niet te bloederig en weerzinwekkend wordt.
Als Trojan alleen op onderzoek uit gaat, begint de spanning nog meer op te lopen en lees je zelf met ingehouden adem mee.
De schrijfstijl is zeer prettig en leest heerlijk snel weg. Geen lange hoofdstukken, waardoor er variatie in het geheel blijft en je geboeid doorleest. Of beter gezegd … je wil het boek gewoon niet wegleggen.
Het einde vond ik ten opzichte van de rest van het verhaal minder goed. Wat voor mij een beetje een teleurstellende gevoel achterlaat. Maar wellicht wil de schrijver hier in een volgend boek nog iets mee doen?
Al met al, voor een debuut, een zeer goed boek, waar van een hoop lezers zeker zullen genieten.