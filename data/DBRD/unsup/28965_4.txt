‘Verder dan de sterren’ is het langverwachte vervolg op de roman ‘Wie naar de sterren grijpt’ (2008).
In deze roman gaan we verder in de tijd. De twee vriendinnen Tully en Kate worden gescheiden door het overlijden van Kate. Tully heeft Kate op haar sterfbed belooft dat ze een goede moeder zal zijn voor Kate’s kinderen. Echter verscheurt het verdriet haar zo dat daar niet veel van terecht komt.
Tully heeft een slechte relatie met haar moeder Dorothy. Ze is als kind meerdere keren door haar verwaarloost en in de steek gelaten en is opgegroeid bij haar oma. Tully grijpt steeds vaker naar de drank en medicijnen om zich beter te voelen, maar dat heeft een verkeerde uitwerking op haar.
Dorothy heeft echter spijt en probeert Tully weer voor zich te winnen. Maar eerst moet ze de verschrikkingen uit het verleden onder ogen zien voordat ze Tully kan helpen met haar grote uitdaging. Ze zet alles op alles om haar dochter te kunnen bijstaan.
Marah, Kate’s dochter, heeft het heel erg moeilijk met de dood van haar moeder. Hierdoor trekt ze zich steeds verder uit het gezinsleven terug en is nog maar moeilijk te bereiken. Ze verlaat het ouderlijk huis en trekt een tijdje bij haar peetmoeder Tully in. Als dat niet blijkt te werken vertrekt Marah en gaat ze op zichzelf wonen met alle gevolgen van dien.


Kristin Hannah is een New York Times-bestsellerauteur van meer dan twintig romans. Met deze roman heeft ze weer een indringend en aangrijpend verhaal neergezet. Tully, Marah en Dorothy zijn de hoofdpersonages in deze roman.
Het verhaal begint met Tully. Verscheurd van verdriet zit ze voorovergebogen op het toilet, niet wetende hoelang ze hier al zit. De eenzaamheid is ondraaglijk.

‘Ze heeft geprobeerd alleen verder te gaan. Ze heeft het echt geprobeerd. Ze probeert het nog steeds, op haar eigen manier, maar soms kan één persoon je in je leven tegenhouden, ervoor te zorgen dat je pas op de plaats moet maken, en zonder die hand om vast te houden kun je je realiseren dat je in een vrije val terecht bent gekomen, hoe sterk je vroeger ook was, hoe hard je ook je best doet om overeind te blijven’.

Zwaar onder de drank en medicijnen gaat Tully op weg naar huis. Eenmaal thuis aangekomen ziet ze een artikel in het roddelblad Star. Er staat een foto van haar gezicht in met één gruwelijk woord eronder, ‘Verslaafd’. Vervolgens pakt ze haar autosleutels en verlaat in wanhopige toestand het huis. Ze kan niet langer zo leven…
Het volgende hoofdstuk bevind Tully zich in het ziekenhuis en kijkt samen met Kate neer op haar lichaam.
Het boek wisselt zich af met de levens van Tully, Marah, Dorothy en zelfs met Johnny de vader van Marah en echtgenoot van Kate. Stuk voor stuk vertellen ze het verhaal over hun leven en het intense verdriet wat ze samen delen. Ze strijden en verwerken het elk op hun eigen manier.
Ontroerend om te lezen wat er in de verschillende personages omgaat.

Kristin heeft een begrijpelijk, vloeiende schrijfstijl die prettig leest. Haar romans zijn zeer toegankelijk, ze weet de lezer constant te boeien. De personages zijn stuk voor stuk mooi uitgediept.
Het plot is hartverscheurend. De verschillende verhaallijnen lopen parallel aan elkaar en komen aan het eind vloeiend bijeen. Mooi om te lezen hoe ze met elkaar verweven zijn.

Een ontroerende roman over vriendschap en familie, verlies en troost.
Dit boek is heel goed zelfstandig te lezen. Toch ben ik heel benieuwd geworden naar het voorgaande deel.

Eerdere boeken van Kristin Hannah bij Boekerij zijn: ‘De nachtegaal’, ‘Wie naar de sterren grijpt’, ‘Alice, het wolvenmeisje’ en ‘De tijd van loslaten’.