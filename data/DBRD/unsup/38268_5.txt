"Als je dit leest, heb je al kennis gemaakt met Romy. Vind je haar niet mooi?" ~ p14.

Binnen 24 uur uitgelezen! Wat een geweldig boek weer... Gerard van Gemert is echt een auteur die wat mij betreft veel te weinig aandacht krijgt als jeugdthriller schrijver.

"Hij was ergens ingerold waar hij helemaal niet om gevraagd had. En hij kon er niet meer van af, dat was wel duidelijk." ~ p61.

Verdacht is het derde boek in de serie Eilandgeheimen. De verhalen in deze serie vinden allemaal plaats vinden op Terschelling, kan je absoluut los van elkaar lezen en het leuke eraan is dat je soms ineens een personage uit een vorig boek voorbij ziet wandelen.
In Verdacht lees je het verhaal van Mischa. Op de dag dat zijn ouders voor een week vertrekken naar limburg en hij heerlijk het rijk alleen heeft, vind hij een zak op het strand. Hierin zit een huilende baby en een brief, aan hem gericht, waarin een wanhopige moeder hem vraagt om baby voorlopig te beschermen. Maar waarom juist hij? En wie kan hij nog vertrouwen? Dit is het begin van een hoop ellende.
De auteur weet net zoals bij de vorige boeken snel de aandacht van mij als lezer te pakken. Na een kleine opbouw om Mischa te leren kennen stort je jezelf al snel in het avontuur en kan je niets anders doen dan blijven lezen. De fijne schrijfstijl zorgt ervoor dat je, zonder dat je het door hebt, bladzijde na bladzijde om blijft slaan. Je moet gewoon weten wat er gaat gebeuren! Een mooi verhaal over verkeerde keuzes, verantwoordelijkheid en vriendschap.

"Wat zojuist was gebeurd, was zo onverwachts dat ze allemaal het gevoel hadden dat ze meteen in actie moesten komen, maar niet wisten hoe." ~ p110.

Gerard van Gemert had wat mij betreft de lat hoog gelegd met zijn vorige boek "Vermist", maar wist mij absoluut weer te verrassen met dit verhaal. Ik heb echt enorm genoten van de personages en de wendingen in het verhaal! Hopelijk komen er nog veel meer boeken in deze serie...