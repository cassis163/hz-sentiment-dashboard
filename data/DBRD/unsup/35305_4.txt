Een verrassend boek wat spanning en fictie op een prima manier met elkaar verweeft. Na het lezen van het boek blijf je toch wel met een paar vragen zitten: is het waar of is het niet waar? De auteur zet je flink aan het denken over de ontwikkelingen in de genetica die het klonen van mensen mogelijk maakt en waarbij ethische dilemmaÂ’s niet geschuwd worden. Het boek begint met een vooruitblik: het roven van erfelijk materiaal van Napoleon. Veel later in het boek blijkt dat tegelijkertijd het erfelijk materiaal van veel meer beroemde doden wordt geroofd. De tweede verhaallijn begint met de vermeende zelfmoord van de Leidse hoogleraar genetica John van Doorst. Zijn vrouw Pauline is niet overtuigd en krijgt journaliste Pam Steevens zover dat ze de zaak gaat onderzoeken. Tegelijkertijd start de derde verhaallijn met de kaping van een schip met een dure lading bestemd voor o.a. een ziekenhuis in Zuid-Afrika. Deze zaak wordt onderzocht door Michael Jobs, werkzaam voor een verzekeraar uit Londen. Langzamerhand worden de drie verhaallijnen ineen gevlochten. Pam en Pauline beleven een aantal hachelijke avonturen en uiteindelijk zorgen Pam en Michael, die elkaar ontmoet hebben, met de late hulp van de CIA voor een daverende ontknoping in Ilemi, een stuk niemandsland in Oost-Afrika. Een spannend boek wat vlot leest, zeker een aanrader als je van wereldwijde complotten houdt.