Interessante locatie voor een thriller: de Extremadura in Spanje.
Interessante personages: een gepensioneerd hoofdcommissaris van politie afkomstig uit Berlijn, een bevallige en niet op haar mondje gevallen Spaanse schone, een naar Berlijn uitgeweken Spaanse kok, om er een paar te noemen. Mooi verhaal ook, goed geconstrueerd. Ellen G. hanteert een stoere, weinig vrouwelijke schrijfstijl, ik mag dat wel. Vrouwelijke auteurs van Nederlandse bodem slaan nogal eens door naar de softe kant, Gerretzen heeft dat gelukkig niet opgepikt en zet met 'Bloedbruiloft' een debuutthriller neer die het lezen waard is. Humor, mooie taalvondsten en beeldspraak, dat smaakt naar meer!
Verbeterpunten: de auteur weidt zo zeer uit over dorpsleven en plaatselijke cultuur dat het vertragend werkt, alle vaart uit het verhaal haalt. Bij vlagen had ik de neiging stukken over te slaan ... wat ik uiteraard niet gedaan heb. Ook hadden iets minder personages opgevoerd mogen worden. Een honderd pagina's dunner boek had waarschijnlijk een ster meer opgeleverd.
De titel 'Bloedbruiloft' roept bij menigeen vraagtekens op, zo heb ik geconstateerd. Mij lijkt hij goed gekozen: een bruiloft gaat niet door en de omstandigheden daaromheen leiden tot diverse doden.
Een aangename kennismaking met Wolfgang en Julia, ik ben zeer benieuwd naar de vervolgboeken 'Schaduwspel' en 'Verdorven'!