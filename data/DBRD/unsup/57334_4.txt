Samenvatting:

Tijs is verhuisd van dichtbij zee naar een huis aan de rand van een bos, een wereld van verschil als je alles en iedereen achter moet laten. Heimwee naar zijn oude huis maakt dat Tijs wegloopt. Onderweg komt hij een eenhoorn tegen, die niet bestaat en nergens bij hoort. Maar Tijs herkent hem meteen en samen gaan ze op zoek naar het oude huis van Tijs.

Mijn mening:

Een prachtig, kleurrijk geïllustreerd prentenboek is wat ik in handen kreeg. En maakte dat mijn hart een sprongetje van vreugde maakte.

Het verhaal van Tijs zal voor vele kinderen die verhuizen herkenbaar zijn. Het gevoel nergens meer bij te horen, nieuwe vriendjes (moeten) maken, wennen aan je nieuwe plek zijn de klassieke ingrediënten voor het welbekende heimwee gevoel. Niet allemaal zullen de kinderen ook weglopen. Maar op zoek naar je eigen nieuwe plek en vriendschap zal zeker aan bod komen. En dit zijn mooie thema’s die verwerkt zijn in dit verhaal net als ‘de kracht van de verbeelding’.

De cover is al een cadeautje op zich en slechts de start van de mooie prenten aan de binnenkant. De illustraties zijn bijzonder kleurrijk, origineel en haast kinderlijk getekend maar dat is de herkenbare stijl van Harrie Geelen. Ik hou ervan en de doelgroep van 4+ zal er zeker ook van smullen.

Tijs en de eenhoorn is een prentenboek wat niet mag ontbreken in de boekenkast (of geleend uit de bibliotheek) bij alle kinderen die gaan verhuizen of dat net hebben gedaan. Ze zullen herkenning vinden en gelukkig ook meemaken dat het allemaal goed komt met Tijs en zijn nieuwe vriend de eenhoorn.

Deze review kwam als origineel als eerste online via mijn boekenblog.