Val McDermid schrijft naast boeken over Kate Brannigan, Lindsay Gordon en Tony Hill / Carol Jordan ook stand-alone thrillers. THE VANISHING POINT is zo’n op zich staand boek.

Op het vliegveld van Chicago ziet Stephanie Harker hoe de vijfjarige Jimmy, die met haar meereist, ontvoerd wordt. Uiteraard trapt ze een hoop stennis, maar dat zorgt er alleen maar voor dat ze door de beveiliging wordt opgesloten. Er rest Stephanie niets anders dan mee te werken met de FBI. Geduldig begint ze het hele verhaal te vertellen dat verklaart waarom zij met een vijfjarig kind reist dat niet van haar is, in de hoop dat de FBI daaruit kan achterhalen wie Jimmy ontvoerd heeft.

Val McDermid meets Jeffery Deaver, dat is de indruk die achter blijft na het lezen van dit boek. Een grote overeenkomst is het korte tijdsbestek. Praktisch het hele boek speelt zich af op de luchthaven van Chicago waar Stephanie haar hele verhaal vertelt, terwijl mensen een race tegen de klok leveren om Jimmy terug te vinden. Een tweede overeenkomst zijn de plotwendingen, al zal de geoefende lezer niet helemaal door McDermid om de tuin worden geleid. THE VANISHING POINT lijkt qua plot niet op de vorige boeken van McDermid. Misschien is ze een nieuwe weg ingeslagen. Voor het grootste deel van het boek slaagt ze daar prima in. Het lijkt er alleen op de laatste paar pagina’s op dat McDermid geen zin meer had in het verhaal. Nadat ze het verhaal de nek omdraait, laat ze de lezer met nog enkele onbeantwoorde vragen zitten. Dat had ze vast wel mooier kunnen afronden. (Door: Anne Terwisscha)