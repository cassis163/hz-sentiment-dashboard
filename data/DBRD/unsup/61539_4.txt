Het verhaal draait om Lilith Van Winckel, getrouwd met Jim, moeder van 3 kinderen, en een job waar ze goed haar kost mee verdient. Toch is ze niet gelukkig en na een tragische gebeurtenis besluit ze om zichzelf van het leven te beroven, ze gooit zich voor een aanstormende trein. Nu blijkt dat Lilith al enige tijd voor haar dood op een plan aan het broeden was met de gevolgen van dien. Ze zinde op wraak en nu is het daar tijd voor.

De cover van het boek heeft een thrillergehalte en past volledig bij het verhaal. De kindertekening van de 2 mannetjes en een hoofd met een blik die je doordringend aankijkt. De woorden ‘Tijd voor wraak’ en ‘sentiments’ spreken voor zichzelf.

In de eerste hoofdstukken leer je de hoofdpersonages kennen. Ze worden goed uitgediept. Voor sommige lezers kan dit storend zijn omdat het verhaal dan traag op gang komt. In het begin lijkt het of je verschillende verhalen door elkaar aan het lezen bent maar gaandeweg vloeit alles samen. Door met verschillende verhaallijnen te werken, blijf je als lezer wel alert en nieuwsgierig.
Een vlot geschreven verhaal waarin Pat Craenbroeck de personages zeer goed weergeeft. De emoties zijn voelbaar: het verdriet, de pijn, de woede, liefde,... Je kan je in ieder van hen inleven. Ook de feiten worden geloofwaardig neergezet.

Voor mij was dit een spannend, meeslepend verhaal met een verbazingwekkend einde. Wel een psychologische thriller en geen literaire zoals vermeld op de cover, toch naar mijn gevoel.
Voor mij eens een andere thriller dan ‘het normale’ en het smaakt naar meer. Pat, dank je wel voor dit mooie boek en op naar de volgende!