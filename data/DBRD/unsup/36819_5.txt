Gouden tip: lees dit boek niet... als je niet veel tijd hebt.
Eens je begint te lezen ben je vertrokken en kan je het boek zeer moeilijk wegleggen. Hoewel ik niet echt een Deflo-fan ben is dit een zeer goed boek en voor mij veruit het beste van deze auteur. Terechte winnaar van de Hercule Poirot prijs.
Een banale weddenschap tussen twee drinkebroers heeft verstrekkende gevolgen en is het begin van een reeks lugubere en gruwelijke moorden. De werkloze maar zeer intelligente Pieter Ghekiere wordt wanneer hij gedronken heeft een echt monster die de ene gruweldaad na de andere pleegt. Deleu, Mendonck en Bosmans hebben heel veel moeite om de man op te pakken en moeten zelfs onwettige manieren toepassen om de dader in de val te doen lopen.
Het verhaal is spannend, geloofwaardig en af en toe hilarisch! De manier waarop de dader tegen zijn vrouw aankijkt is super!
Pitbull is een fantastisch boek dat mij meermaals aan American Psycho van Bret Easton Ellis deed denken; er zijn slechtere boeken om mee vergeleken te worden...