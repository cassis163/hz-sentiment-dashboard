‘Hij zwijgt. Net als toen, toen hij me zag in mijn bruidsjurk. Alleen de blik die hij nu over mijn lichaam laat glijden, is anders. Heeft niets van verlegenheid. Eerder van medelijden. Ik zou willen dat hij me slaat. Liefst zo hard dat ik nooit meer wakker word’

Met Sluipend Gif zet Corine Hartman de ingeslagen weg bij “Een vlaag van waanzin” door. Een familiedrama is de basis van Sluipend Gif. De stijl is duidelijk herkenbaar. Je loopt aan de zijde van Gijs en Jacqueline mee. Hun dagelijkse doen en laten wordt voor even dat van de lezer. Hoe leef je in een dorp? Ben je wel de man of vrouw die je laat zien? Ken je je buurman of buurvrouw wel zo goed? Ken je je eigen partner wel zoals je dacht deze te kennen. En ken je jezelf wel zo goed? Al deze facetten heeft Corine geraakt in Sluipend Gif.

Sluipend Gif raakte me behoorlijk en had me voor even in haar macht. Het is een heftig verhaal waarin je wil doorlezen en toch ook weer niet. Soms was het even te veel. De kracht van Sluipend Gif is dat het me niet losliet. In mijn hoofd gingen Gijs en Jacq gewoon door. En na het dichtslaan van het boek zijn ze nog niet uit mijn gedachten.

Corine Hartman weet als geen andere het familiedrama te beschrijven in een thriller. Je zit het hele verhaal op je puntje van je stoel. Het is net een film die zich in je hoofd afspeelt. De zinnen zijn poëtisch, vol liefde en angst beschreven. De stijl is bijna liefdevol te noemen en toch is het een thriller die je angst aanjaagt en psychologisch sterk in elkaar steekt. Ieder personage heeft een rol die uitgebeeld wordt zoals het hoort. Ieder plekje is op de juiste manier en met de juiste lading ingevuld.

Sluipend Gif is een psychologische ijzersterke thriller. Een thriller in een stijl die herkenbaar is. Corine Hartman heeft zich deze stijl en dit type thriller weer helemaal persoonlijk gemaakt. Haar veelzijdigheid als thrillerauteur maakt haar uniek en herkenbaar. De lezer wordt uitgedaagd om over grenzen heen te kijken en haar gevoel toe te laten die misschien te persoonlijk wordt.