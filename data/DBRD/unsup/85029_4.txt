Wat Odette niet vertelde (maar James allang wist) is het verhaal van de drie hartsvriendinnen Odette, Clarice en Barbara Jean. Sinds ze 40 jaar geleden bijeenkwamen in Earls All-you-can-eat staan ze bekend als The Supremes. Jaren later komen ze daar nog steeds elke zondag na de kerk bij elkaar. Het verhaal wordt grotendeels verteld door Odette die erom bekend staat dat ze geen angst kent door haar bijzondere geboorte in een plataan. Maar ook Clarice en Barbara Jean waren bijzonder bij hun geboorte. Clarice omdat zij het eerste zwarte kind was dat geboren werd in het University Ziekenhuis en Barbara Jean omdat ze geboren werd op de bank van juffrouw Carmel, omdat haar moeder het ziekenhuis niet meer haalde. Het verhaal wordt beurtelings in het heden en het verleden verteld waardoor je gaandeweg steeds meer te weten komt waarom de drie vrouwen zo geworden zijn als ze zijn. Odette, een krachtige vrouw, die voor de duvel nog niet bang is, zeer gelukkig is met de liefde van haar leven James en net als haar moeder met de doden kan praten. Dit zorgt voor de nodige luchtige en humoristische teksten. Clarice, die haar veelbelovende muziekcarrière heeft opgegeven voor de trouweloze Richmond. En last but not least Barbara Jean die getrouwd is met de rijke, oudere, Lester en niet met haar grote liefde, de blanke Ray “Chick” Carlson. Vooral Barbara Jean heeft een moeilijke jeugd gehad. Nadat Odette Barbara Jean redt van haar afschuwelijke stiefvader na de dood van haar alcoholische moeder ontstaat er een vriendschap voor het leven tussen de drie vrouwen. In hun latere leven krijgen ze alle drie te maken met tegenslagen, maar wat ze er doorheen trekt is de ijzersterke vriendschapsband van The Supremes. Edward Kelsey Moore omschrijft zware thema’s als mishandeling, racisme, alcoholisme, ziekte en dood met de nodige humor waardoor het verhaal licht en makkelijk te lezen blijft. Maar bovenal is het een roman over vriendschap, liefde en elkaar steunen door dik en dun. Een heerlijk boek om te lezen!
De titel van het boek vond ik minder goed gekozen, omdat ik toen ik boek uit had nog geen idee had wat James nu allang wist. De oorspronkelijke titel “The Supremes ín Earls All-you-can-eat” is veel duidelijker.