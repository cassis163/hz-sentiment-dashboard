Weer een heel leuk boek over Olle en zijn buurmeisje Lena in het kleine dorpje Knal-Mathilde in Noorwegen. Olle en Lena zijn heel verschillend. Lena is een stoer meisje dat altijd haar mondje klaar heeft, keeper is bij het plaatselijke team, samen met haar moeder woont en altijd vol woeste plannen zit. Olle komt uit een groot gezin waar ook de opa bij inwoont, hij houdt van muziek en is nogal verlegen. Toch zijn ze de beste vrienden die er bestaan. Als Birgitte uit Nederland bij hun in het dal komt wonen verandert er plots een heleboel. Olle vindt haar geweldig maar Lena is niet zo onder de indruk. De hoofdstukken vormen steeds een afgerond geheel, soms met een cliff-hanger, ideaal om voor te lezen in de klas. De krachttermen die Lena af en toe bezigt kan je makkelijk veranderen als je je er aan stoort. Uiteindelijk blijkt Lena een klein hartje te hebben en Olle best stoer te kunnen zijn. Grappig, ontroerend en spannend voor vanaf 9 jaar.