De uitlevering van het duo Roslund en Hellstrom is een waanzinnige thriller die je doet zinderen van begin tot eind. Het is moeilijk om dit boek te recenseren zonder alle clous weg te geven, maar vooruitlopend op mijn eindoordeel kan ik niet anders dan iedereen aanraden dit boek gewoon moet lezen.
De uitlevering is opgebouwd uit verschillende tijdsdelen. Het boek begint met toen. Toen is zes jaar geleden, andere delen zijn geschreven in het nu.
Toen
Het boek begint meteen al spannend waardoor het ogenblikkelijk de aandacht te pakken heeft. Je gaat mee in het leed van een man die in de dodencel zit. Zijn naam is John Meyer Frey en hij is veroordeeld voor de moord op zijn vriendinnetje. Het boek beschrijft onder andere minutieus hoe de cel eruit ziet: de vloer was pisgeel en had een vreemde glans, de vijandige muren waren waarschijnlijk ooit wit geweest en het plafond boven hem was bedekt met ronde vochtplekken. Het is er angstaanjagend en het feit dat de vader van het vermoorde meisje langs komt om Meyer Frey met zn neus op de feiten te drukken, maakt het er niet beter op.
Nu
Een man, John Schwarz, wordt in Zweden gearresteerd wegens zware mishandeling. Hij heeft een man met ongelofelijke kracht in zijn gezicht geschopt. Ewert Grens leidt het onderzoek en wanneer hij John Schwarz natrekt, komt hij tot een vreemde conclusie: hij bestaat niet. Hij is dood. Er begint een intrigerend onderzoek naar John Schwarz. Wie is hij? Waarom is hij dood? Wat is zijn echte naam? Dit zijn de vragen die als een rode draad door het boek lopen, alsmede de vraag wie zes jaar geleden de moord heeft gepleegd. Was het John Meyer Frey of is hij onschuldig? Het verhaal vertelt wat er in al die jaren is gebeurd en wie er iets mee te maken heeft gehad.
Je krijgt veel te weten over de personages, zoals waar ze van houden, of ze verliefd zijn, hun geheimen, irritaties en meer van dat soort details. Zo blijkt Ewert Grens een opgefokte politieagent die ook een beetje gefrustreerd lijkt. Dit heeft met zijn verleden te maken en een ongeluk dat hij heeft meegemaakt. Hij bezoekt wekelijks (soms dagelijks) een vrouw die niet meer kan praten, maar waarmee hij een innige band heeft.
John Schwarz heeft een verleden dat zich gedurende het boek ontrafelt. Een verleden waar zelfs zijn vrouw geen weet van heeft. Ewert Grens en John Schwarz blijken niet de enigen met een raadselachtig verleden. Bijna elk personage in het boek heeft een duister verleden, vol met geheimen. Aan het eind van het boek ontrafelen zich deze geheimen en wordt alles duidelijk.
De uitlevering is waanzinnig knap van opbouw en blijft voortdurend spannend. Het zit vol met verrassingen en intriges die maken dat je niet stil kan blijven zitten. Het doet denken aan een mix van de films the Green Mile en Shawshank Redemption. Boeiend van begin tot einde. Moeilijk weg te leggen. Een beter compliment kan je een thriller niet maken.