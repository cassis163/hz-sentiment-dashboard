Een zwart-wit cover van een zwart meisje dat droevig kijkt - of is het achterdochtig - is de aanzet van dit verhaal dat een familie-epos vertelt dat driehonderd jaar geleden start.

Alles begint bij die ene vrouw Maame, die twee dochters op de wereld zet, Effia en Essi. Deze beide meisjes krijgen een totaal andere levensweg te bewandelen en dit splitst het verhaal in twee aparte werelden.
Effia en haar nakomelingen worden vanuit het Afrika-perspectief verteld; Essi's verhaal gaat meer over de blanke invloed.

De auteur heeft met haar debuut Weg naar huis heel wat willen vertellen over slavernij, mensenhandel, Afrikaanse achtergrond, westerse invloeden, de Amerikaanse burgeroorlog, de opkomst van rassenscheiding, maar nog meer over keuzes.
Keuzes die men maakt in een leven die bepalend zijn voor verdere generaties.
Keuzes die soms door anderen worden gemaakt omdat je als zwarte geen enkel recht op spreken had.

Weg naar huis is een epos dat Yaa Gyasi met kleine hoofdstukken heeft proberen te vertellen. Ieder hoofdstuk gaat over een korte periode in het leven van een persoon in de familielijn. Wat een beetje spijtig is want sommige lijnen zijn heel interessant waar je meer over wil weten.

Het geheel komt misschien een beetje chaotisch over maar door de handige stamboom vooraan in het boek, kan je heel makkelijk het verloop bij houden.
Liever had ik dit verhaal in een lijviger boek gezien, of misschien opgedeeld in drie boeken, maar voor een debuut is het heel gedurfd geschreven.

Voor de liefhebbers van Roots.