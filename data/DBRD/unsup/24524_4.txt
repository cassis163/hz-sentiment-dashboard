Wat zou jij doen als je weet wanneer je zal sterven? Dat is de vraag die Charlie Grant zichzelf stelt. Ze is ervan overtuigt dat ze op 21 januari wordt vermoord. Haar hartsvriendinnen zijn namelijk allebei vermoord op dezelfde dag, hetzelfde tijdstip, de één een jaar na de ander.
Charlie weet het zeker op 21 januari is het haar beurt en dit laat ze niet zomaar op zich afkomen. Ze traint als een malle en leeft een zo onopvallend leven waardoor ze zich zo optimaal mogelijk voorbereid. Om zeker te weten dat haar moordenaar wordt gepakt, schakelt ze de hulp in van rechercheur D. D. Warren. Want ze heeft gehoord dat zij de beste moordrechercheur van Boston is.

D.D. vind het verhaal van Charlie eerst wat ongeloofwaardig. Maar is toch nieuwsgierig genoeg om informatie over de zaken van Charlie's vriendinnen te verzamelen. Wanneer D.D. meer in de zaak geïnteresseerd raakt, gaat te toch weer twijfelen aan Charlie's verhaal. Ze heeft het gevoel dat iets niet klopt en dat Charlie iets gevaarlijks verbergt.

De boeken van Lisa Gardner hebben mij al overtuigd. Ze is één van mijn favoriete schrijfsters geworden. En met In haar naam heeft ze dat weer bewezen. Al vanaf de proloog zet het boek een toon, waar je kippenvel van krijgt. Het verhaal staat meteen als een huis, met een onderwerp waarover je eigenlijk niet wilt lezen. En naarmate je het verhaal van Charlie steeds meer begrijpt, ga je jezelf ook afvragen, ja wat zou ik doen? Het plot is goed uitgewerkt, maar naarmate het boek vorderde kreeg ik toch wel door hoe het in elkaar zat en eigenlijk had ik nog iets langer in spanning willen zitten. Maar dit is dan ook mijn enige minpuntje aan dit boek.

Met D.D. Warren heeft Gardner een sterk personage neergezet. De hard werkende, kritische, soms chagrijnige, maar eerlijke, food loving vrouwelijke rechercheur is een vertrouwd persoon geworden. Maar in dit boek zien we D.D. ook van een andere kant, namelijk als een moeder. Zal de hardwerkende rechercheur toch iets milder zijn geworden?

Met In haar naam heeft Lisa Gardner weer een uitstekende thriller afgeleverd, over een jonge vrouw die vastberaden is te vechten tegen haar vermeende moordenaar. Wat zou jij doen?