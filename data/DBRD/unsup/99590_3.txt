‘Het Rosie Effect’ is het vervolg op het populaire boek ‘Het Rosie Project’, waar Graeme Simsion internationaal zeer goed mee gescoord heeft. In dit tweede boek over Don en Rosie vertelt de auteur op wederom een vermakelijke en leuke wijze hoe het het tweetal afgaat nu ze getrouwd zijn en in Amerika wonen. Simsion heeft een prettige schrijfstijl en gebruikt veel humor. Je leeft mee met Rosie als je merkt hoe Don omgaat met zijn toekomstige vaderschap. Tegelijkertijd waardeer je Dons zorgvuldigheid in zijn onderzoek naar hoe het is om vader te worden.

Toch vond ik ‘Het Rosie Project’ net wat leuker en boeiender dan ‘Het Rosie Effect’. Dit boek kent wat langdradige stukken, waardoor het tempo van het verhaal vertraagd wordt. Wat in het eerste deel allemaal nieuw en onvoorspelbaar was, was in dit deel soms iets teveel van hetzelfde. Dat neemt overigens niet weg dat ik niet genoten heb van het boek. ‘Het Rosie Effect’ is een leuk boek en laat je zien hoe het verder is gegaan met Don en Rosie. Het is zeker de moeite waard om gelezen te hebben na het eerste deel. Alleen over dat deel was ik enthousiaster.