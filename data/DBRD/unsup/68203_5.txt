Na het geslaagde debuut "Lieve edelachtbare", dat de Schaduwprijs 2016 heeft gewonnen, is "De juiste man" het tweede boek van Max van Olden.

Oscar Seefelt is een 63-jarige advocaat met een eenmanszaak. Na een alcoholverslaving te hebben verruild voor een gameverslaving slijt hij zijn dagen met werken. Behalve zijn buurvrouw Astrid heeft hij niet veel sociale contacten.

Zijn veertienjarige zoon Jelte is twintig jaar geleden door een ongeluk om het leven gekomen, waarna zijn huwelijk met Karin op de klippen is gelopen. De automobilist die het ongeluk heeft veroorzaakt is doorgereden, ontraceerbaar en daardoor nooit gestraft. Oscar zegt stellig te weten wie er verantwoordelijk is voor het dodelijke ongeval en wanneer in 2016 het verjaringstermijn dreigt te verlopen gaat hij de strijd aan om de dader alsnog gestraft te krijgen. Vanaf dat moment laat Oscar zich niet meer stoppen en zijn wraak en vergelding de drijfveren. Hij smeedt een ingenieus plan, waarbij hij de grenzen van de wet opzoekt.
Hoe ver gaat Oscar hierin en wie zal hij betrekken in de uitvoering van zijn plan? Kan Oscar zich eindelijk overgeven aan een stuk rouwverwerking?

Zijn buurvrouw Astrid voelt sympathie voor hem, maakt geregeld een praatje en biedt wat gezelligheid door hem uit te nodigen voor een borrel en om een hapje mee te eten. Oscar krijgt zelfs interesse in de vereniging van het volkstuinencomplex waar Astrid lid van is.

"De juiste man" is een gelaagd verhaal met twee hoofdlijnen die elkaar afwisselen en aan het einde naadloos samenkomen. De plot wordt goed en rustig opgebouwd, waarbij het duidelijk is dat de auteur, als advocaat, weet waar hij over schrijft.
De vlotte schrijfstijl is toegankelijk en er zijn geen overdadige en onnodige details die een verhaal onoverzichtelijk maken.
Bij dit soort verhalen is het altijd lastig om ze goed te duiden, maar de termen "psychologische thriller" en "roman" zijn beiden van toepassing voor dit ge(s)laagde boek.

Beoordeling 4.5 sterren