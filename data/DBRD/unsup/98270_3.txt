Jan May is ten einde raad, want 8 maanden geleden werd hem verteld dat zijn verloofde zou zijn omgekomen bij een auto-ongeluk. Jan geloofd het verhaal niet en is er van overtuigd dat zij nog leeft. In zijn wanhoop om de waarheid boven water te krijgen gijzelt hij een aantal radiomakers en een groepje bezoekers die toevallig die dag in de studio aanwezig zijn omdat ze een prijs hebben gewonnen.

Forensisch psychologe Ira Samin is levensmoe nadat een van haar dochters zelf een einde aan haar leven maakte. Net op het moment dat zij besloten heeft haar dochter achterna te gaan, wordt zij opgeroepen om te komen onderhandelen in dit gijzelingsdrama. De race tegen de klok begint want de gijzelnemer speelt een wel heel gruwelijk spel. Elk uur wordt er iemand gebeld. Wanneer deze met de juiste zin opneemt zal er een gijzelaar vrijgelaten worden, maar wanneer iemand zich op de verkeerde manier meldt zal er een gijzelaar gedood worden, net zolang totdat hij herenigt wordt met zijn verloofde. Wanneer Ira op onderzoek uitgaat blijkt dat niets is wat het lijkt....

Weer een spannend boek van Fitzek. Hoewel voor mij spannender dan De Wreker haalt ook dit boek niet het spanningsniveau van De Therapie. Zeker het eerste deel van het boek is op sommige momenten absoluut niet spannend en soms zelfs een klein beetje aan de saaie kant te noemen. Het spannende, en zeker goed verborgen gehouden, plot maakt veel goed. De laatste 50-75 bladzijden waren erg spannend en op dat moment is het moeilijk om te stoppen met lezen.