Monty Don is presentator van het BBC programma Gardeners World en wordt tijdens de uitzendingen vaak “geassisteerd” door zijn hond Nigel. Nigel heeft veel fans in Groot Britannië.
Monty Don schreef dit boek over Nigel en over Nell (de andere golden retriever die ook weleens acte de présence
geeft in Gardeners World) en ook over alle andere honden die hij heeft gehad. Dat maakt dit boek tevens een soort biografie over de schrijver. Want het is geen “belevenissen met mijn hond” boek, maar de honden waren bij alle levensgebeurtenissen betrokken.
Nigel heeft de hoofdrol in dit boek. Monty Don schrijft liefdevol over zijn honden die allemaal een eigen karakter hebben, maar ook realistisch. Vooral wat betreft de eindigheid van het leven. Hij schrijft er nuchter over; hij erkend het verdriet en heeft het gehad maar weet dat het erbij hoort.
Monty Don verteld ook over de moeilijke dingen die in zijn leven gebeurt zijn, zoals zijn faillissement (ooit had hij met zijn vrouw een juwelenzaak) en zijn depressies. Ook hier schrijft hij nuchter over, hij had verdriet en zorgen, maar hij rekent niets en niemand erop af.
Het ebook is Engelstalig en het woordenboek dat erbij zit, vertaalt goed en kent veel woorden. Monty Don gebruikt in zijn tv programma en in zijn boeken hele mooie woorden en dan is een goede vertaalfunctie makkelijk.
Het enige nadeel van de ereader is dat er foto’s bijzitten, die niet vergroot kunnen worden en alleen in zwart/wit te zien zijn. Als de foto’s in kleur te zien zijn, geeft het het boek net iets extra’s.
Dit boek was zeer de moeite waard om te lezen en een heel ander boek dan andere boeken in het dierengenre.