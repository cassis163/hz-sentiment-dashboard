Thomas Harris heeft met zijn Hannibal-serie veel teweeggebracht. De meester in 't vak is alom geliefd en een auteur die met hem wil concurreren moet van goeden huize komen.
Gelukkig beweegt zich rondom een trendsetter altijd wel iemand die de trend een extra duwtje geeft. Zo is er sinds kort een Fransoos die de stoute schoenen heeft aangetrokken en horror een geheel eigen dimensie meegeeft. Het gruwelhuis  is zijn derde boek en aan de verfilming wordt reeds gewerkt. De stille opmars van Franck Thilliez (1973) is een feit.

Thilliez voert ons mee naar het noorden van Frankrijk. Twee ontslagen medewerkers rijden over een industrieterrein. Ze botsen tegen een man aan die meteen aan zijn verwondingen bezwijkt. Aangezien Vigo, de chauffeur, alcohol in zijn bloed heeft, wil hij niet in contact komen met de politie. En al zeker niet als hij en zijn partner merken dat de aangereden man een koffer met twee miljoen euro bij zich droeg. Ze besluiten het geld te houden en het lichaam ergens te dumpen. Enige tijd later worden ze geconfronteerd met een schrikbarend bericht. De twee miljoen euro was losgeld dat de aangereden man wilde afstaan om zo zijn dochter terug te krijgen. De dochter wordt echter dood aangetroffen. Vigo en Sylvain beseffen dat ze een koffer in handen hebben die bestemd was voor een meedogenloze moordenaar. Ze weten alleen niet dat die hen ook heeft gezien. Rechercheur Lucie Henebelle wordt op de zaak gezet. Zij stort zich in een levensgevaarlijk avontuur en doet de meest weerzinwekkende ontdekkingen.

Bij Het gruwelhuis  kun je nagenoeg geen kanttekening plaatsen. Thilliez hanteert een spraakmakende schrijfstijl, zet een magistraal horrordecor neer en presenteert bijzonder strijdlustige personages.
Voor het kibbelende duo Vigo en Sylvain verdient de schrijver een pluim. Geld en wantrouwen hebben een grote impact op de band tussen de twee goede vrienden. Uiteraard is het de kleinste van het stel die zich als Goliath gedraagt en zijn kopgrotere partner aan het twijfelen brengt.

Een andere draad in het verhaal is die van Het Beest. Lange tijd blijft onzeker wie er schuil gaat achter deze benaming. Is het een nieuwe Hannibal Lector? Of toch een ander afzichtelijk wezen met desastreuze verlangens? De schrijver doet een beroep op de fantasie van de lezer en pakt dit subliem aan.

De vele spanningsbogen maken van Het gruwelhuis  een ware pageturner. Verzwakken doet het boek geen moment. Daarnaast doet het wisselende vertelperspectief een handige duit in het zakje. Als je een mooi aanbod hebt van gestoorde personages, kun je gemakkelijk switchen van gedachtegang. Je loopt geen enkel risico in een wat mindere fase van het boek te belanden.
Hoofdpersonage Henebelle is naast haar werk als rechercheur een goede huismoeder die geen enkele moeite kent met het verwisselen van luiers. Uitgerekend zij bevindt zich in het territorium van een stel psychopaten. Contrast moet er zijn en de schrijver slaagt verbluffend goed in zijn opzet. Franck Thilliez weet wat het is om zijn lezers heerlijk te laten huiveren. Hopelijk doet de verfilming het boek eer aan.