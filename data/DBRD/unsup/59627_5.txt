Ik keek al een tijdje uit naar dit boek! Mijn verwachtingen waren ook hoog. Maar die zijn allemaal uitgekomen! Dit is het tweede boek van de auteurs: Johanna Lime. Het eerste boek in een serie: De vergeten vloek.

In dit verhaal volg je een aantal personages. Je leert ze echt goed kennen en krijgt een band met ze.
Ze hebben een aantal dingen gemeen en zo leren ze elkaar ook kennen. Je voelt met ze mee en zou ze het liefste willen helpen. De verhaallijn bouwt langzaam op en je kunt het boek niet meer wegleggen. Je moet doorlezen. Een echte pageturner in het fantasy/sf- genre.

Kamilia ken ik nog uit hun andere boek. Ze heeft een bijzondere kracht en kan de geesten van overleden mensen zien. Ze is stapelgek op haar oma, maar in dit boek blijft ze in haar eigen tijd en gaat ze er alles aan doen om de jonge kroonprins te helpen met zijn magische gave.

Jima is een jonge prins. Hij krijgt te horen dat hij kroonprins is van Laskoro. Van af dat moment rust er een grote druk op zijn schouders, want hoe kan hij zo’n groot koninkrijk beschermen? Hij wil het liefste iedereen van zijn bevolking gelukkig zien. Hij heeft een sterke magische gave. En de Morane slang staat hem bij en beschermt hem. Jima heeft veel aan zijn hoofd. Hij moet ook een speciaal kristal zien te bemachtigen. De zoektocht naar het kristal is spannend.

Lucian (is stiekem mijn favoriete personage) is hoofd van de vertalingscommissie en hij is de zevende zoon van de zevende zoon. Zijn vader verwacht grootste dingen van zijn zoon. Lucian heeft ook echt prachtige magische krachten. Hij is goed getraind. En jaagt veel vrouwenharten op hol. De tekeningen op zijn huid, zijn prachtig, maar hebben voor hem een heel andere betekenis dan gewone tatoeages. Ze kunnen namelijk bewegen en kunnen nog meer dingen! Dit is zo beeldend op papier gezet dat je het gewoon echt voor je ziet. Zijn hele personage spreekt me enorm aan. Hij is zeker van zichzelf en stapelgek op zijn zoontje.

Franck is de zoon van Norman Gettverdrey. Hij is niet zo blij met zijn vader. Zijn ideeën worden steeds extremer. Gaat hij zijn vader tegen houden of niet? Hij moet een keuze maken.

Er zijn mensen die Jima dood willen hebben. Er worden diverse aanslagen gepleegd met magie. Kunnen Jima en zijn vrienden in leven blijven?

De schrijfstijl is lekker vlot, korte hoofdstukken. De auteurs nemen je mee op reis door hun prachtig geschapen wereld. Je ziet elk hoofdstuk door de ogen van een van de personages.
De wereld geeft me een aards gevoel, maar dan ver in de toekomst. Het is een science fictionachtige wereld. Dit merk je door de manieren van reizen, voertuigen en techniek. Het is op een steengoede wijze gemixt met de magische (fantasy) wereld. Niet in een hokje te stoppen!
Er zijn ook diverse planeten, waar men heen kan. Maar ook kun je met ruimteschepen reizen en is er een ruimtevloot. De snelwegen zien er ook heel apart uit. En omdat de auteurs zo beeldend schrijven, zie je alles voor je.

Ik werd vanaf het begin in het verhaal gezogen. Ik kijk echt uit naar het volgende deel. Ik wil weten hoe het verder gaat. Het is een dik boek, maar je vliegt er doorheen en vergeet de tijd. En dat is echt een magisch gevoel als lezer. Ik geef het boek 5*****.