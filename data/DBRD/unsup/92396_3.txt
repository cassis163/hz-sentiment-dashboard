Wie zei daar dat vrouwenthrillers niet bestaan? Tineke Beishuizen bewijst het tegendeel met Wat doen we met Fred? Best een leuk boek, daar niet van, maar de basisboodschap is toch vooral: 'mannen... wat doe je ermee?'

Enkele vrouwen vormen samen een vriendinnenclubje. Veel witte wijn, praten over mannen, liegen over je leeftijd op verjaardagsfeestjes, het hoort er allemaal bij. Op een dag blijkt echter dat Fred, een van de echtgenoten, iets heeft met Noor, een van de vriendinnen. Die Noor is bovendien gewend haar willetje door te drukken, en ze maakt enkele van haar vriendinnen medeplichtig aan haar eigen misdaden.

Wat doen we met Fred? is op zich een vlot geschreven, mooi uitgedacht verhaal, met hier en daar een geestige knipoog. Maar veel dikker had het boek dus niet moeten worden. Nog tien bladzijden de man op zijn plaats zetten, en het zou Ã©cht wel vervelend worden. Voor mannen dan toch. De conclusie luidt dus: een niet onaardig boek. Maar, beste dames, neem me vooral niet op mijn woord. Ik ben ook maar een man.