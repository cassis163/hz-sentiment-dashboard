De eerste twee delen van deze serie vond ik geweldig om te lezen. In die twee delen strijden de drie zusjes Mirabella, Arsinoe en Katherine om de troon op hun eiland Fennbirn. De strijd is nu gestreden en de winnaar is nu gekroond. Maar in Two dark reigns blijkt dat het voor die koningin het toch best wel lastig is om haar macht te houden, want een revolutie om de monarchie te verwerpen staat voor de deur.

Net als de voorgaande twee delen is het eerste helft van Two dark reigns een beetje traag. Dat maakte het in het begin van het verhaal voor mij eenvoudig om het boek weg te leggen. Na ongeveer 1/3e deel van het boek zat ik echter helemaal in het verhaal en wilde ik niets liever dan dit boek in een keer uit te lezen. Het was namelijk ontzettend spannend!

Het boek wordt weer verteld vanuit drie perspectieven, namelijk die van Jules, die van Arsinoe en Mirabella en die van Katherine. Arsinoe wordt in dit deel sterker en sterker en is mijn favoriet van de drie koninginnen. Haar ontwikkeling is dan ook het mooiste om te zien.

Ik merk dat Kendare Blake ontzettend goed is met het bedenken van cliffhangers, want ook Two dark reigns eindigt weer met een explosieve cliffhanger die je met open mond achterlaat. Ik ben nu zo nieuwsgierig geworden naar het lot van de drie zusjes! Het laatste deel van deze serie verschijnt helaas pas volgend jaar, dus moeten we nog een jaar wachten op de ontknoping. Ik tel maar alvast de dagen af!

Two dark reigns was dus een erg leuk en spannend boek! Het was weer net zo duister als de voorgaande delen en eindigt weer met een enorme cliffhanger. Van mij krijgt het 4 sterren.