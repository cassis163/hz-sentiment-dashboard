Als Parker 7 jaar is, raakt ze bij een auto-ongeluk haar moeder en haar zicht kwijt.
In de jaren daarna leert haar vader haar om te gaan met haar handicap zodat ze redelijk zelfstandig door het leven kan, totdat haar vader kort na haar 16de verjaardag plots overlijdt.
De zus van haar vader komt met haar man, dochter Sheila die net zo oud is als Parker en zoontje Petey van 8 bij Parker in huis wonen zodat Parker niet alles opnieuw hoeft te leren in een heel nieuwe omgeving.
Samen met haar beste vriendin Sarah en Faith begint ze aan het nieuwe schooljaar waar ze weer in contact komt met haar ooit beste vriend Scott.

Het boek wordt verteld vanuit de blinde Parker wat ervoor zorgt dat je je goed kunt inleven in hoe zij de wereld en de mensen om zich heen ervaart.
Er wordt beschreven welke stem iemand gebruikt in een conversatie, de beweging van lucht die ontstaat als er geknuffeld wordt, hoeveel passen het lopen is van school tot parkeerplaats..
Al deze beschrijvingen zorgen ervoor dat je je goed kunt inleven in het leven van Parker.
Parker probeert zo veel mogelijk alles zelfstandig en alleen te doen en gebruikt humor en sarcasme om de zienden te vertellen wat ze wel en niet van ze nodig heeft.
De humor in het boek zorgt ervoor dat het verhaal niet te zwaar en te moeilijk wordt ondanks dat er in het leven van Parker een groot drama is gebeurd, zowel door de dood van haar moeder, het blind worden, het verlies van haar beste vriend en het overlijden van haar vader.
De blinde woordgrappen zijn ietwat voorspelbaar maar worden zo goed in het verhaal verweven dat je vaak gniffelt tijdens het lezen.
De personages zijn goed uitgewerkt, je krijgt een redelijk goed beeld van Parkers nieuwe gezinsleven en de vriendschappen met Faith en Sarah.
Het is leuk om te lezen dat het leven en de problemen vann een blinde tiener niet zo heel veel verschillen van een normale tiener. De onzekerheid die Parker voelt als ze Jason ontmoet zullen zeer herkenbaar zijn voor de lezers.
Wat mij betreft is het een goed verhaal met veel humor, maar het zal niet lang blijven hangen.