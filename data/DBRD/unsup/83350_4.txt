‘Doodverklaard’ vertelt het verhaal van tiener Isa Mendonck. Isa is gelukkig met haar leven. Ze doet het goed op school en heeft een hechte vriendengroep. Op een feestje leert ze de knappe Siebe kennen. De ochtend erna googelt ze zichzelf uit verveling en vindt bij de vijfde hit een doodskaartje… van zichzelf!

Totaal overstuur roept ze de hulp van haar vrienden in. Wie wil haar dood en kan zo’n gedetailleerd overlijdensbericht opstellen? En waarom? Ze heeft nog nooit iemand kwaad gedaan! De stappen die de dader neemt, worden drastischer en levensgevaarlijk.

“De verontwaardiging op haar gezicht doet me lachen. Ik blijf lachen omdat ik eigenlijk niet op de vraag wil antwoorden. Niemand hoeft te weten aan wie ik mijn maagdelijkheid wil verliezen.”

Verbruggen verrast op aangename wijze met haar jeugdthriller ‘Doodverklaard’ Een spannend en beklemmend boek waar menige jeugdige lezer van zal smullen. Eerlijkheidshalve geef ik toe dat ik, alhoewel mijn tienerjaren reeds ver achter mij liggen, ik ook veel plezier heb beleefd aan dit boek.

“Ik loop het politiebureau buiten met gemengde gevoelens. Ik ben hoopvol maar ook teleurgesteld. Teleurgesteld omdat er niet meteen actie wordt ondernomen. Vingerafdrukken nemen van een kaartje duurt een hele tijd en tegenwoordig weten heel veel criminelen waar ze bij misdaden op moeten letten, dankzij series als CSI.”

Verbruggen heeft een vlotte schrijfstijl die haar doelgroep erg zal aanspreken. Het verhaal is origineel en doorspekt met tal van actuele (jongeren)onderwerpen. Haar dialogen zijn geloofwaardig en zo neergezet dat, door middel van de dialogen, de personages in het boek dichterbij komen. Knap gedaan.

“Zo zachtjes mogelijk duw ik de deur open. Het is donker in de kamer. De rolluiken zijn naar beneden en het beddengoed ligt er slordig bij. Ik knip het licht aan en kijk Jess kamer rond. Met uitzondering van het onopgemaakte bed ligt de kamer er zeer netjes bij.”

De auteur voert de spanning uitstekend op. Er komt een moment dat je zó in het verhaal zit, dat je simpelweg moet weten hoe het afloopt.

Over de auteur
Verbruggen is verslaafd aan boeken. Ze leest alle genres, maar haar voorkeur gaat uit naar het Young Adult genre. Al heel vroeg wist ze dat ze schrijfster wilde worden en spannende verhalen vol avontuur wilde creëren. In 2011 kwam haar eerste Vlaamse Filmpje ‘Alexander’ uit en in 2013 verkoos de kinderjury van diezelfde John Flanderswedstrijd haar verhaal ‘De smartphone’ unaniem als winnaar. Met ‘Doodverklaard’ schreef ze haar eerste realistische jeugdthriller.

Uitvoering
Uitgeverij Kramat
ISBN 9789462420649
Paperback,

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/