Ik mocht van UitgeverDe Fontein dit boek lezen voor In de boekenkast.
Anna’s moeder pleegde een jaar geleden zelfmoord op precies dezelfde wijze als haar vader 7 maanden eerder.
Anna probeert wanhopig haar leven sinds deze gebeurtenissen weer op de rails te krijgen.
Ze gaat in therapie -van het een komt het ander – en ze raakt in verwachting van haar therapeut.
Samen gaan ze in het ouderlijk huis van Anna wonen en krijgen een dochtertje: Ella.
Op de sterfdag van haar moeder ontvangt ze een kaart waarop staat “Zelfmoord? Ik dacht het niet.”
Anna gaat met de kaart naar de politie omdat ze vermoedt dat er meer achter de dood van haar moeder zit.
Bij de politie wordt ze geholpen door Murray Mackenzie, een gepensioneerde rechercheur die nu als burger bij de politie werkt.
Hij gaat op onderzoek uit.
Na een paar dagen lijkt het erop dat er iemand is die niet wil dat de politie zich ermee bemoeit.
Is het zelfmoord, moord?

Clare Mackintosh heeft jaren bij de politie gewerkt.
In 2011 begon ze te werken als freelance journalist en inmiddels is ze fulltime schrijfster.
Ze debuteerde met Mea culpa, daarna schreef ze Ik zie jou en deze thriller: Valse hoop is haar derde boek.
Het is het eerste boek dat ik van haar lees.

Het verhaal wordt vanuit het perspectief van Anna en Murray verteld. Tussendoor zijn er stukjes van een naamloze verteller, deze stukjes zijn cursief gedrukt.
Pas laat in het verhaal kom je erachter wie dit is.
De thriller Valse hoop komt wat traag op gang, maar dit vond ik niet storend. Het boek bestaat uit 3 delen, aan het eind van deel 1 gebeurt er iets en toen wilde ik maar één ding: verder lezen!
Het is Clare Mackintosh gelukt om mij verschillende malen op een dwaalspoor te brengen.
Het boek is een aanrader.