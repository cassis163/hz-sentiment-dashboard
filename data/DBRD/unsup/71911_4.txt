Stephen King en Richard Chizmar schreven samen een novelle over een meisje dat is uitgekozen door een mysterieuze man om een kist te bewaren. Dit is natuurlijk niet een gewone kist, maar een knoppenkist; elke knop heeft een ander kleurtje en heeft een ander gruwelijk effect. Maar er zitten ook twee hendeltjes aan die chocolaatjes en zilveren munten uit de kist laten spuwen. Wat is er aan de hand?

Van King ben ik gewend dat hij mysterieuze, vreemde verhalen schrijft en deze novelle is niet anders. Het is lastig om precies te zien waar King ophoudt en Chizmar begint en andersom, en dat is alleen maar positief; een boek moet als één geheel lezen, tenzij het de oorspronkelijke opzet was dat er verschillende stemmen zouden doorklinken in het verhaal en dat is hier niet het geval.

Beide schrijvers zijn bekend met horror, maar dat genre vind je niet echt terug hier. Het is misschien meer een soort sprookje dat plaatsvindt binnen King's canon rondom het stadje Castle Rock, Maine. De lezer ontmoet Gwendy als een jonge tiener die de zomer doorbrengt met trappen op en neer rennen in de hoop om af te vallen. Je leeft meteen met haar mee en kijkt met dezelfde argwaan naar Richard Farris, de man met de bolhoed die uit het niets lijkt te verschijnen en verdwijnen en die Gwendy de kist geeft om veilig te houden.

Misschien is het horror component in het verhaal vooral de verwijzing naar de huidige maatschappij: veel machtige mannen in de wereld kunnen met één druk op de knop een enorme kernoorlog ontketenen en miljoenen mensen doden. Wat als een jong meisje de macht zou hebben om hele continenten van de kaart af te vegen? Zou je haar niet meer vertrouwen dan die machtige leiders?

Het is interessant om Gwendy te volgen terwijl ze opgroeit en haar band met de kist soms sterker wordt en soms weer afneemt. De aantrekkingskracht van de kist is natuurlijk het idee van macht - niemand zou zoveel macht moeten hebben, maar toch gebeurt het daadwerkelijk in de wereld. De macht over velen ligt in de handen van een paar mensen. In het verhaal voel je de spanning opbouwen: zal de aantrekkingskracht ooit zóveel worden dat ze een knop zal indrukken?

Het verhaal leest heel gemakkelijk en je kan het in een uurtje uit hebben als je er goed voor gaat zitten. Gwendy is heel sympathiek en maat keuzes die logisch zijn voor haar leeftijd - en die je als lezer wellicht ook zou maken. Het mooie aan dit boek is dat er meer achter schuilt dan je op het eerste gezicht zou denken, maar aan de andere kant is het jammer dat het geen explosiever einde heeft.