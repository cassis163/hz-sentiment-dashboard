Het is al weer een tijdje geleden sinds dit boek voorbij kwam in een haul-artikel, maar lezeres Hati Bell was er als de kippen bij om me dit boek van harte aan te bevelen. Toch heeft het even geduurd voor ik in het boek ben begonnen. Het boek is namelijk niet bepaald lichte kost en ik beken dat ik me daardoor een beetje af liet schrikken.

Maar nu ik het eindelijk heb gelezen heb ik spijt als haren op mijn hoofd dat ik het boek zo lang links heb laten liggen. Wat een fantastisch, meeslepend boek! In het begin kwam het voor mijn smaak wel ietsje te traag op gang, maar uiteindelijk wordt je geduld uitgebreid beloond met spanning, actie, drama, romantiek en nog veel meer.

Als lezer beleef je het verhaal vanuit het perspectief van Historicus Diana Bishop. Zij komt tijdens haar onderzoek in aanraking met een magisch manuscript. Een actie die demonen, vampiers en heksen uit alle windstreken naar haar toe trekt die allemaal een bijzondere interesse hebben in het manuscript. Onder hen is ook de vampier Matthew Clairmont.

Tijdens het lezen van het boek leek het af en toe net alsof ik me midden in een sc√®ne bevond terwijl de schrijfster met haar woorden de gebeurtenissen om me heen schilderde. Ze weet de gebeurtenissen tot in het kleinste detail over te brengen, waardoor ik af en toe meer het gevoel had dat ik een film aan het kijken was dan dat ik een boek aan het lezen was.

De personages in het boek zijn al net zo levensecht dat ik me zonder enige moeite een beeld kon vormen. Diana was een prettige hoofdpersoon. Intelligent, ad rem en sterk, maar tegelijkertijd ook erg onzeker.

Ook Matthew, die als vampier het toonbeeld van kracht was aan de buitenkant, had zijn zwakke plekken.

Mijn favoriete personage was Ysabeau, de vampiermoeder van Matthew. Ik vond haar erg mysterieus en gedurende het verhaal merkte ik bij mezelf het verlangen om meer over haar te lezen. Mocht er ooit een spin-off serie verschijnen over het leven van Ysabeau en Philippe dan zal ik die ook vast en zeker gaan lezen.

Door de boeiende schrijfwijze van Deborah Harkness zou ik dit boek willen vergelijken met lezen in High Definition!