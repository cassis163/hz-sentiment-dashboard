In het 2e boek van Jeroen Windmeijer zijn we 20 jaar verder in de tijd dan in zijn debuut "de bekentenissen van Petrus" en ontmoeten we weer de hoofdpersonen Peter de Haan en Judith Cherev.
Het startsein voor een nieuw mysterie lijkt direct gegeven als Peter anoniem Latijnse teksten ontvangt waarvan hij de betekenis niet snapt; als hij daarna aanwezig is bij een feestje met onverwachte wendingen leidt dit tot een ontdekkingstocht in een onbekend gangenstelsel onder de stad. Dit geeft een extra sausje aan de aanvang van dit verhaal. Tel hierbij op de verdwijning van hoogleraar Arnold van Tiegem in dit gangenstelsel en de voor Peter onvindbare, want ontvoerde, Judith -tenzij hij erin slaagt vreemde aanwijzingen van dezelfde bron als eerdere teksten juist weet te interpreteren- en er zijn volop ingrediënten aanwezig voor een spannend boek vol verwijzingen naar de mysteriecultus Mithras, het Nieuwe Testament en, logisch in dit verhaal, de verbondenheid met historisch Leiden.

Als Peter, die als laatste met de verdwenen hoogleraar in het gangenstelsel was, verdachte is en van de radar van de politie wil blijven om Judith te vinden, manoeuvreert hij zich in een lastige positie. Maar hij moet op zoek naar de verdwenen Judith en heeft daar zijn vrijheid voor nodig.
De zoektocht die aan de hand van berichten en achtergelaten raadselachtige verwijzingen volgt, is niet alleen een tocht door de stad Leiden, maar, met snelheid en onverwachte wendingen van een achtbaan, ook een race tegen de klok die letterlijk aftelt. Een zoektocht waarvan bedoeling en uitkomst zeer lang ondoorgrondelijk blijft. Peter is hier als een geblinddoekte zoekende. En ditmaal zonder hulp van Judith of Mark. Alles staat in het teken van het ontstaan van een nieuwe tijd die, door hem onbekenden, wordt voorbereid en waar Peter een rol in moet gaan spelen.
Zo ontstaat er een veelvoud aan labyrinten; het fysieke onder de stad, het doolhof van zijn zoektocht naar Judith en een in de historie rond Paulus - wat was zijn werkelijke geschiedenis en plan voor de wereld?

Het is soms wroeten in en doorgronden van oude teksten en Bijbelse geschiedenis met centrale thema’s over dood en wederopstanding, licht en duisternis en het wordingsproces van een gelovige volgens de leer van Mithras. Hiervoor krijgt lezer het parallelle verhaal over pater Tiny Straus voorgeschoteld.
Deze gedeelten geven her en der verklaringen voor onze gebruiken en duidt - als je er in thuis bent- Bijbelse verhalen. Het maakt het verhaal tot een complex geheel zoals in dit genre gebruikelijk is en is voer voor overdenking als je als lezer diep wilt graven.
Het verhaal biedt uiteindelijk de wenselijke ontknoping. En ook nu gebruikt Windmeijer de stad Leiden weer als decor en beeldt dat soms filmisch uit. De combinatie van dit verhaal en de gekozen omgeving zou zeker als film niet verkeerd zijn.