* Wat je moet weten
Joelle Charbonneau heeft altijd graag verhalen verteld. Als operazangeres bracht zij op het podium haar verhalen als operastukken. Naast schrijfster is Joelle Charbonneau tevens toneel- en stemcoach. Zij woont samen met haar man en zoon in de buurt van Chicago in de VS. De schrijfster zal als operazangeres vaak meegedaan hebben aan zware audities. Wellicht hebben deze audities haar ge√Ønspireerd om De Test-trilogie te schrijven. De Studie belicht namelijk de toenemende prestatiedrang, die in onze maatschappij steeds meer merkbaar is.
* Het verhaal
De Studie begint met een korte samenvatting van het eerste deel van De Test-trilogie, De Test. Melencia Cale (Cia) is dolgelukkig dat zij de uitputtende testen van het Verenigde Gemenebest heeft afgelegd en naar de universiteit mag gaan. Cia moest deze test afleggen, omdat alleen de twintig allerbeste jongeren uit de kolonies worden toegelaten aan de universiteit. Dit is belangrijk. omdat deze studenten deel gaan uitmaken van de leiding van het Verenigde Gemenebest, het land dat alle overlevenden van de zeven oorlogsfasen op aarde omvat. Hoe hard het er tijdens de test aan toegaat, weet niemand, omdat het geheugen van de betrokkenen gewist wordt. Hier komt Cia door een geluidsopname achter. Cia weet door dezelfde geluidsopname dat er studenten zijn vermoord tijdens de testen. Zij bekijkt alles om haar heen met argwaan en ontdekt steeds meer eigenaardige zaken.
Cia moet een toelatingsexamen maken om toegelaten te worden tot een bepaalde studie. Zij wordt tegen haar wil geplaatst bij de studierichting politicologie, omdat haar leiderschapskwaliteiten worden ontdekt. Zij maakt een hele spannende en verstrekkende ontgroening mee. Zo belandt zij met haar team in een inmiddels vergane dierentuin. Met heel veel kennis en kunde weet Cia haar team als eerste door de ontgroening te loodsen. Cia valt door haar capaciteiten echter zo op dat haar veiligheid in gevaar komt. Maar haar prestaties leveren haar ook een stage op bij president Collindar. Deze stage zorgt ervoor dat zij kan rondkijken in de omgeving rondom de universiteit. Intussen blijft het Cia opvallen dat er veel vreemde zaken om haar heen gebeuren. Cia doet samen met haar vriend Tomas en medestudent Raffe een belangrijke ontdekking. In het derde boek zal duidelijk worden of deze ontdekking betekent dat Cia het huidige systeem van de testcommissie omver kan werpen.
* Waarom je dit boek moet lezen, of niet
De Studie speelt zich af in een desolate en dystopische wereld. In De Studie volgt de lezer Cia en haar medestudenten tijdens een toelatingsexamen voor de universiteit en een ontgroening, zoals we die ook in deze tijd kennen. Cia moet tijdens deze ontwikkelingen steeds alert zijn en allerlei problemen oplossen. Cia is een personage dat soms erg perfect is, maar doordat haar onzekerheden ook worden beschreven, komt ze toch sympathiek op de lezer over. Cia gebruikt veel trucs, waardoor ze sterker en slimmer overkomt dan dat ze daadwerkelijk is.
Het is interessant dat er een maatschappij wordt geschetst in De Studie die in toekomst best kan ontstaan. De wereld is grotendeels vernietigd, er zijn nog maar weinig mensen over en de voorraden zijn zeer beperkt. Kortom, het is een troosteloze wereld. De prestaties van de mens staan voorop. Als iemand niet presteert, is diens leven niets meer waard. Het verhaal is zo goed geschreven, dat je gaat nadenken over onze eigen maatschappij en de regels die nu reeds gelden.
De schrijfstijl is lekker direct, doordat je door de ogen van Cia door het verhaal gaat. Het boek heeft daardoor vaart en leest als een trein. In het boek staan tevens best goede tips hoe je testen en examens te lijf kan gaan. Naast een mooi leesboek, kan het ook nuttig zijn om sommige trucs van Cia in je eigen leven toe te passen.
Een intrigerend en soms ook wel vervelend aspect van het boek is dat veel informatie wordt gegeven, waarvan je weet dat Joelle Charbonneau er pas in het volgende deel op door zal gaan. De Studie laat de lezer constant nadenken over waar het verhaal naartoe zal gaan en welke plotwendingen er zullen komen. Het werkt allemaal naar de spannende ontknoping van de serie toe in boek drie, genaamd Graduation Day. En hopelijk beantwoordt Joelle Charbonneau in dit deel alle opengelaten vragen uit de eerdere twee delen.