Helen Lardahl Bentley, de eerste vrouwelijk president van de Verenigde Staten brengt een staatsbezoek aan Noorwegen ter gelegenheid van de Dag van de Grondwet, een nationale feestdag die op 17 mei wordt gevierd. Alle veiligheidsmaatregelen die een dergelijk bezoek omringen zijn getroffen, maar dit kan niet voorkomen dat de president op raadselachtige wijze uit haar hotelkamer verdwijnt. Noorse en Amerikaanse functionarissen beginnen een onderzoek en inspecteur Yngvar Stubø wordt als contactpersoon voor de Amerikanen aangesteld. Hij moet daarbij samenwerken met Warren Scifford van de FBI. Tijdens het onderzoek ontdekken zij dat iemand plannen heeft voor een terroristische aanslag die de aanslag van 11 september 2001 moet overtreffen.
Inger Johanne Vik, psychologe en de echtgenote van Ingvar Stubø, draagt een geheim uit haar verleden met zich mee dat zij niet met hem wil delen en dat zet hun huwelijk onder druk. Vooral het feit dat Stubø gaat samenwerken met Scifford verhoogt die druk en Inger Johanne zoekt een onderkomen om in alle rust over haar situatie te kunnen nadenken. Bij toeval ontmoet zij de Amerikaanse president. Uit hun gesprekken wordt duidelijk dat niet alleen Inger Johanne een erfenis uit haar verleden met zich meedraagt maar Helen Bentley ook. En met deze erfenissen moet worden afgerekend willen zij zichzelf en Amerika niet in grootste gevaar brengen.
Er ontwikkelt zich een redelijk spannend verhaal waarin de levens van een aantal personen die ogenschijnlijk niets met elkaar te maken hebben, nauw met elkaar verbonden blijken te zijn. De karakters worden goed uitgediept en de sfeer van de verschillende geografische locaties die in het verhaal voorkomen, wordt beeldend getypeerd. De plot, waarin al deze verhaallijnen samenkomen, is spannend met soms een vleugje toeval.
Anna Holt is erin geslaagd om de animositeit tussen de Amerikaanse en Noorse instanties goed in beeld te brengen. Dat zij een niet zo hoge pet op heeft van de wijze waarop de Amerikanen opereren, steekt zij niet onder stoelen of banken. Mevrouw de president is een goed geconstrueerde misdaadroman, fris en toegankelijk geschreven en met een spannende ontknoping.