Loes den Hollander heeft inmiddels al een aardige reeks spannende boeken op haar naam: Vrijdag, Zwanenzang, Naakportret en Wodka-jus. Haar nieuwste heet Broeinest. Loes brengt haar boeken in een sneltreinvaart op de markt. Het lijkt wel of ze in de jaren als directeur van een zorgcentrum al haar ideeën heeft opgespaard en ze als een stortvloed op papier heeft gezet. Dat ze kan schrijven wisten we al, maar het talent van Nederlandse bodem heeft met Broeinest haar vaste plek tussen vrouwelijke Nederlandse thrillerschrijfsters nog even bijgeschroefd.
Het verhaal begint met een brief van Thea aan haar vader. Een ijzersterke brief waarin de toon meteen wordt gezet. Het hele gezin werd jarenlang bestuurd vanuit het geloof van vader. Moeder speelde hierbij een onderdanige rol. Ook de kinderen krijgen het zwaar te verduren. Vader is een tiran die het geloof hoog in het vaandel heeft staan. Thea en Simon zetten zich af tegen het geloof van vader terwijl Johan, vaders lievelingetje, en Esther volgzaam zijn.
Nu is vader oud en dement. Thea verzorgt, niet geheel vrijwillig, haar vader in het ouderlijk huis. Tot zij op een ochtend wordt neergeschoten. Vanaf dat moment wordt het weer onrustig in de familie. Oude onopgeloste zaken worden naar boven gehaald. De familiebanden worden aangescherpt of juist op scherp gezet. Dan wordt Esther dood aangetroffen in haar woning en is de verdachte snel gepakt. Maar al spoedig slaat de twijfel toe. Als er dan nog iemand van de familie het er niet levend vanaf brengt, staat het gezin voor heel wat verandering.
Er komen geen bloeddorstige scènes voor in Broeinest. De moorden zijn niet luguber, maar juist heel integer. Het draait meer om het verhaal achter de moord dan om de moord zelf. De personages in het boek staan centraal. Ze zijn levendig en van vlees en bloed. Ze nemen de lezer mee en leiden je door het verhaal. Ondanks het feit dat Broeinest geen ijzersterk plot heeft, word je als lezer deel van de familie en heb je het boek in een sneltreinvaart uit.
Loes den Hollander heeft tot nu toe alleen vrouwelijke personages een hoofdrol gegeven. In haar volgende boek is het de beurt aan een man. Dan komen we erachter of haar inlevingsvermogen net zo sterk zal zijn.
Broeinest is zeker niet het laatste boek van Loes den Hollander. Ze heeft nog een vijfde, zesde en zevende literaire thriller in de wachtrij staan. Momenteel is ze bezig aan de achtste. Ook komt er nog een verhalenbundel aan en waarschijnlijk ook nog een roman. Loes den Hollander is pas net begonnen en als lezer zal je nog veel van deze laat opbloeiende schrijfster horen.