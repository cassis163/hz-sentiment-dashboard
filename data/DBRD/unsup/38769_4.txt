De heerlijke schrijfstijl van Robin Hobb trekt je in sneltreinvaart door wederom een fascinerend verhaal. Het verhaal van de bastaardzoon van de troonopvolger van het koninkrijk van de Zes Hertogdommen. Een naam lijkt de 6-jarige jongen niet te hebben als hij door zijn opa aan het Hof wordt achtergelaten, dus ze noemen hem Fitz (zoon van). Al snel wordt duidelijk dat de jongen het vermogen van Wijsheid bezit, de kunst van het contact maken met dieren. Maar dat wordt hem snel afgeleerd, dit schandalige vermogen hoort niet bij een koninklijke bastaardzoon. In het hof dat bol staat van intriges vindt de jonge Fitz zijn weg, geholpen door een paar kleurrijke figuren. Of Fitz het vermogen van de Zieners ook bezit wordt al snel duidelijk. Maar jaloezie en wraak is ook een aantal minder prettige figuren aan het hof niet vreemd... Fitz slaat zich er dapper doorheen. Moed, ware vriendschap, trouw en eerlijkheid zijn zaken die uiteindelijk de doorslag zullen geven. Práchtig verhaal, héérlijk geschreven, een boek waarvan je eigenlijk alleen maar méér wilt! Gelukkig zijn er nóg twee boeken van de zieners!