'Alles verandert. Continu. Alles wordt ouder. Onze buren worden oud en sterven, nieuwe kinderen worden geboren, jij en ik worden ouder, de bomen, de bergen, alles verandert - op weg naar ouderdom en dood- en dat geldt natuurlijk ook voor de aarde.'

In elk verhaal van de Noorse auteur Kjell Ola Dahl treden dezelfde twee politierechercheurs op het voorplan. De humeurige, wat neerslachtige Gunnarstranda, die moeilijk in team functioneert, werkt samen met de sympathieke, joviale rokkenjager Frolich. Een schijnbaar onmogelijk duo, maar toch vullen deze twee inspecteurs elkaar perfect aan, hoewel ze het zelf niet helemaal in de gaten hebben.

In "Wraakengel" (2009) onderzoekt Gunnarstranda de moord op een politieagent. Frolich heeft zijn overplaatsing gevraagd en is terechtgekomen op de dienst verdwijningszaken waar hij zich bezighoudt met een vermiste advocaat. Snel wordt duidelijk dat beide zaken naadloos in elkaar overvloeien, waardoor Gunnarstranda en Frolich tegen hun zin in elkaars vaarwater terecht komen. De rest van het verhaal verklap ik liever niet.

Wel wil ik graag kwijt dat op het eind de puzzelstukjes allemaal op de juiste plaats terechtkomen. Voor mij een weliswaar vernuftig detail, want ik heb vooral plezier beleefd aan de twee hoofdpersonages. Beide heren werken niet bepaald volgens het boekje, maar worden net daardoor extra innemend neergezet. Het verhaal is ook doorspekt met boeiende dialogen en intrigerende nevenfiguren. Een geheimzinnige psychologe, corrupte en/of macho politieagenten en een omhooggevallen afdelingshoofd vervolledigen op het eerste zicht het clich√© van de typische crimi-serie, maar ze gedragen zich allemaal zo levensecht dat het geen moment voorspelbaar of stereotiep wordt.

Een aanrader voor de liefhebber van (Scandinavische) thrillers of detectives.

Nog een tip: lees a.u.b. de achterflap niet, want in de samenvatting wordt minstens drie vierde van de plot prijsgegeven. Een onbegrijpelijke uitschuiver van de uitgever!