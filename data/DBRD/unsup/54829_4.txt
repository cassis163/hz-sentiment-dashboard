Carina van Leeuwen maakte van haar protagonist (Renee Spaan) een forensisch rechercheur bij de politie in Den Haag. Een beroep dat dicht bij de auteur staat. En volgens mij hebben ze er beiden evenveel plezier in.
Renee moet in het eerste deel van ‘Unit Plaats Delict” in feite drie zaken oplossen. Er is een man in de brand gestoken op een rangeerterrein van het station. Dat maakt de identificatie niet eenvoudig. En er is een oude vrouw gestorven, maar was het wel een natuurlijke dood? En dan is er nog een zelfmoord van tien jaar geleden die bij Renee vragen oproept.
Natuurlijk leren we Renee (ook privé) steeds beter kennen, alsmede haar teamleden. Door Harold op te voeren, een rechercheur in opleiding, wordt de lezer op een prettige manier ook ‘ingewerkt’. Goede keuze van de auteur.
Opvallend (en goed) vond ik dat ook aandacht in het verhaal wordt geschonken aan de stomme, bureaucratische rompslomp en/of de ‘ambtenarenmentaliteit’ bij sommigen – die kost veel tijd en maakt ook regelmatig dat dingen niet, of te laat op de juiste plek terecht komen. En het budget, waar vooral de leidinggevenden zich erg druk om maken. En zo gaat het in het echt natuurlijk ook. Op tv lijkt het allemaal zo soepeltjes, maar de werkelijkheid is wel anders. Mede daardoor een
zeer waarheidsgetrouw en geloofwaardig verhaal, zo komt het althans op mij over.
Bovendien heeft Van Leeuwen een erg prettige en vlotte schrijfstijl en verwerkt ze de nodige humor in haar verhaal. Kortom: ik ben meteen om. Gelukkig heb ik deel 2 (koud spoor) ook gekocht, dus ik kan lekker doorlezen. En dan zal in 2016 het derde deel verschijnen. Jammie.
Een debuut van dit niveau verdient mijn volle 4 sterren!