Onlangs zond Discovery Channel een reportage uit over het even zonderlinge als ijzingwekkende verhaal van de Oostenrijkse seriemoordenaar Jack Unterweger. Wellicht zullen ze het in de toekomst nog eens herhalen. Het mooie is dat je in die reportage ook echte beelden ziet van Jack, de man waar het in Jachtgebied allemaal om draait.
Jack Unterweger was een Oostenrijker die op de jeugdige leeftijd van 26, in 1976, veroordeeld werd voor de moord op een jonge vrouw. In de gevangenis begon hij met het schrijven van boeken, verhalen en toneelstukken. Hij was zo goed dat hij beroemd werd met zijn pennenvruchten. Het maakte ook dat een aantal mensen zich inzette voor zijn vervroegde vrijlating. Dat lukte, en begin 1990 kwam Jack dan ook vrij. Hij begon onmiddellijk een succestournee door heel Oostenrijk, maar hij reisde ook naar andere landen, waaronder Amerika, voor het plegen van onderzoek voor nieuwe artikelen.
In diezelfde tijd werd de politie in Hollywood geconfronteerd met enkele brute moorden op prostituees. Bovendien werd ook de politie in Oostenrijk met een aantal lugubere moordzaken geconfronteerd. Al redelijk snel bleek dat de moorden door één en dezelfde persoon gepleegd moesten zijn. Dit was af te leiden aan de manier waarop de arme vrouwen benaderd werden en de manier waarop ze vermoord en achtergelaten werden.
John Leake is diep in alle mogelijke documentatie gedoken. Hij heeft, als enige, mogen lezen in de dagboeken van Jack Unterweger, en uiteraard heeft hij alle politierapporten gelezen en gesprekken gevoerd met de betrokkenen. Leake heeft uit de grote hoeveelheid materiaal een uiterst spannend (maar helaas dus waar gebeurd) verhaal gedistilleerd. Jack Unterweger was een allervriendelijkste, intelligente en knappe man, die naast het schrijven van artikelen en boeken zijn grootste passie, het vermoorden van vrouwen, nooit heeft losgelaten. Uiteindelijk werd hij beschuldigd van, en veroordeeld voor, maar liefst elf moorden.
Jachtgebied leest als een trein, en presenteert alle feiten zonder te vervallen in droge kost. De lezer kan meeleven met het lot van de vermoorde vrouwen, maar krijgt ook inzicht in de gedachtewereld van Jack Unterweger. Daarnaast is het onvoorstelbaar dat de gehele Oostenrijkse maatschappij zo in de ban was van de charmante moordenaar dat ze haar ogen sloot voor het monster dat ze loslieten.
Jachtgebied is een bijzonder interessant verhaal, waarin goed tot uiting komt hoe gestoord een seriemoordenaar kan zijn. Maar ook: hoe goed de politie internationaal kan samenwerken als het écht nodig is!