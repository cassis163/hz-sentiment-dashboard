De auteur, David Baldacci, heeft wereldwijd honderd miljoenen boeken, voornamelijk thrillers, verkocht. Zijn werk is vertaald in meer dan 45 talen en zijn debuut ‘Absolute Power’ werd verfilmd. Het manuscript voor ‘The Finisher’, zijn eerste fantasy-werk, heeft hij onder pseudoniem ingediend bij diverse uitgevers. Inmiddels zijn de filmrechten verkocht en het vervolg, ‘The Finisher- Sprong in de wildernis’, verschijnt in juni 2015 in België en Nederland.

Vega Jane is veertien annus en werkt al twee anni als Finisher (afwerker) in de Fabriek in het Bitterbos. Ze werkt daar samen met Quentin Hermes. De dorpelingen van Bitterbos heten Bitterlingen, ookwel Bitters. Het Bitterbos wordt omringd door het Moeras en daar is nog nooit iemand levend uitgekomen. Vega Jane woont samen met haar broertje John bij de Kinkels. Haar ouders zijn naar de Zorg gestuurd en blijven daar tot hun overgang. Haar grootvader heeft zijn Hindernisovergang al genomen. Vega verblijft vaak in haar boomhut en ziet daar hoe Quentin achterna gezeten door Tuchthonden en Raadslieden het Moeras in verdwijnt. Ze wordt daar stevig over aan de tand gevoeld en neemt haar vriend Daniel Delphia, afgekort Delph, in vertrouwen. Vega Jane vindt nadien een perkament van Quentin op haar werkplek. ‘In je boom zul je iets vinden waarmee je misschien uit het Bitterbos kunt komen’, luid de boodschap. In een extra traptrede vind Vega een plattegrond. Het Moeras blijkt vele malen groter dan het Bitterbos, maar daar is de grens. Het zet Vega Jane aan het denken. Alles wat tot die tijd vanzelfsprekend was, staat nu op losse schroeven. Bij het betreden van het Moeras zou je ten dode opgeschreven zijn. Als dan ook nog de ring van haar grootvader opduikt gaat Vega Jane met gevaar voor eigen leven op zoek naar de waarheid.

Het boek begint uitgebreid met het beschrijven van de woonplaats van Vega Jane en door het gebruik van andere woorden ontstaat een Andere Wereld. Deze wereld zou in het verleden en in de toekomst kunnen liggen. Er zijn geen vergelijkingen met bijvoorbeeld de Middeleeuwen of een werelddeel te maken. We weten alleen dat Vega Jane veertien jaar oud is. De nieuwe begrippen als Anni en flinters (ogenblikken) wennen snel. Dit geld ook voor de plaatsbepalingen als Valgat (gevangenis), de Zorg en de Dom. De afwijkingen met onze ‘normale’ wereld worden duidelijk neergezet. De beschrijvingen van diverse afgrijselijke diersoorten zijn levensecht. Kortom er wordt een stevige basis gelegd. Vrij abrupt eindigt het verhaal met een enorme cliffhanger: Vega Jane dient voor de Raad te verschijnen. En dan nu geduld…. tot juni 2015.

Vertaald door Fanneke Cnossen, Uitgeverij Leopold, 2015.