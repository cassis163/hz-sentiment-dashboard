Voor mijn horror verslaving lees ik zo nu en dan, tussen al het andere recensie materiaal, graag een boek in dit genre. Stephen King behoort met zijn horror boeken (en overigens ook met zijn andere boeken) tot één van mijn favoriete schrijvers, om zo maar eens een voorbeeld te noemen. Enige tijd geleden kreeg ik dan ook de verhalenbundel ‘Diabolik’ in handen, geschreven door Tom Thys en uitgegeven bij Zilverspoor. Op de cover zie je een duister bos en de titel valt op door zijn rode kleur, daarboven zie je een gehoornde schedel van een dier. Dus de cover en achterflaptekst geven zeker het vermoeden dat de inhoudt binnen het angstaanjagende horror genre valt.

Er is niet een overeenkomende samenvatting van het boek te geven aangezien het twaalf losse verhalen bevat. Waarvan een aantal via een kleine rode draad wel met elkaar verbonden zijn overigens. Maar allen zijn los te lezen.

De schrijfstijl leest prettig en met vaart door de juist gekozen bewoording. Hier en daar kwam ik wel Vlaamse woorden tegen maar dit stoorde mij niet. Echter een aantal verhalen in de bundel vond ik erg voorspelbaar. Daarnaast miste ik in sommige verhalen, waarbij het juist wel had gekund, realisme. Hierdoor hadden die verhalen beangstigender kunnen zijn en mij meer kunnen raken. Met de personages voelde ik als lezer zijnde nauwelijks connectie waardoor ik hen vaak niet kon volgen in hun beweegredenen en keuzes. Toch zijn er ook zeker verhalen in de bundel die ik met plezier gelezen heb. Verhalen waarbij ik mijn verbeeldingskracht en visueel vermogen tot leven voelde komen en verlangde naar een uitgebreider verhaal (als in één boek met inhoudelijk één verhaal van de hand van Tom Thys). Maar ik denk dat ik gewoon zoveel lees dat het moeilijk is om mij nog enigszins te verrassen. En vooral de psychologie in een boek, mits goed uitgewerkt en toegepast, kan mij eerder de stuipen op het lijf jagen dan wederom een bloederig tafereel. Wellicht toch zelf ook een beetje verknipt?

Ik geef dit boek 2,5 tot 3 sterren.

Spanning: 6
Plot: 5
Leesplezier: 5
Schrijfstijl: 6
Originaliteit: 6
Psychologie: 5