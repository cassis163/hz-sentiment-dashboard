Een duister verleden van Peter Straub is een boek dat niet iedereen zal kunnen bekoren. Alles draait om een gebeurtenis die zich in het verleden van een groep gezamenlijke vrienden heeft afgespeeld, iets wat een enorme impact op het verdere leven van alle betrokkenen heeft gehad.

De hoofdpersoon van het boek, een schrijver, behoorde ook tot deze vriendengroep, alleen heeft hij zich destijds als enige van hen niet laten verleiden door de charismatische Spencer Mallon om mee te gaan in diens denkwereld. Hierdoor is hij niet aanwezig geweest bij de gebeurtenissen die uiteindelijk leidden tot een dramatisch voorval waar iedereen nu nog de gevolgen van draagt. Hij besluit aan de hand van ooggetuigenverslagen te reconstrueren wat er zich toen precies heeft afgespeld zodat hij hier een boek over kan schrijven.

Het verhaal wordt goed uitgewerkt en de spanning wordt mooi opgebouwd naarmate het boek vordert. Vanuit verschillende perspectieven worden herinneringen opgehaald aan de gebeurtenissen van weleer en ontdek je, samen met de hoofdpersoon, hoe mensen er toe gekomen zijn om zich in hun jeugd aan te sluiten als volgeling van een zelfverklaarde levensleraar. Iedereen had zijn of haar eigen motieven, gebaseerd op uiteenlopende menselijke verlangens en dromen. Ze hoopten nieuwe inzichten te krijgen maar werden uiteindelijk geconfronteerd met hun grootste angsten en persoonlijke tekortkomingen.

Dit boek gaat over goed en kwaad en alle grijze aspecten hier tussenin, menselijke verlangens, het nemen van eigen verantwoordelijkheid en het verlies van jeugdige onschuld. Het is geschreven in soms prachtige zinnen die je dwingen mee te gaan in een droomwereld waarin het bovennatuurlijke een rol speelt.

Persoonlijk heb ik genoten van dit boek maar ik realiseer me terdege dat dit lang niet voor iedereen zal gelden. Daarom geef ik het 3 sterren.