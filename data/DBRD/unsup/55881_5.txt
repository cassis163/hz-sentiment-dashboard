Vrijwel ademloos heb ik dit prachtige filosofische boek gelezen.
Twee bestaande beroemdheden, Dr. Jozef Beuer en Friedrich Nietzsche, die elkaar in werkelijkheid waarschijnlijk nooit ontmoet hebben, komen op een wonderlijke manier bij elkaar in therapie. In een tijd toen psychotherapie nog in de kinderschoenen stond - Freud komt al stilaan opduiken, als leerling van Dr. Beuer - mogen we meeluisteren naar de zeer boeiende gesprekken tussen beide hoofdpersonen, gesprekken waardoor zij elk dichter bij zichzelf komen. 'Ken uzelf' draagt filosoof Nietzsche hoog in het vaandel. En via het lezen komt de lezer ook dichter bij zichzelf.

Het was ontzettend boeiend om twee mensen elkaar aanvankelijk een beetje angstig te zien aftasten om uiteindelijk te ontdekken dat er - in de loop van de gesprekken - een hechte en echte vriendschap is ontstaan. Dr. Beuer, die meende Friedrich te kunnen genezen van zijn weltschmerz, is uiteindelijk zelf genezen van zijn eigen diepste levensangsten terwijl Nietzsche ontdekt dat - wat hij het meeste mist, aangeraakt te worden - altijd zal blijven missen. Toch zal hij daar leren mee omgaan door zijn levenslot te aanvaarden en te omarmen.

Heel vaak heb ik in de loop van de gesprekken filosofische gedachten gelezen die volkomen samenvallen met mijn eigen gedachten en bij het einde van het boek wist ik dat Nietzsches tranen ook mijn tranen zijn.
Een prachtboek dat smaakt naar meer.
5 dikke *****