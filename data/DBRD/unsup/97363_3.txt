Hier was ik is een boek met een onderwerp waar naar mijn idee meer uitgehaald had kunnen worden. Het hoofdpersonage lag me wat minder dan waar ik op hoopte, maar al met al is het een bijzondere YA.

Gayle Forman is de schrijfster van één van mijn favoriete boeken: Als ik blijf. Dat boek vind ik zo mooi doordacht en lief en zette je echt aan het denken. Ook het vervolg op Als ik blijf, Wacht op mij, vond ik geweldig. Ik had dan ook hoge verwachtingen van dit boek. Het verhaal sprak me aan, en ik was erg nieuwsgierig om Meg, het meisje dat zelfmoord gepleegd had, beter te leren kennen en haar acties te begrijpen. En dat is nou precies wat ik mis in dit boek.

De focus van dit boek lag namelijk heel erg rond Cody, de beste vriendin van Meg. Zij gaat wel op onderzoek uit naar waarom Meg overleden is, maar je leest ook hoe ze omgaat met Megs nieuwe huisgenoten en vrienden. Op zich is dit een prima verhaallijn, want lezen over iemand in de rouw die vol vragen zit, kan erg leerzaam zijn. Alleen kon ik me eigenlijk erg moeilijk in Cody inleven. Ik snapte sommige, impulsieve, acties van haar niet en bovendien liet ze in het begin van het boek niks van verdriet merken. Ik bedoel, je beste vriendin heeft zelfmoord gepleegd en jij gaat chagrijnig bij haar herdenkingsdiensten zitten? Dat is toch raar.

Ik kwam daardoor erg lastig in het verhaal. Ik zette overal vraagtekens bij en had behoefte om meer te weten te komen over Meg. Al hadden er een paar flashbacks in het boek verwerkt gezeten, dan had ik al meer een indruk gehad over hoe Meg was. In het begin van het boek miste ik dat heel erg. Richting het einde verbeterde dat wat en las het boek vlot door. Er waren toen echter wel wat gebeurtenissen waarvan ik denk dat ze overbodig waren om in het boek te zetten. Niet relevant voor de situatie etc. Dit leidde bij mij tot lichte irritaties en daar baal ik van.

Een onderwerp wat wel belangrijk is, maar helaas niet zo heel veel aan bod kwam, was depressie. Depressie is iets waar heel veel mensen aan lijden en soms gaat dat zelfs zo ver, dat mensen echt uit het leven willen stappen. Ook dat dit voor de buitenwereld niet altijd te zien is, werd besproken. Dat vind ik een hele goede zaak. Een ander onderwerp dat besproken wordt, is de invloed die het internet op ons kan hebben en daarmee ook een gevaar kan vormen. Misschien dat mensen na het lezen van dit boek, iets bewuster omgaan met wat ze op internet zetten en welke sites ze bezoeken. Je weet namelijk nooit wie er aan de andere kant van de computer zit, ook al lijkt diegene nog zo normaal en betrouwbaar…

Uitgebreide recensie op mijn blog: https://readinge.wordpress.com/2016/09/23/recensie-hier-was-ik/