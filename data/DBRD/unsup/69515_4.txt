Onderhandelaar bij de Deense politie Niels Bentzon krijgt een ongewone opdracht. Hij moet zich voordoen als een zeer gevaarlijke moordenaar, om zo opgesloten te kunnen worden met soortgenoten in het forensisch psychiatrisch centrum. Daar moet hij de moord oplossen op Christian Paludan, de hoofdpsychiater aldaar. Hij is dood op het damestoilet gevonden na inname van het sap van de gevlekte scheerling.

Bentzon heeft twee redenen om de opdracht aan te nemen: Paludan heeft hem ooit gered en hij wil afstand nemen van zijn thuissituatie. Hij vermoedt dat zijn relatie met Hannah voorbij is omdat zij verliefd is op een collega. Dus in plaats van met Hannah en haar collega’s naar Chili te reizen om de grootste telescoop ter wereld te bezoeken zoals gepland was, begeeft hij zich tussen gestoorde moordenaars. Voor hij naar binnengaat, krijgt hij een waarschuwing mee: hij zal het personeel wel om de tuin kunnen leiden, maar de gevangenen niet.

De herboren moordenaar is het derde boek in de serie over Niels Bentzon van A.J. Kazinski, het pseudoniem van Anders Rønnow Klarlund en Jacob Weinrich. Bentzon heeft het nog nooit zo zwaar gehad. Zijn plaatsing in het forensisch psychiatrisch centrum betekent dat hij zich moet onderwerpen aan het regime daar, van verplicht medicijngebruik waar hij suf van wordt tot elektroshocks aan toe. De auteurs hebben het allemaal zeer realistisch beschreven, wat alleen maar bijdraagt aan de spanning. Dat is een ander verhaal bij het gegeven waar de hele moordzaak om draait. Het zal de auteurs niet lukken om alle lezers daarin mee te krijgen.

In afwisselende hoofdstukken wordt verteld over drie Engelse studenten die in 1939 een belangrijke ontdekking doen: een verslag van het gesprek tussen Plato en Socrates, vlak voor zijn dood. En evenals Paludan overleed Socrates ook door de inname van het sap van de gevlekte scheerling. Wat heeft het één met het ander te maken?

De herboren moordenaar wordt ook minder realistisch door het toeval dat een grote rol speelt. Toevallig gaat Hannah met haar werk naar Zuid-Amerika waar ook een raadselachtige ansichtkaart gericht aan een gevangene van het psychiatrisch centrum vandaan komt. En toevallig komt Hannah gelijk op het juiste spoor van de afzender als ze besluit om op onderzoek uit te gaan.

Eén en ander vraagt wat van de bereidheid van de lezer om alles te accepteren. Degenen die dat voor lief nemen, hebben met De herboren moordenaar wel een uiterst spannende thriller in handen.