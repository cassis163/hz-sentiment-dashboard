Inge Ipenburg is bij mij bekend als actrice in Goede Tijden Slechte Tijden. In eerste instantie dacht ik dan ook: “weer zo iemand die zo nodig een boek moet schrijven.”
Maar ik werd aangenaam verrast! Een schitterend ongeluk is het tweede boek van Ipenburg, Het gerecht was haar debuutroman.

Vijf vrienden leren elkaar kennen in de brugklas en zijn vanaf dat moment onafscheidelijk. Ze zijn zogenaamde “underdogs” en vinden veel steun bij elkaar. Ze blijven voor altijd samen, ook in hun volwassen leven. Relaties stranden omdat er echt niemand tussen kan komen in deze hechte groep en andere vrienden worden niet toegelaten. Twee van hen krijgen samen een relatie.

Op een dag krijgen Merel en Jasper een auto-ongeluk. Ze overleven het allebei ternauwernood, maar vanaf dat moment verandert alles. Allerlei geheimen komen aan het licht. Wie is die vreemde man die bij hun auto weggerend is? Wie is Lisa, die maar naar Jaspers werkmobiel blijft bellen? Waar is Don gebleven, die twee jaar geleden uit hun leven verdwenen is, en waarom is hij weggegaan?

Ipenburg weet de spanning erg goed op te bouwen, mede door de korte zinnen. Met kleine stukjes wordt er steeds een gedeelte van een geheim ontrafeld en komen we meer te weten over de ingewikkelde levens van de vijf vrienden.
Met flashbacks wordt beschreven hoe de vriendschap tot stand is gekomen. Dit is heel goed gedaan, je voelt echt dat dit vijf verbonden zielen zijn. Elk karakter krijgt zijn eigen unieke eigenschappen mee, en zo krijg je als lezer ook een favoriet persoon in het boek.
Het einde is heel onverwachts en zag ik echt niet aankomen!

Een schitterend ongeluk zou ik geen thriller willen noemen. Het is een prachtige roman over vriendschap, geheimen en intriges, die heel veel spannende momenten heeft.
Wat mij betreft mag Ipenburg blijven schrijven, ik kijk uit naar haar derde boek!