Bette van Maanen ziet haar comfortabele leven in duigen vallen als haar man Lucas na een ongeluk in het ziekenhuis belandt. Als door een wonder overleeft hij de verschrikkelijke klap die hij met zijn auto tegen een muur maakte. De revalidatie zal lang duren en een zware weg worden.

Zijn verpleegster Monica blijkt een oude bekende van Bette, die haar nog kent uit haar schooltijd. Daar was Monica vanwege haar postuur het doelwit van de gemene pesterijen van Bette en haar vriendinnen. Monica lijkt dit echter allemaal vergeven te hebben en biedt Bette een luisterend oor en sterke schouder. In haar verwarring en verdriet komt Bette veel dichter bij de lesbische Monica dan ze ooit had kunnen denken. Bette en Monica krijgen steeds diepere gevoelens voor elkaar, die de veeleisende en dwingende Lucas dreigt te verstoren als hij weer thuiskomt uit het ziekenhuis.

Vanuit het bed waaraan hij gekluisterd is, beveelt hij Bette om hem in alles te gehoorzamen en behandelt hij haar als een soort slavin. Maar Bette heeft hele andere plannen dan zich door haar man te laten gebruiken als huishoudster. Samen met Monica die de verpleging van Lucas op zich neemt maakt Bette een plan om zich onafhankelijk te maken van haar wrede en emotioneel afstandelijke man. Maar kan zij dit doen zonder dat de gewiekste zakenman achter haar plannen komt? En is Monica wel echt zo verliefd op haar als ze beweert te zijn?

Mijn visie
Dat ze kan schrijven heeft Van de Coolwijk al ruimschoots bewezen met haar indrukwekkende oeuvre. Waren het tot nu toe echter kinderboeken, met ‘Mangelvrouw’ laat de auteur op overtuigende wijze zien ook het genre van literaire thriller uitstekend te beheersen.

Is ‘Mangelvrouw’ echter wel een thriller? Tot ver in het boek is het voor mij een roman. Ja, uiteindelijk krijgt het boek een thrillerachtige switch, maar of het dat dan ineens tot een thriller maakt? Nou ja, deze discussie doet niet af aan het feit dat de ‘Mangelvrouw’ een heel fijn boek is.

“Bette sloeg haar ogen neer, bang dat ze zich zou verraden. Ik ben niet… Verder kwam ze niet, want Monica’s lippen beroerden haar mond. Bette verstijfde. Het was alsof al haar spieren plotseling deserteerden.”

De ontluikende liefde tussen Bette en Monica is prachtig en realistisch beschreven en de toenemende weerstand van Bette ten opzichte van haar overheersende echtgenoot Lucas, begrijp je. Sterker nog, je wilt haar als het ware het proces in duwen. Simpelweg omdat elk weldenkend mens –in elk geval elke weldenkende vrouw- meer en meer een hekel krijgt aan deze Lucas.

“Lucas haatte Queen. Geen Queen of andere poprotzooi in mijn huis! Hoe vaak had hij dat gezegd? Ze was de tel kwijtgeraakt. Lucas was de baas. En niet alleen over de muziek die in hun huis te horen was. Lucas besliste alles. Wat ze at, hoe ze zich kleedde, hoe ze zich opmaakte, of liever gezegd hoe ze zich niet opmaakte, hoe laat ze naar bed ging, met wie ze omging.”

Over de auteur
Marion van de Coolwijk is geboren op 7 mei 1959 in Amsterdam-Noord als Marion Verkaik. Van de Coolwijk debuteert in 1988 als kinderboekenschrijver en schrijft vervolgens meer dan 200 boeken, waarvan er ruim 3 miljoen over de toonbank gaan De ‘Mangelvrouw’ is haar eerste thriller voor volwassenen.

Daarnaast is zij directeur van Instituut Kind in Beeld, een landelijke onderwijsorganisatie die zich inzet voor kinderen die moeite hebben met het talige leren op grond van hun visuele denkvoorkeur (beelddenken).

Uitvoering
Uitgeverij Karakter
Paperback, 320 pagina’s
ISBN 978 90 452 1017

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl