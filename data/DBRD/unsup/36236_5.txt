Verlaten past naadloos in het rijtje dat is gevormd door de eerdere boeken van Jane Harper, De droogte en Wildernis. De meedogenloosheid van de Australische outback kruipt via haar pen onder de huid van de lezer.

Als kind verhuisde Jane Harper van Engeland naar Australië. Na haar studie werkte ze enige tijd als journaliste. In 2016 won haar thrillerdebuut, De droogte, de prijs voor de thriller van het jaar in Australië. De filmrechten van dat boek zijn gekocht door een grote filmstudio.

Haar derde boek draait om het leven van drie broers in, opnieuw, de outback van Australië. Het verhaal start als twee broers neerkijken op het dode lichaam van de derde broer. De hitte is hem fataal geworden. Onbegrip, want hoe heeft hem dit kunnen overkomen, en verdriet houden de familie in de ban. Uit het perspectief van broer Nathan krijgt de lezer een pijnlijk beeld van het harde leven dat geleefd werd in het stoffige, eenzame land. Ondanks de uitgestrektheid van de landerijen, overheerst een gevoel van claustrofobie. Harper laat het verhaal uitmonden in een bevredigend plot dat nog lang na blijft sudderen als het boek eenmaal is gesloten.