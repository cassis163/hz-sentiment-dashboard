Er ligt weer een goede thriller in de schappen. Ditmaal gaat het om Placebo, geschreven door Steven James. Deze Amerikaanse auteur liet voorheen FBI-agent Patrick Bowers de kastanjes uit het vuur halen. In zijn nieuwste boek introduceert James een ander personage: Jevin Banks. Deze illusionist krijgt een enorme knauw als zijn vrouw zelfmoord pleegt door zichzelf en hun twee zoons in een rivier te rijden.
Weduwnaar Banks gooit het roer om. Geen magie en boeienkoning-trucs meer. Samen met een klein team ontmaskert hij voor een tv-programma allerlei waarzeggers, oplichters en andere (farmaceutische) neppers. Nu ligt doctor Tanbyrn onder het vergrootglas. Tanbyrn probeert het publiek ervan te overtuigen dat 'psi' werkt. Mensen die een hechte band hebben, kunnen elkaar concreet beïnvloeden via hun telepathische gedachten. De programmamakers zijn slechts enkele uren bezig of Banks en zijn assistente Charlene worden bijna vermoord. Een onbekende inbreker is ook op zoek naar informatie. Iedereen die daarbij in de weg loopt wil hij doodsteken.
Jevin Banks moet het hebben van de ratio. Als onthuller kan hij ver meegaan in de redenaties van bedriegers, totdat de dubbele bodem zichtbaar wordt. Als illusionist trainde hij met trucs die voor gewone mensen echt niet zijn weggelegd. Maar Banks loopt vast als hij probeert te begrijpen waarom zijn vrouw hun kinderen meenam in haar dood. Deze ingrediënten komen veel in Placebo aan bod. Steven James heeft zo een ietwat gevoelige, doortastende held geschapen met wie je als lezer echt wat krijgt.
Aanvankelijk wil Banks slechts de activiteiten van een (pseudo)wetenschapper blootleggen. Maar het is een opstapje naar een veel groter dilemma. Want de theorie van Tanbyrn biedt namelijk ook andere, duistere mogelijkheden. En als daar ook nog eens mensen voor sterven, pijnigt Banks zijn hersens om te achterhalen wat hij over het hoofd ziet.
Placebo  houdt de vaart erin. Raadsels worden vlot afgewisseld met gevaar. Jevin Banks heeft als voormalige illusionist bijzondere capaciteiten, die hem dwingen creatief het noodlot te pareren. Als teamleider gaat hij bovendien altijd vooraan staan. Het heeft allemaal iets sympathieks omdat het veelal over gewone mensen gaat.
Steven James heeft een nieuw type held geïntroduceerd, een prettige afwisseling in dit genre. FBI-agent Patrick Bowers mocht zes avonturen beleven. De vraag is of Banks meer in huis heeft.