4,5/5*
In Belofte maakt schuld lees je in drie delen en een mooie epiloog over drie vrouwen waarvan we de naam tegenkomen als titel van een hoofdstuk: Lisa, Ava en Marilyn.
Een van hen leeft een leugen, maar wie is het?
Soms heeft een hoofdstuk de titel 'Hij' of 'Zij'; dat is dan ook alles wat er op dat moment wordt losgelaten over de persoon wiens verhaallijn het is.
Het lijkt verwarrend, maar het past helemaal bij de manier van schrijven van deze auteur.

We springen zo nu en dan terug in de tijd om via de tegenwoordige tijd naar een tijd erna te gaan. Maar wat is dat 'erna' zul je jezelf wellicht afvragen? Dat ga ik hier niet vertellen, want het is de spil van dit verhaal.
Door deze sprongen in tijd blijf je als lezer geboeid omdat je wilt weten wat er precies gebeurde in het verleden van Lisa.

'Misschien is dat hoe het er allemaal uitkomt, alle woede die veranderd is in een vulkaan in haar binnenste, iets wat ze niet verder kan uitleggen, zelfs als ze dat zou willen, iets afgrijselijks en hopeloos.'

De geheimen worden mede door prachtige plotwendingen steeds duidelijker, maar pas in het laatste deel wordt een en andere helemaal duidelijk; ook de naam van diegene die achter 'Zij' en 'Hij' zit.
Het einde is ondanks dat het goed op papier gezet is, niet helemaal geloofwaardig maar dat heeft mijn leesplezier niet kunnen be√Ønvloeden.

In deze psychologische thriller wordt de lezer onder andere gewezen op de vreselijke manier waarop mensen iemand anders kunnen veroordelen zonder alle bijzonderheden te kennen. Men heeft daar op dat moment geen enkel schuldgevoel over omdat iedereen het doet.
In je directe omgeving zul je ongetwijfeld mensen kennen waarvan je denkt dat ze gelukkig (getrouwd) zijn, maar de werkelijkheid kan helemaal anders zijn.
Bovendien wordt het belang van echte vrienden die voor jou door het vuur gaan benadrukt in deze prachtige thriller.
"Belofte maakt schuld komt langzaam op gang, maar dat wordt al snel goedgemaakt door een spanning die tot het eind van het verhaal doorloopt." - Graag Gelezen