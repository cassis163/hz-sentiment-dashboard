Rêve worstelt met de dood van haar broer Justin. Zij voelt zich schuldig aan zijn dood en besluit zijn droom de Syriërs te helpen in hun strijd uit te voeren.
Ze breekt haar studie af en meldt zich aan voor het leger.
Ze vertrekt op missie naar Syrië.
Gewond en getraumatiseerd keert ze terug.
Maar thuis kan ze de oorlog niet vergeten wat al snel tot een rampzalige gebeurtenis zal leiden.

Met dank aan Hebban en uitgeverij Brandt voor het vooruitleesexemplaar.

De titel doet vermoeden dat het om een romantisch boek gaat maar het is een aangrijpend en schrijnend verhaal over een jong meisje dat gebukt gaat onder een schuldgevoel en noodgedwongen getraumatiseerd terugkeert uit Syrië.
Het boek wordt verteld in de ik-vorm door Rêve, waardoor het nog heftiger binnenkomt.
Het begint met een proloog waar Rêve terechtstaat in de rechtbank, daarna is het boek onderverdeeld in drie delen, de rouw om haar broer, haar diensttijd in Syrië en de periode van haar thuiskomst.
Het eindigt met een epiloog weer in de rechtbank.
De auteur heeft een schitterende schrijfstijl en het boek las ook erg snel en heeft een enorme indruk op mij achtergelaten.
Gebaseerd op ware verhalen van veteranen die terugkeren uit een oorlog met een Post Traumatische Stress Stoornis(PTSS)
Een van de boeken die de auteur ook als bron heeft gebruikt is het boek Thank you for your service van David Finkel.
Een boek dat ik al gereserveerd had bij de bibliotheek voor ik dit boek mocht lezen, maar dat nog steeds niet binnen is.

Dit indrukwekkende boek is 12 februari verkrijgbaar.