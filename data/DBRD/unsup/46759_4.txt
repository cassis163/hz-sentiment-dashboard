Janna heeft het goed voor elkaar. Een goede baan, getrouwd met een advocaat, een leuk gezinnetje en een riante woning. Ze hoeft zich nergens zorgen over te maken. Daar is ze in ieder geval zelf van overtuigd. Ondanks dat ze thuis door haar man Roderick wordt mishandeld.

Aan het beeld dat ze heeft, komt een einde. Roderick verlaat haar voor een ander, zonder dat ze er vanaf weet, wordt de woning verkocht, raakt ze aan de drank en tot overmaat van ramp wordt haar dochter Fleur ook nog van haar afgenomen. De enige die nog om haar geeft, is de zwerver Horace.

Vals alarm begint spannend en plaatst de lezer meteen voor een vraagteken. Want wat is er gebeurt? Dit wordt in de loop van het boek, dat om de paar hoofdstukken een sprong naar 'eerder' en 'later' maakt. Zo wordt het steeds duidelijker wat er is gebeurd. Dat maakt nieuwsgierig.

Het boek leest, ondanks de problematiek die naar voren komt, erg gemakkelijk. Dat heeft Marelle Boersma prima gedaan. Vals alarm is behalve een psychologische thriller ook een boek dat kritisch is ten opzichte van Jeugdzorg. Dat er veel misgaat en dat niet alle wetswijzigingen voor een goede oplossing zorgen. Dat maakt in feite dat het boek meer is dan een thriller alleen.