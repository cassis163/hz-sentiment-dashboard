!In deze review komen spoilers en mijn ongezouten meningen in voor!
Review 23#

Een jaar eerder heb ik The raven cycle van Maggie Stiefvater gelezen en was er helemaal verliefd op, dus ik wilde deze serie ook een kans geven. Toen ik Huiver bij de kringloopwinkel zag, moest ik hem wel meenemen. Nu kan ik gelijk kijken of ik het wat vind en of ik met de serie verder wil gaan.

Het verhaal:
Al jaren doet Grace niets liever dan de wolven in het bos achter haar huis observeren. Er is één wolf met goudkleurige ogen - haar wolf - die haar hart sneller doet kloppen. Maar elk jaar verdwijnt hij bij het aanbreken van de zomer, om pas bij de eerste vorst weer tevoorschijn te komen. Die zomer ontmoet ze Sam, een jongen met goudkleurige ogen die haar direct de adem beneemt. Hij is haar wolf, ze weet het, ze voelt het. Als de winter nadert moet Sam vechten omdat hij de wolf in hem voelt groeien, maar de liefde van Grace niet wil verliezen.
!Spoiler alert!
Grace is in haar jeugd aangevallen door een roedel wolven, echter 1 wolf (Sam) heeft haar geprobeerd te redden. Sinds die dag heeft ze een interesse/obsessie voor de wolven in het bos en de wolf die haar gered heeft, heeft een interesse/obsessie in haar. Op een dag wordt een jongen Jack door wolven aangevallen en het jachtseizoen op de wolven is geopend. Sam raakt gewond, verandert in een mens en komt terecht op de veranda van niemand minder dan Grace. Ze helpt hem en de twee beginnen meteen (letterlijk) een liefdes relatie. Sam vraagt zich af waarom Grace niet verandert is en maakt zich druk om hoeveel tijd hij nog heeft als mens. In de tussentijd is Jack (een andere wolf) het geheim van de wolven in gevaar aan het brengen, Beck (de vader figuur van Sam) verandert nog meer mensen in wolven en ontdekken Isabel (Jack’s zus) en Olivia (een vriendin van Grace, die zelf ook gebeten wordt) het geheim van Mercy Falls. Sam verandert vanwege een auto ongeluk weer in een wolf en Isabel heeft een theorie over een remedie die de wolven zou kunnen genezen. Ze proberen het, maar Jack overlijdt daardoor. Olivia weigert en neemt het besluit om zich over te geven aan de wolf. Sam is spoorloos verdwenen en Grace vreest het ergste. Aan het einde van het boek zoekt Sam haar weer op, als mens, het remedie heeft bij hem gewerkt.

Voor de fans van de Twilight serie van Stephanie Meyer of weerwolven, probeer dit boek/deze serie eens. Het verhaal bestaat uit weerwolven, instalove (in dit boek had ik een beetje het gevoel van imprinting wat betreft de liefde), drama en spanning.
Het boek bestaat uit korte hoofdstukken en worden verteld vanuit de p.o.v. van Grace en Sam. Aan het begin van elk hoofdstuk lees je hoeveel graden het is.
Normaal lees je dat 2 mensen elkaar leren kennen, naar elkaar toe groeien, verliefd worden en een relatie beginnen. Bij Grace en Sam ging dat ietsjes anders. Ze hield de hele tijd een wolf in de gaten, die wolf verandert in een mens en ze beginnen letterlijk meteen een relatie (dat gaat snel.) Dit boek hoort in de categorie instalove met een hoofdletter I.
Op een gegeven moment niet meer terug transformeren van wolf naar mens, lijkt me verschrikkelijk (je verliest gewoon een deel van jezelf.) Maar blijkbaar kan je in dit universum niet alle twee zijn.
Er zijn in dit boek een heleboel ouders die niet echt een schoonheidsprijs verdienen. Afwezige ouders die alleen maar denken aan hun baan, ouders die tegen de principes van hun kinderen gaan, ouders die hun kind proberen te vermoorden enz.
Het boek wordt mooi afgesloten en zelfs zo afgesloten, dat je het bij dit ene boek kan laten. Je hoeft de andere boeken niet te lezen, als je dat niet zou willen.
Ik heb genoten van dit boek, vond het zelfs zo leuk dat ik iedere keer korte stukjes las (wilde niet dat het verhaal eindigde.) Hoewel ik ervan genoten heb, weet ik niet zeker of ik verder ga met de serie. Het lot zal het wel voor mij bepalen.

Conclusie:
Aanrader voor Twilight/wolven fans.
Een boek dat als genre instalove zou moeten hebben.
Mooi en afgesloten einde.
Weet nog niet of ik verder ga met de serie, vond het wel een prima einde.

Cheen