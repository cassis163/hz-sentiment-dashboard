Jullie zullen wel denken: “Komt ze weer!”, maar ik viel weer als een blok voor de vormgeving van dit boek! Dat spierwitte met dat turquoise (samen met knalroze mijn lievelingskleur) WOW!! Dat boek pak je toch meteen op als je hem ziet liggen in de boekhandel?
En dan bleek de inhoud ook nog super interessant. Wie heeft er nou geen behoefte aan rust in zijn hoofd in deze tijd waarin je overspoeld wordt door informatie en alles en iedereen maar druk, druk, druk is?

“Een opgeruimd hoofd in een overvolle wereld”

Tony Crabbe weet in Nooit meer te druk op een hele fijne, heldere en toegankelijke manier duidelijk te maken dat drukte niet gezond is en dat wat je er o.a. aan kunt doen is:
•dat je moet leren loslaten en beheersen
•dat je zelf in de hand hebt hoe je reageert op een verzoek of gebeurtenis
•dat je keuzes moet maken en niet wel/niet keuzes, maar ‘welke’-keuzes
•dat niet tijdmanagement de oplossing is, maar aandachtmanagement
•dat je moet leren onderhandelen en compromissen sluiten
•dat je moet bepalen waar je goed in bent, waar je de focus op legt
•dat je je eigen weg moet volgen
•dat je innerlijke en niet je uiterlijke waarden het belangrijkste zijn om gelukkig te zijn
•dat in een flow raken de beste manier is om succes te hebben

Het boek is verdeeld in drie delen: Beheersing, Onderscheiding en Betrokkenheid. In die delen wordt langzaam opgebouwd naar leren je gewoontes te veranderen om het zo minder druk te hebben en meer tijd te hebben voor de écht belangrijke dingen in het leven. Na ieder hoofdstuk wordt een samenvatting gegeven van de “kerngedachten” en krijg je wat opdrachten.

Het boek is vooral toegespitst op het drukke werkleven, maar je kunt de informatie en tips eigenlijk op ieder aspect van je leven toepassen. Ook op je gezin en in mijn geval bijvoorbeeld op mijn hobby: mijn blog(gen).
Niet alles vond ik even interessant of toepasselijk om te lezen, maar dan las ik daar wat sneller doorheen en door de kerngedachten aan het eind van het hoofdstuk kreeg ik dan toch de belangrijkste punten mee.

“Less is more!”

Ik vond dit boek erg boeiend, zeer inspirerend en heel prettig leesbaar, wat niet altijd het geval is bij een informatief boek.
Een aanrader als je meer vat wilt hebben op je drukke leven, of het nou werk gerelateerde drukte is of privé. Want: “drukte is gewoonweg niet gezond.”