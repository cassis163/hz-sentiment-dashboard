Yashim Togalu, die eerder een hoofdrol speelde in De brand van Istanbul, is voorgoed uit het paleis van de sultan getrokken. Diezelfde sultan ligt op sterven en de sfeer in Istanbul is bedrukt. Af en toe heeft Yashim nog contact met de moeder van de sultan, maar verder leeft hij rustig zijn leven. Af en toe doet hij nog wat werk voor oude kennissen.
Als De slangensteen begint is het rustig in het leven van Yashim. Op een kwade dag echter blijkt zijn vaste groentehandelaar in elkaar geslagen te zijn en enige tijd later wordt zijn vaste boekhandelaar vermoord. Intussen neemt de Poolse ambassadeur, Yashims goede vriend Pavlevi, een onbekende mee naar het vaste donderdagavonddiner, ene Lefèvre. Ook deze Lefèvre wordt na korte tijd dood aangetroffen, en Yashim vreest dat hij van deze moord beschuldigd gaat worden.
De slangensteen is een ietwat ingewikkeld verhaal over verwisselde identiteiten, oude schatten, relieken, politiek en gewone menselijke hebzucht. Lefèvre was op zoek naar iets dat hij dacht gevonden te hebben in de oude watergewelven onder de stad. Als gevolg hiervan belandt Yashim in een huiveringwekkende tocht naar de krochten van Istanbul. Een tocht die Goodwin met vaart en veel spanning neerzet.
De bedachtzame manier waarop Yashim alle aanwijzingen in deze zaak op een rijtje zet, zorgen er voor dat het boek soms een tikje traag leest. Veel van Yashim's denkwerk doet hij terwijl hij kookt en dat geeft een extra dimensie aan het boek. Uw recensent heeft namelijk al enkele keren een van de recepten geprobeerd, en ze zijn heerlijk!
Na het lezen van de boeken van Goodwin zal menigeen zin hebben om zelf eens op bezoek te gaan in Istanbul, zo levendig wordt de stad, mét haar ingewikkelde geschiedenis, neergezet.
De Slangensteen is thriller, kookboek en reisgids in een band, complex, maar lekker en leerzaam.