Barbara woont met haar man en twee dochters in een klein dorpje in Friesland. Ze hebben een huisartsenpraktijk aan huis en leven met een groot geheim waar niemand in het dorp iets vanaf weet. Of toch wel? Een spannend verhaal waarbij de levens van twee gezinnen dieper verweven blijken dat ze zelf hadden kunnen vermoeden.

Barbara en Marcus leiden een rustig leven in een Fries dorpje, waar Marcus een huisartsenpraktijk aan huis heeft. Maar er gebeuren vreemde dingen. Barbara wordt gevolgd door een man, krijgt akelige telefoontjes en als ze een avond alleen thuis is, lijkt het zelfs alsof er iemand bij haar in huis is geweest. Het lijkt erop alsof het diepste geheim van Barbara en Marcus niet zo geheim is, als ze altijd gedacht hebben. Marcus zondert zich bovendien bij telefoontjes ook steeds vaker af en moet regelmatig weg voor afspraken in de stad. Barbara vraagt zich af wat hij voor haar verbergt.

Op een groot landgoed in het buitengebied woont Annelien met haar man Timo, hun zoontje en Timo's dochter uit een eerder huwelijk. Hun relatie zit niet goed. Timo is overheersend, een woede-uitbarstingen en houdt veel voor Annelien verborgen. Maar Annelien wil blijven geloven dat het goed komt, ze durft niet tegen Timo in te gaan, maar wil wel weten wat er precies aan de hand is. Als ze achter zijn rug om probeert te ontdekken wat er gaande is, overtreft dit al haar nachtmerries.

In het nieuwste boek van Linda Jansma spelen twee verhaallijnen zich naast elkaar af. Er wordt geschreven vanuit verschillende personages en er zijn enkele hoofdstukken tussendoor die zich in het verleden afspelen. Voor de lezer blijft het lange tijd onduidelijk wat er precies gaande is. Wat de beide verhaallijnen met elkaar te maken hebben en welke personen er bij de hoofdstukken uit het verleden betrokken zijn. Wat is er precies gebeurd? En wat is het geheim van Barbara en Marcus dat niemand ooit te weten had mogen komen? De spanning bouwt zich op, maar de verwarring ook, doordat je steeds maar een klein beetje informatie krijgt.

Op het moment dat een van Barbara's dochters een schooltrip maakt naar het landgoed waar Timo en Annelien wonen komen de twee verhaallijnen samen. Al snel wordt dan duidelijk hoe de twee families met elkaar te maken hebben en welke rol het verleden hierin speelt. Vanaf dat moment stijgt de spanning tot een hoogtepunt en gebeurt er veel. Alles wordt mooi beschreven, zoals we van Linda Jansma gewend zijn en ook de spanningsboog is goed. Hoewel Judaskus een goed boek is, is het vergeleken met Linda's eerdere werk, toch een van mijn mindere favorieten. Doordat de informatie zo summier gegeven wordt en je steeds stukje bij beetje in het verhaal gezogen wordt, is het soms een beetje moeilijk te volgen. De verwarring die het af en toe oproept, zorgt ervoor dat de spanning niet altijd helemaal goed doorvoert. Uiteindelijk vallen alle puzzelstukjes op zijn plaats en moet ik Linda nageven dat het verhaal toch erg goed in elkaar zit. Wel blijf je na het lezen nog met een paar vragen zitten.

Knap gevonden hoe de levens van twee gezinnen zo verbonden kunnen zijn, zonder dat ze er weet van hebben. Als er tijdens het lezen iets meer verwarring zou worden weggenomen was mijn leesplezier en de spanning denk ik nog beter geweest, vandaar dit keer drie sterren.