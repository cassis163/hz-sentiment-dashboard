In Punt Nr. 4 wordt Babette 39 jaar en maakt de balans op in haar leven. Haar vriend Michiel is met de noorderzon vertrokken en heeft haar achtergelaten met enorme schulden. Ze heeft geen kinderen, geen eigen restaurant meer en ze weet niet meer wat ze nu verder met haar leven moet. Haar moeder geeft haar een doos met jeugdherinneringen en daarin vindt Babette een lijstje met punten die ze vroeger wilde bereiken. Punt nummer 3 (trouwen met de man van haar dromen) heeft ze opgegeven, maar misschien lukt nummer 4 nog: kinderen krijgen.  

Marius hoort bij haar vaste vriendengroep en kent ze al erg lang. Hij lijkt de perfecte kandidaat om een baby mee te maken. Want dat is ook alles wat ze wil, een baby maken en verder niets. Marius is altijd stiekem verliefd geweest op Babette en gaat akkoord.  

Het zoetsappigheidsgehalte van Punt Nr. 4 is erg hoog en het krijgen van een kind wordt gepromoot als een manier om je leven weer zin te geven; het perfecte medicijn. Maar daar moet je tijdens het lezen van deze liefdesroman niet te veel over nadenken.  

Bianca van Strien schreef meerdere korte verhalen en verzorgt ook columns in diverse Duitse bladen. Punt Nr. 4 is met zijn 131 bladzijdes ook een dun boekje en mede dankzij de flaptekst verwacht je een verhaal dat zich snel ontwikkelt en tempo heeft. Maar dat je na het eerste hoofdstuk al weet hoe het verhaal verder gaat en hoe de personages zich gaan ontwikkelen is teleurstellend. Deze voorspelbaarheid maakt al snel duidelijk dat het een prettig leesbaar boek is, maar dat je niet te veel moet verwachten van het verhaal.  

De gedachtes van Babette worden afgewisseld met goedlopende, fijne dialogen die een grote bijdrage leveren aan de leesbaarheid van het boek. Bianca van Strien zorgt ervoor dat de kwetsbaarheid van Babette je raakt en creÃ«ert daarmee een achterliggend thema; soms moet je een risico durven nemen en je hart open moet stellen, ook als er een kans is dat je gekwetst wordt.  

Punt Nr. 4 is een romantisch, zoetsappig en voorspelbaar verhaal, maar de prettige leesbaarheid en mooie dialogen zorgen voor het leesplezier.