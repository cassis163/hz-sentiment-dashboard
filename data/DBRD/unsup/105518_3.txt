Als ouder wil je het beste voor je baby. Maar hoe weet je nou wat het beste voor jouw kind is, als de baby je dat niet kan vertellen? Het babybrein kan je daarin adviseren. Het geeft onder andere antwoord op de vraag of je jouw kind tweetalig op moet voeden, of de smartphone een rol moet spelen bij de opvoeding en of je met een baby wel naar de bibliotheek moet. Kortom, een handboek dat de babyhersenen inzichtelijk maakt.  

De auteurs van Het babybrein zijn Sabine Hunnius en Michiel van Elk. Beiden hebben veel onderzoek gedaan naar de ontwikkeling van het brein en zijn, respectievelijk, verbonden aan de Radboud Universiteit in Nijmegen en de Universiteit van Amsterdam. Hunnius is bovendien directeur van het Baby & Child Research Center. Kennis over het babybrein zit bij de auteurs dus wel goed.   Het babybrein is eerder, in 2010, uitgegeven als een wetenschappelijk standaardwerk. Dit werk is herzien en in 2018 toegankelijk gemaakt voor ouders en professionals. Echter, het blijft wetenschappelijke materie en het boek is daarom niet voor elke ouder weggelegd. Enige wetenschappelijke kennis over het brein en de bijbehorende begrippen is gewenst. Niet alles wordt namelijk tot in de puntjes uitgelegd.  

Er wordt in dit boek ook veel verwezen naar eerder gedaan onderzoek. Om het boek prettig leesbaar te houden, is ervoor gekozen om dat met voetnoten aan te geven. Aan het einde van het boek staat een complete lijst met onderzoeken waarnaar verwezen is. Ook worden er veel afbeeldingen gebruikt om de wetenschappelijke stof te verduidelijken of om voorbeelden uit onderzoeken aan te tonen. Dat de auteurs daarvoor kiezen is prettig, omdat de lappen tekst soms moeilijk door te komen zijn. De plaats waarop deze afbeeldingen in het boek worden weergegeven is niet altijd even praktisch. Het komt meerdere malen voor dat je het boek moet doorbladeren om bij de verwezen afbeelding te komen. Bovendien wordt er al verwezen naar een volgende afbeelding, terwijl de voorgaande afbeelding nog niet voorbij is gekomen. Als lezer is het dus soms zoeken naar de afbeelding die de tekst zo kan verduidelijken.
Het boek bevat ontzettend veel voorbeelden uit de praktijk. Hierdoor wordt de wetenschappelijke stof wel inzichtelijker gemaakt, maar niet alle voorbeelden zullen even aansprekend zijn. Bepaalde voorbeelden zal je alleen maar aantreffen in een wetenschappelijk opgezette situatie zoals een experiment. De vraag is dan of het relevant is voor kersverse ouders.  

Het babybrein geeft een inkijkje in de wetenschappelijke wereld rondom hersenonderzoek, maar niet iedere ouder of professional zal met dit boek uit de voeten kunnen.