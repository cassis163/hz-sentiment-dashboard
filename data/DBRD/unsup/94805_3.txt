Stad van Beenderen is het begin van een zeer interessante fantasywereld die ook zeker het ontdekken waard is, maar helaas blijft steken op de ietwat overdreven karakters. Clarissa Fray, het welbekend 'gewone meisje' der YA-literatuur, ontdekt, a lá cliché dat ze misschien toch niet zo gewoon is.

Laat ik hiermee beginnen; er is weinig mis met het verhaal. Er is nog minder mis met de individuele karakters. Ze zijn divers, grappig, soms vertederend (en soms wil je ze slaan, maar die momenten moeten er ook zijn). Waar het misgaat is de onderlinge relaties.

Ik spreek niet alleen voor Stad der Beenderen, maar ook voor de rest van deze eerste serie. Zonder in detail te treden en spoilers te vermelden kan ik zeggen dat, hoewel dit eerste boek een goede opzet biedt, de romance me toch te zoetsappig was, en de plottwist eigenlijk geen plottwist. Ook het nodeloos uitmelken van juist die plottwist ging me op den duur nogal vervelen.

Clare is goed in het verzinnen van karakters, maar hun motieven laten soms te wensen over. Ook vanuit een feministisch standpunt kan ik deze serie niet echt aanraden. Wel, overigens, haar andere serie in het Shadowhunters Universum - The Infernal Devices.

De serie op netflix lost een hoop voor mij problematische onderdelen van het boek goed op, dus die zou ik zeker aanraden. Ik raad het lezen van het boek ook niet af, maar lieve 16-jarige meisjes, doe alsjeblieft de hoofdpersone niet na.