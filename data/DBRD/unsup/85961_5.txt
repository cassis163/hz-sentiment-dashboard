Vooraan in het boek lees je over De Legende van de Hemelrijders. Je leest over de twaalf mannen die een missie uitgevoerd hebben terwijl ze in de gaten werden gehouden door een kwade man. Ze gingen naar het huis op de heuvel. De man met de bijl, George Hill, wachtte op hen bij het reusachtige kasteel.
Deze twaalf mannen werden op gruwelijke wijze vermoord en hun zielen opgesloten onder het gebouw in mysterieuze schilderijen. Ze werden de Hemelrijders genoemd.
Vijf kinderen horen de hulpkreten van deze mannen, ze krijgen iedere maand nieuwe aanwijzingen in de hoop dat ze alle twaalf mannen voor het einde van het jaar gered zullen hebben.

De vijf leden van de Bieb-bende hebben tot nu toe vier van de twaalf Hemelrijders kunnen bevrijden. Het verhaal speelt zich af in Zuidbaai, waar de kinderen wonen.
Roy, Melanie, Luca, Sander en Valerie werden in januari uitgekozen door het lot, in februari ontwaakte het kwaad, in maart reisden ze naar het verleden en in april namen ze deel aan gevaarlijke testen.
Dit vijfde deel uit de serie speelt zich af in de maand mei en de Bieb-bende gaat terug naar het verleden.

Terwijl je de kinderen volgt in hun avonturen merk je ook dat de tijd verstrijkt en dat ook de kinderen sinds het vorige avontuur ouder zijn geworden. Net zoals iedereen leren zij ook van wat ze meegemaakt hebben en handelen en reageren ze anders dan een tijdje eerder. Heel leuk om deze groei te volgen. Het zou niet logisch geweest zijn als ze helemaal precies hetzelfde gebleven waren. Hierdoor kan het verhaal heel dichtbij de lezer komen. Die wordt tenslotte ook steeds ouder.

Wat de boeken van Michael Reefs zo leuk maakt is dat er na elk vijfde hoofdstuk een QR-code toegevoegd is. Door hier gebruik van te maken wordt het voor jongeren extra interessant. Het is een goede aanvulling op het verhaal, je leest over keuzes die de auteur heeft gemaakt tijdens het schrijven, over dingen die niet in de hoofdstukken stonden en wat er eerder gebeurd is. Hierdoor en met ondersteuning door de interactieve website is het een pracht van avonturenserie geworden die je uniek mag noemen.

De kinderen ontdekken onder andere dat er lang geleden een groep van vijf personen geweest is die ook al een aantal geheimen ontrafeld hebben. Hildegard Bovenwijn, de schrijfster vertelt hen daar meer over. Zij waren indertijd ongeveer twintig jaar toen ze het geheim van het huis op de heuvel probeerden te ontrafelen. Hun groep hadden ze 'De Hemelclub' genoemd. Door wat Hildegard vertelt wordt steeds meer duidelijk voor de Bieb-bende, maar dat is niet genoeg.

In deze meimaand krijgen de kinderen het moeilijker dan ze tot nu toe gehad hebben. Niet alleen omdat ze terug moeten gaan naar drie verschillende punten in het verleden om daar drie kistjes te bemachtigen.
En deze kistjes worden bewaakt door de schrikaanjagende en akelige
Schatbewaarders.
Zonder deze kistjes en hun inhoud kunnen ze George Hill geen halt toe roepen!
Bovendien worden ze enorm tegengewerkt in hun zoektocht door Angelique van Voort en de enge Kristallon en Fyra.
Maar ook op school gaat niet alles even soepel, zowel door leerkrachten als door andere leerlingen is het een en ander opgemerkt. Ze horen verhalen over de leden van de Bieb-bende en zien aan hen dat er iets gaande is. Niet iedereen kan daar op een normale manier mee omgaan.
Vervelende pesterijen door medeleerlingen als gevolg van onbegrip en domheid zoals vaak ook in het echte leven het geval is, zijn het resultaat.

Maar het is niet allemaal kommer en kwel. De kinderen kunnen twee geliefden herenigen. Het is werkelijk ontroerend om te lezen hoe de Bieb-bende er dankzij de communicatiemiddelen die we tegenwoordig hebben dit tot stand hebben gebracht. Het is voor deze geliefden de laatste kans om elkaar te zien!
Wat dit verhaal ook duidelijk laat zien is, hoe belangrijk vriendschap en vertrouwen hebben in elkaar is; je krijgt dan samen dingen voor elkaar waar je anders niet aan gedacht zou hebben!

Dit vijfde verhaal uit een serie van twaalf speelt zich af in het hier en nu, met de problemen van kinderen en volwassenen zoals ze in werkelijkheid vaak voorkomen. Dit wordt afgewisseld met sprongen naar andere tijden waar je fantastische dingen ontdekt. Je leest over goden, geesten en nog meer van dat moois. Dat maakt het verhaal heel verfrissend om te volgen, het kakt nergens in om maar te zeggen.
Bovendien is de opmaak van het boek zo gedaan dat je een gevoel van ruimte krijgt tijdens het lezen, geen regels die te dicht op elkaar staan en geen overdreven moeilijke woorden. Het leest heerlijk weg in gewone mensentaal.

Er blijven in dit deel nog een aantal vraagtekens staan, maar daardoor kijk ik ook weer uit naar het vervolg. Ik vraag me onder andere af hoe dat nou zit met Angelique, wie verbergt ze eigenlijk?
De kinderen krijgen ook nog hulp uit onverwachte hoek en daardoor verandert er meer dan je zou denken. Maar daarover vertel ik hier niets meer, daarover lees je meer in het volgende deel.

Ik kijk zeker uit naar het zesde avontuur van de Bieb-bende â€“ Het Middernachtcircus.