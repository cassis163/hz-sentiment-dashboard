De hoofdpersoon in ‘Mus’ is de jonge Merel (Mus voor vrienden). Mus is een enigszins recalcitrantie puber en haar gedrag gaat er niet op vooruit wanneer haar ouders uit elkaar gaan en haar vader verder gaat met een jongere vrouw. Wanneer op enig moment ook haar moeder een nieuwe relatie aangaat is het hek helemaal van de dam. Mus’ moeder is lerares op de school van Mus en haar nieuwe vriend is een collega van haar moeder; een docent die Mus niet kan uitstaan. Ze noemt hem dan ook steevast ‘De Kwal’. Samen met haar broer, Brix, probeert ze haar moeder op andere gedachten te brengen en de relatie te boycotten. Mus gaat daarin echter wel erg ver.

Dit Young Adult boek is rechtstreeks uit het leven gegrepen. Talloze pubers zullen zich in de situatie van Mus herkennen. Gelukkig gaan ze niet allemaal met hun problemen om zoals Mus dat doet.

Wat mij direct opviel is dat Desmet de toon van de jeugd zo perfect weet te vatten. Dat zal ongetwijfeld veroorzaken dat veel jongeren dit boek met genoegen oppakken en zich aangesproken voelen. Zijn taalgebruik in ‘Mus’ is derhalve tweeledig en dat is knap. Bovendien weet Desmet de twijfels, emoties en wanhoop van Mus uitstekend over het voetlicht te brengen. Als lezer voel je de pijn van de jonge Mus en dan oordeel ik als volwassene. Leeftijdsgenoten van Mus zullen zich verregaand met haar kunnen identificeren.

“Het is de bedoeling dat je hier eventjes tot rust komt. Ook de gezinsleden krijgen de kans om hun kant van de zaak op orde te brengen. Intussen zullen wij kijken wat jouw sterke punten zijn en hoe die jou kunnen helpen om met bepaalde dingen in je leven om te gaan. Lul maar raak, schoot het door Mus’ hoofd, maar ze knikte braafjes.”

Het feit dat Desmet leraar is en al jaren meewerkt aan het ontwikkelen van leermethodes zet hem midden in de belevingswereld van jongeren. Dat zal ongetwijfeld verklaren waarom hij zich zo gemakkelijk in het hoofd van een puber lijkt te verplaatsen. Bovendien pakt hij de ‘rol’ van docent moeiteloos op en schetst de verschillende leraren op de school van Mus pakkend en geloofwaardig.

“Kofje was de bijnaam voor die van Nederlands. Na elke onderbreking kwam ze steevast wat later dan alle andere schoolvossen aangewaaid, met in haar hand het onafscheidelijke plastic bekertje kofje, zoals ze het spul zelf noemde.”

Ook de twijfels die een puber ervaart wanneer verliefdheid een rol gaat spelen, beschrijft Desmet geloofwaardig en herkenbaar.

“Brents gezicht lag in haar richting. Zijn mond stond een klein beetje open. Een been lag boven op de donsdeken, en zijn beide handen zaten onder zijn hoofdkussen. Schattig, dacht ze terwijl ze hem stilzwijgend bekeek. Opnieuw flitste de vraag door haar hoofd: was ze verliefd aan het worden?”

Kortom, een uitstekende Young Adult die zeker ook aan menig volwassenen besteed zal zijn. Goed geschreven en zeer geloofwaardig.

Over de auteur
Kristof Desmet (1971) werd in Roeselare geboren, maar woont sinds 2004 in Lauwe. Hij is leraar Nederlands in Ieper. Al jaren werkt hij mee aan leermethodes Nederlands bij uitgeverij Van In. Mus is zijn tweede boek voor jongeren.

Uitvoering
Uitgever LetterRijn
ISBN 9789491875564
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/