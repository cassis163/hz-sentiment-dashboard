1979.
George Clare komt na zijn werk aan de universiteit thuis en treft zijn vrouw vermoord aan op bed met een bijl in haar hoofd. Zijn dochtertje die aanwezig was tijdens deze brute moord zegt “Mama heeft au”. George pakt zijn dochtertje op en loopt ermee overstuur naar de buren en verteld hen hoe hij zijn vrouw heeft aangetroffen. George wordt gezien als de hoofdverdachte maar er is geen enkel bewijs tegen hem en het kind is te jong om informatie over de moord te kunnen verschaffen.

Wie heeft de brute moord gepleegd en waarom ...?

Het dorpje Chosen vormt een kleine gemeenschap met een beklemmende sociale controle. Catherine voelde zich niet op gemak in haar huis, ze had er nare gevoelens bij die ze niet kon onderdrukken of verklaren.

Wat speelde er bij de Clares af? Hoe problematisch was hun huwelijk, de relatie met de buren en vrienden en wat had het verleden van de boerderij voor invloed op het gezinsleven? Vragen waar je beetje bij beetje antwoorden op krijgt.

In het begin kost het even moeite om in het verhaal te komen, maar als je er eenmaal goed in zit wil je nog maar één ding en dat is doorlezen om achter de geheimen van de mensen in dit dorp te komen.

Naarmate je verder in het verhaal komt wordt de schrijfstijl soepeler en boeiender. Dit zorgt ervoor dat het verhaal je grijpt en je het niet meer los laat.

De personages komen als alledaagse voor, maar schijn bedriegt. Zo hebben ze allen hun eigenaardigheden wat ze stuk voor stuk karakteristiek en interessant maakt.

In het boek “Alles houdt op te bestaan” wordt het verhaal goed opgebouwd evenals voor wat betreft de ontwikkeling van de karakters. Het houdt je als lezer continue scherp en het voelt aan alsof je alles van dichtbij zelf meemaakt. De vermelding op de cover: “De literaire thriller van zomer 2016” geeft onmiskenbaar aan dat het een thriller is, maar ik vind het eerder een spannende psychologische roman..

Elizabeth Brundage weet op een mooi uitgewerkte wijze situaties te creëren en kan heel subtiel met een kleine zin het verhaal een wending geven die je niet had zien aankomen. Dit smaakt naar meer en ik kijk dan ook uit naar haar volgende boek.