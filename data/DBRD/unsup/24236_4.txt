Drie geboren Koninginnen, alle drie met hun eigen bijzondere kracht, gaan op hun zestiende verjaardag de strijd met elkaar aan om de troon. Er kan er namelijk maar 1 op de troon zitten. Een bijzonder korte samenvatting van een werkelijk waar complex verhaal met verschillende personages en intriges.


Het boek begint midden in een gebeurtenis met een van de zussen; Katharine, welke klaar wordt gestoomd om haar bijzondere kracht te ontwikkelen. Voor mij was dit begin even ontzettend wennen. Meteen een introductie van drie personages zonder uitleg over wie en wat zij zijn. Voor mij een verwarrende binnenkomer, alhoewel het mij toch triggerde om gauw verder te lezen om te weten te komen wat er nu aan de hand is en hoe ik het verhaal moet gaan zien en lezen.

De huidige Koningin baart altijd een drieling, welke vanaf een jaar of 6 van elkaar gescheiden worden. Alle drie groeien zij op een ander eiland op bij adoptie families om daar hun krachten verder te ontwikkelen. Met als enige doel, op hun zestiende verjaardag sterk genoeg zijn om hun plaats op de troon op te eisen en een nieuwe termijn in te zetten.

In dit verhaal maken we kennis met drie verschillende eilanden met hun eigen volk; de Elementals, die de natuur kunnen beheersen, de Naturalisten, welke de natuur kunnen helpen groeien en als laatste de Poisoners, welke immuun zijn voor verschillende soorten vergif en deze ook zelf kunnen maken. Alle drie de krachten kunnen zowel in goede als in kwade zin worden gebruikt.
Daarnaast is er ook nog sprake van een vasteland en diens bevolking, maar in dit boek is hier verder weinig aandacht aan besteed.

Alhoewel het verhaal midden in een gebeurtenis begint, voegt Kendare Blake beetje bij beetje meer informatie toe, waardoor de afgespeelde gebeurtenissen op zijn plaats vallen en het verhaal steeds beter te begrijpen wordt.

De worldbuilding in dit verhaal is interessant omdat de auteur drie verschillende eilanden beschrijft met ieder zijn eigen volk en expertise.
Het nadeel hiervan is echter dat er onwijs veel personages tegelijkertijd worden geïntroduceerd. Dit zorgt er af en toe voor dat je de kluts kwijt bent en niet meteen onthoud wie nu wie ook alweer was.

Wanneer de informatie steeds duidelijker wordt en in kleinere stapjes wordt toegevoegd aan het verhaal, ga je de personages vanzelf onthouden en hun rol in het geheel.

Ik vond het jammer dat de auteur het vasteland als onderdeel van het verhaal benoemt, aangezien de rol van het vasteland minder duidelijk is en verder eigenlijk niet uitgewerkt wordt.
Alhoewel, gezien de hoeveelheid informatie die je in dit boek krijgt over de eilanden en diens volk, is het echter misschien ook juist wel prettig om er niet nog meer bij te krijgen.
Nog meer informatie had het boek wellicht minder prettig gemaakt om te lezen.

Wat ik zeer interessant vond aan het verhaal is het andere oogpunt van waaruit dit verhaal is opgebouwd. Het is een niet standaard verhaal en juist de verhaallijn van de drie zusjes die met elkaar de strijd aan moeten gaan, maken het voor mij absoluut uniek.
Je kunt jezelf bij sommige gebeurtenissen afvragen of bepaalde zaken wel of niet realistisch zijn, maar ik denk dat je dit moet loslaten bij het lezen van dit verhaal.

Persoonlijk kwamen bij mij nogal wat vragen op over de geschiedenis en het ontstaan van deze vorm van kroning. Ik bedoel, wie verzint er nou dat drie zusjes met elkaar de strijd aan moeten gaan om de troon en dat ze dit niet zouden mogen overleven? Waarom kan men niet in vrede naast elkaar bestaan? Het antwoord op deze vraag heb ik niet uit dit verhaal weten te halen. Ik ben dan ook benieuwd of dit in het vervolg wel aan bod komt.

Wat de auteur fantastisch heeft gedaan, is het plot van het verhaal.
Ondanks de hoeveelheid aan informatie waarmee je soms gebombardeerd wordt, heeft alles een rol in het verhaal en heeft ze datgene genoemd wat van belang is. Dit maakt het verhaal interessant, spannend en volkomen onvoorspelbaar naar het einde toe.
Ergens halverwege het verhaal kreeg ik hier en daar enkele vermoedens en alhoewel deze waar bleken te zijn hebben ze mij toch weten te verassen! Ik had gehoopt dat het verhaal zo zou lopen.

Vanwege de beleving van het verhaal, groei je mee met de personages en leer je hen kennen. Je krijgt wel of geen sympathie voor bepaalde personen en dat maakt het verhaal absoluut een uitdaging.

Zoals eigenlijk al aangehaald, zitten er onwijs veel personages in dit boek. Dit kan soms wat verwarrend zijn omdat de introductie van personages soms razend snel gaat.
Toch hebben alle personages een belangrijke rol en een toevoeging in het verhaal, wat maakt dat alles een grote puzzel is en het volledig op zijn plaats valt tijdens het lezen. Ook geven juist deze personages een gave plottwist aan het einde!

De drie belangrijkste personages, de hoofdpersonages in principe, zijn toch wel de drie zusjes.
Mirabella welke een Elemental is, Arsinoe een Naturalist en Katharine een Poisoner.

Buiten het feit dat ze alle drie een bepaalde kracht bezitten, welke overigens ontzettend gaaf beschreven is, hebben zij ook allen een eigen persoonlijkheid en uiterlijk. De auteur heeft absoluut aandacht besteed aan de uitwerking van deze personages. Dit maakt dat je je goed kunt inleven en dat je je aangetrokken voelt tot hen of op zijn minst wel een van hen.
Hun gedachten zijn mooi verwoord evenals de gevoelens die zij ervaren. Daarnaast de onzekerheden die zij met zich meedragen maar ook de kracht die zij bezitten in het vooruitzicht van de taak die hen te wachten staat.

Geen van deze dames is flawless, en hebben dus ook hun eigenaardigheden. Dit maakte dat ik de personages goed vond, gewoon vanwege het feit dat ze niet perfect zijn! Te perfecte personages zijn in mijn ogen gewoon niet realistisch. Dit zijn gave sterke personages die de toon zetten in het verhaal.

Mijn persoonlijke favoriet is absoluut Arsinoe. Zij is het meest echt voor mijn gevoel en komt over als een eerlijk en oprecht personage. Voor mij de stoere vrouw van het verhaal die niet schroomt om lekker tegendraads en eigenwijs te zijn!

Omdat er zo veel personages zijn, is het bijna onmogelijk om ze hier allen te benoemen. Overigens zou dat ook zonde zijn omdat er anders weinig verrassing meer overblijft voor de nieuwe lezers van dit boek.

Wat ik hier wel zeker wil benoemen is de keuze van Kendare Blake om adoptie families toe te voegen aan het verhaal. Qua structuur zijn de personages rondom de zusjes bijna identiek, wat mij meteen opviel.
De zusjes groeien op bij ieder een andere familie, hebben een soort van nieuwe broers/zussen erbij, en rondom de zusjes is minstens een naaste persoon die ze heel dicht na staat. Er zijn een hoop mensen die zich bemoeien met hun leven en die ergens wat over te zeggen hebben.

Het mooie is dat elk van deze personages rondom de zusjes een rol hebben die van toevoeging is op het verhaal. Het verhaal zou zonder deze personages absoluut niet hetzelfde zijn overgekomen.
Lees en ontdek het zelf!

Schrijfstijl
Ok, wat betreft de schrijfstijl; in eerste instantie: “Te veel info!”. Vooral in het begin. Geen langzame opbouw, maar direct midden in het verhaal. Dat was even wennen! Toch heeft het absoluut zijn charme, want gaandeweg ontdek je steeds meer.

De gebeurtenissen in dit verhaal worden opgebouwd. Er gebeurt wel heel veel, maar toch voelde dit boek voor mij wel aan als een introductie van deze serie.

Het verhaal was dynamisch door de afwisseling tussen de zusjes en hun omgeving wat daarnaast ook de mogelijkheid bood een band te krijgen met alle drie de personages.
Dit verhaal zou wat mij betreft niet zo goed zijn geweest als het maar vanuit 1 zus was geschreven.
Juist de afwisseling tussen de zusjes en van een ieder de gedachten en gevoelens ervaren maakt het verhaal completer.

Soms zou je wel eens willen roepen tegen de pagina’s dat ze het volledig bij het verkeerde eind hebben wanneer ze een bepaalde conclusie trekken. Een auteur die mij laat roepen tegen een boek heeft zijn of haar doel bereikt!

Als conclusie kan ik vooral zeggen dat dit boek een mooie start is van een veelbelovende serie.
Het is interessant, de personages hebben allen een rol en er zijn drie sterke hoofdpersonages met elk hun eigen sterke persoonlijkheid.
Daarnaast is er een grote dosis fantasie gebruikt en samen met de onverwachte gebeurtenissen is het verhaal in zijn geheel absoluut spannend.

Het einde van dit boek vond ik briljant en ik baalde er ontzettend van dat ik deel twee nog niet in huis had! Ik kan niet wachten om verder te gaan in het volgende boek, want het einde beloofd wat!