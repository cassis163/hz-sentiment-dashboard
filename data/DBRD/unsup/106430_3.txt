Zwijmelen om magische mannen? Dan is deze verhalenbundel misschien wel helemaal geschikt voor jou. Geheimen, romantiek en magie staan centraal in de drie verhalen in Dark Romance 3: Onthulde geheimen. Dit is de derde verhalenbundel in de Dark Romance-reeks die voortkomt uit een schrijfwedstrijd van young-adults.nl. In dit derde deel staan verhalen van Lis Lucassen, Kim Mulder en Daniëlle Dijkstra. Voor de liefhebber van de drie genoemde thema’s zal deze bundel waarschijnlijk niet teleurstellen, want ze zijn goed vertegenwoordigd. Al is het ene verhaal wel sterker dan het andere.  

Soms komt de romantiek in de buurt van de stalkerige Edward Cullen (waar toch veel lezers van hebben gesmuld in de Twilight-reeks), met mannen die plotseling in kamers verschijnen. Stalkende mannen zijn toch eigenlijk nooit leuk? Gelukkig weet Lis Lucassen dit in het eerste verhaal, De koningsboom, ook aan te wijzen. Het hoofdpersonage, Saar, reageert regelmatig op de griezeligheid van die vreemde man die ineens op haar werk en in haar huis verschijnt. Al wordt ze wel steeds afgeleid door zijn goddelijke lichaam en zijn mooie ogen. Dit is natuurlijk geen verrassing, want deze bundel heet niet voor niets Dark Romance. Toch is het Lis Lucassen vergeven, want ze zet een hele leuke toon neer met Saar. Een personage waar je graag mee bevriend zou zijn (al heeft ze niet heel veel aandacht over voor haar beste vriendin).  

Waar De koningsboom vrij luchtig is, is het verhaal van Kim Mulder (Hoedster) een stuk zwaarder door de gewelddadige vader van Lone. Hoe ze daardoor eigenlijk niemand vertrouwd is erg goed gedaan. In dit verhaal is de magie alleen iets minder logisch (de Pagans kunnen eigenlijk alles?). De Pagans zijn allemaal mannen en ze kunnen alleen maar zonen krijgen met bepaalde vrouwen die ze Hoedsters noemen. Deze vrouwen zijn voor hen heilig, maar ze worden eigenlijk als ‘fokmerrie’ gebruikt, zoals Lone dat zo mooi zegt. De climax van het verhaal is helaas een beetje gehaast. Dit had prima een langer verhaal kunnen zijn, want de romantiek werkt hier ook erg goed (tot het gehaaste einde in ieder geval).  

In het derde verhaal, Droomliefde, van Daniëlle Dijkstra valt Sabine voor Florian (geen spoiler, het staat op de achterkant van het boek). Waar eigenlijk alle drie de verhalen last hebben van een gehaast einde, is eigenlijk dit hele verhaal vrij gehaast. Hierdoor zijn de romantiek en de magie minder goed uitgewerkt en dat is jammer, want het verhaal heeft zeker de juiste elementen (interessante magie, leuke personages). Verder zijn er soms onduidelijke scènewisselingen en heeft Sabine soms enorme stemmingswisselingen die niet bedoeld lijken te zijn. Hierdoor word je steeds even uit het verhaal gehaald omdat je ineens niet meer snapt wat er nou gebeurt. Dit verhaal lijkt hierdoor eigenlijk nog niet helemaal af en had misschien nog een paar keer overgelezen moeten worden.  

De verhalen hebben alle drie iets anders te bieden en dat maakt de bundel heel divers en niet saai. Er is een duidelijk thema dat in elk verhaal terugkomt, waardoor er toch een eenheid is. Daarentegen is de romantiek soms wel erg zoetsappig en is er veel sprake van ‘instalove’, waarbij de personages meteen verliefd zijn en hun soulmate denken te hebben gevonden na één of twee ontmoetingen. Toch is het een fijne bundel om te lezen, zeker voor de liefhebbers van romantiek en fantasy. En dat van Nederlandse bodem!