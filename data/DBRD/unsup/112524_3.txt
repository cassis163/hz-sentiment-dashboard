Heleen van der Kemp schreef met Bijwerking het vierde boek in de reeks rondom onafhankelijke en sterke rechercheur Britt Franken, die ook een talent heeft voor profilen. De kennismaking met Britt vond plaats in Blond 15, waarna afrekening en Onschendbaar volgden. Van der Kemp vertelt op haar eigen site dat haar thrillers altijd een actueel, maatschappelijk thema als onderwerp hebben en dat de reeks zowel in serie te lezen is, als via stand-alones.

Een nieuwe partydrug wordt aangetroffen in de zak van een vermoorde jongen, hetzelfde type waar al meerdere personen onwel van zijn geworden. Britt neemt met haar team het onderzoek op zich maar het verloopt stroef. Zowel bij Britt thuis als bij een directe collega verloopt het niet zoals gewenst. Dan valt er nog een dode en komen de gevolgen van de drugs voor Britt wel erg dichtbij.

In Bijwerking is Van der Kemp erin geslaagd om een actueel en maatschappelijk zeer relevant onderwerp in een spannend plot te verwerken. Door het verhaal zowel vanuit de recherche als vanuit de jongerengroep vertelt wordt, blijf je als lezer betrokken en krijg je een reëel beeld van hoe het gaat in bijvoorbeeld Amsterdam en welke risico’s men loopt met alles wat er aan pillen geslikt wordt. Maar ook de verhaallijn over het uithuwelijken komt geloofwaardig over. De protagonist van van der Kemp komt over als een sterke en onafhankelijke rechercheur, al komt haar vaardigheid voor profilen niet echt aan bod. In haar privéleven laat Britt een andere kant van zichzelf zien die haar menselijk maakt maar ook wat clichématig overkomt gezien haar partner. Ondanks dat van der Kemp aangeeft dat haar boeken als stand alone te lezen zijn, is dat niet aan te raden omdat de rode draad van het leven van Britt Franken moeilijk te volgen is. Ondanks dat in Bijwerking de spanning helaas wel wegzakt halverwege is het wel een spannend en boeiend boek.