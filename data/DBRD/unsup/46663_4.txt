Vooreerst mijn dank aan Meulenhoff Boekerij dat ik mocht meedoen aan het reviewteam van ‘Je loog tegen mij’.
“Ik was gaan zwemmen in onbekend water en alles wat ik kende slingerde zich om mijn benen en trok me net zo hard naar beneden als datgene wat ik niet kende. Het kolkte om me heen en bracht me in verwarring.”
Klara Mortimer was pas 6 toen haar moeder Sadie haar en haar vader verliet. Sadie was een bekend mannequin en zat veel in het buitenland tot ze Klara’s vader leerde kennen. Op een dag zit er een envelop met een sleutel en bijhorende brief in Klara’s post … de verdrongen verdwijning van haar moeder komt helemaal terug naar het oppervlak en zet heel het leven van Klara overhoop. Tientallen vragen spoken elke seconde van de dag door haar hoofd … Krijgt ze een antwoord op haar belangrijkste vraag : wat is er eigenlijk gebeurd met mijn moeder?
Het verloop van de karakters, de opbouwende spanning en de met momenten zeer mooie verwoordingen van Jessica Ruston doen je het minder aanlokkelijke kaft direct vergeten.
Het personage van Klara wordt zeer mooi uitgediept. Ze is docente taalkunde, gelukkig getrouwd met Mark (dokter en ‘opgegroeid’ in een familie van hippies). Je merkt snel dat ze haar moeder terecht gemist heeft, dat ze ook een goede band heeft met haar vader Henry en momenteel een stabiel leven leidt met Mark. Naarmate haar zoektocht vordert komt er een krak in dit stabiele leven en wordt haar karakter sterker en sterker.
Er zijn switchen van het heden naar het verleden (via dagboekvorm) waardoor je een heel duidelijk beeld krijgt hoe ook het leven van Sadie verliep van haar geboorte tot haar dood.

Jessica Ruston kent een prachtige schrijfstijl, af en toe ijzersterke verwoordingen van emoties waardoor je zo meegezogen wordt in het hele verhaal.

“Het was als parelduiken : ik had mijn parels begraven in het zand van mijn hoofd, zorgvuldig afgedekt met zeewier en stenen, zodat ze niet onverwacht zouden komen bovendrijven.”

Een literaire thriller is misschien een verkeerd beeld geven aan lezers, ‘drama’ is toepasselijker. Al bij al … de schrijfster was me totaal onbekend, maar heeft me met dit boek helemaal overdonderd. ‘Je loog tegen mij’ is zeer moeilijk weg te leggen, je voelt je op momenten enorm verbonden met Klara. Dankzij de prachtig beschreven levensloop van Sadie wordt er ook met haar een band gecreëerd waardoor je haar doen en laten beter begrijpt.

Kortom ‘Je loog tegen mij’ is een zeer emotionele zoektocht naar de waarheid … niet alleen voor het hoofdpersonage, maar ook voor de lezer.