In het bos wonen de tovenaars. Xar is de jongste zoon van het hoofd. Hij wacht en hoopt dat ook hij de magie krijgt die door de aderen stroomt van de andere leden van de Tovenaars. Xar is een beetje anders dan de rest van zijn volk. Hij denkt anders en dat kan gevaarlijk zijn.
Als het wachten op zijn toverkracht te lang duurt besluit Xar om het heft in eigen hand te nemen. Ook al beweert iedereen bij hoog en bij laag dat de heksen zijn uitgestorven, Xar gelooft hier niets van. Hij moet en zal een heks vangen en dan neemt hij de toverkracht af. Samen met zijn magische vrienden en raadgever Calibrand gaat hij op pad.

Op zijn tocht ontmoet hij Wens, de dochter van de Krijgerkoningin. De krijgers hebben geen magie, sterker nog, ze verafschuwen het. Er is dan ook een pittige strijd gaande tussen de twee volkeren. Ze hebben geleerd elkaar te haten.
Wens is ook een beetje anders dan de rest van haar volk.

Als Wens een magisch object blijkt te hebben wil Xar dat dolgraag hebben, want dat magische object zou hem meer dan goed van pas komen op zijn queeste. Zouden de twee elkaar de oorlog verklaren zoals hun ouders doen? Of is er dan toch vriendschap mogelijk tussen twee tegenover elkaar staande stammen?
En bestaan de heksen nog? En als ze bestaan, is dan niet iedereen in gevaar?

‘Het gejank van die vreemde wind had nu een scherpe toon, als het pijnlijk krassen van krijt op steen- een geluid dat harder werd, alsof het opbouwde naar een aanval.’

De tovenaars van ooit is een fantasierijk en spannend boek voor de jeugd. Het leest makkelijk weg ondanks dat het een behoorlijk dik boek is. De manier van schrijven past perfect bij de doelgroep. Jong met regelmatig een sarcastische grap en prachtige quotes. Daarnaast staat het boek vol met prachtige tekeningen die het verhaal aanvullen en versterken.

De karakters zijn niet enorm diep uitgewerkt, ze blijven wat aan de oppervlakte en we zien eigenlijk maar een paar kanten van ze. In dit verhaal is die verdieping ook niet nodig. De magische vrienden van Mar zijn aandoenlijk. Als lezer, zeker als jonge lezer, leef je met de personages mee en wil je niets liever dat alles goed gaat met ze.

Het is een verhaal vol avontuur, grappen, spanning, maar ook met verlies en verdriet. Over niet geaccepteerd worden en vriendschap.
Echt een aanrader voor kinderen die van boeken met een magisch karakter houden.

‘Dat is het probleem met avonturen. Ze halen delen van je naar boven waarvan je niet eens wist dat je ze had.’