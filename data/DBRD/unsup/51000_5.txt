Suzanna Peacock is opgezadeld met de erfenis van haar oogverblindend mooie, maar spoorloos verdwenen moeder, Athene. Ze leeft op gespannen voet met zowel haar vader, stiefmoeder als ook met haar echtgenoot. Wanneer Suzanne terugkeert naar haar geboorteplaats, ontdekt ze dat de geest van Athene nog steeds de gemoederen doet verhitten.
Er is één plek waar Suzanna zich thuis voelt: het Peacock Emporium, een klein curiosawinkeltje annex café, dat ze als bouwval kocht en helemaal heeft opgeknapt; samen met haar trouwe assistente Jessie is het hun lust en hun leven. Al snel trekt de plek allerlei mensen aan, voor een espresso, een mooie ketting of wat aanspraak.
Ook Alejandro, op de vlucht voor zijn herinneringen aan Argentinië, komt steeds vaker langs. Suzanna en Alejandro ontdekken een diepe zielsverwantschap in elkaar, en juist deze donkere kant die hen verbindt, blijkt uiteindelijk de sleutel tot hun geluk.

Het duurde even voordat ik de draad van het verhaal te pakken kreeg, maar uiteindelijk was het weer een echte Jojo Moyes. Personages die me raakten en hoe uiteindelijk duidelijk wordt wat het verleden met de personages gedaan heeft.
Uiteindelijk overwint de liefde na de rampzalige gebeurtenissen en leert de hoofdpersoon welke keuze de beste voor haar is. Ik ben gek op deze schrijfster! Een aanrader ook al is het boek al wat ouder.