De verbintenis van tegenpolen van Alice Hoffman is een prachtige roman met historische inslag. Het leven van hoofdpersonage Rachel Pomi√© wordt uitgebreid uit de doeken gedaan door de schrijfster. We zien hoe Rachel als jong meisje veel te snel volwassen is moeten worden toen ze noodgedwongen moest trouwen met een weduwnaar met 3 kinderen. Wanneer haar man overlijdt, gooit ze haar leven over een andere boeg en besluit ze haar eigen weg en hart te volgen. Dit wordt haar niet in dank afgenomen door haar familie en de joodse gemeenschap van het eiland Saint-Thomas. Toch zorgt haar eigenzinnige en volhardende karakter ervoor dat ze uiteindelijk haar ultieme droombestemming Parijs bereikt.
De verbintenis van tegenpolen is een roman over relaties: de relatie moeder-kind, vader-kind, man-vrouw maar ook vriendschapsrelaties. Sommige relaties duren een leven lang, sommige zijn van korte duur, sommige zijn vanzelfsprekend en makkelijk, andere zijn moeilijk of zelfs onmogelijk.
Alice Hoffman weet dit alles te beschrijven op een manier die tot de verbeelding spreekt en je van begin tot einde meesleept in Rachels leven en dat van haar entourage. Een echt pareltje.