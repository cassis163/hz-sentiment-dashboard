De ouders van Victor Bronckhorst zijn altijd druk en de vakanties bij zijn opa en oma, waar hij alle aandacht krijgt, zijn dan ook altijd genieten. Victor is elf jaar oud als zijn ouders omkomen bij een ongeluk en zijn opa en oma nemen hem in huis. Victor is blij dat hij bij hen mag wonen al maakt zijn opa het hem niet makkelijk. Een man met een overtuiging die hem een sadistisch karakter meegeeft. Victor is de uitverkorene die een belangrijke taak heeft te vervullen.

Victor wordt een succesvolle zakenman maar zelfs na de dood van zijn grootvader blijkt de band tussen hun zo stevig te zijn geweest, dat Victor zich in gedachten nog steeds laat leiden door de lessen van zijn opa. Victor heeft een taak opgekregen en als hij een idee heeft hoe hij deze taak kan vervullen verzamelt hij een kleine groep mensen om hem heen die hem hiermee kunnen helpen.

Twee jaar later is het zover. Zijn idee is werkelijkheid geworden. Maar als er plots in het land onverklaarbare sterfgevallen zijn ontstaat er chaos. De mensen raken in paniek en slaan op de vlucht. Maar kunnen ze hier wel van ontsnappen?

‘Wat we vandaag de toekomst noemen, kan vandaag de werkelijkheid zijn.’

Het eerste hoofdstuk van 'Waanidee' speelt zich af in 1972, we maken kennis met Victor. Een kennismaking die al gelijk een bepaald gevoel geeft over Victor. Dan springt het verhaal naar januari 2017 en al lezende krijgt dat gevoel nog meer bevestiging. Een man die opgegroeid is tot een keiharde zakenman met maar een gedachte in zijn hoofd: de taak die hij heeft opgekregen te volbrengen. Een opdracht die vele mensenlevens zal gaan kosten.

'Waanidee' heeft wisselende verhaallijnen waarbij ook regelmatig teruggesprongen wordt naar het verleden, de jeugd van Bronckhorst. Zoals hij wordt neergezet als de uitverkorene laat de gedachten al snel gaan naar een verleden waarvan iedereen hoopt dat dit nooit meer een vervolg gaat krijgen. Hazendonk weet meteen intens door te dringen en een beangstigende sfeer neer te zetten. De dunne lijn tussen genialiteit en waanzin wordt hier op nauwkeurige wijze uitgebeeld wat een unheimisch gevoel meegeeft.

‘Er was geen ontsnappen aan. De afkeer die ze voelde, hield haar in een wurgende greep.’

Het meest angstaanjagende van deze thriller is de absolute geloofwaardigheid. Te bedenken dat dit wel eens echt mogelijk kan zijn en misschien zelfs een toekomstbeeld is. Alsof de Tweede wereldoorlog nooit is opgehouden, maar stiekem is blijven sluimeren totdat er een uitverkorene opstaat om het werk af te maken. Met 'Waanidee' laat Hazendonk zien dat haar fantasie onvermoeibaar is, fantasieën die ze beangstigend dicht bij de werkelijkheid kan laten komen waardoor er een meeslepend en zeer realistisch verhaal wordt gecreeërd.
4,5*