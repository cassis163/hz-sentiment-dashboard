Componist Peter Harper heeft last van een dip. Na een flitsscheiding lijkt creativiteit uit zijn hersenpan verdwenen te zijn. Hij besluit een strandhuis te huren aan de kust van het Ierse Donegal om daar nieuw materiaal te componeren voor zijn opdrachtgever. Het prachtige witte huis aan Tremore Beach wordt zijn nieuwe toevluchthaven. Langzaam krijgt hij zijn leven weer op de rails en wordt vrienden met zijn Amerikaanse buren Leo en Marie. Hij wordt zelfs opnieuw verliefd als hij de sprankelende Judie van de buurtwinkel ontmoet. Als Peter huiswaarts keert na een gezellig diner met zijn buren, wordt hij getroffen door de bliksem. Het is het startsein van een reeks bizarre gebeurtenissen.

Peter mag van geluk spreken dat hij zijn rit in het noodweer heeft overleefd. Want naast het feit dat Peter sinds dat moment kampt met hevige hoofdpijnen, heeft hij de meest afschuwelijke nachtmerries. Met het vooruitzicht dat zijn kinderen twee weken bij hem komen logeren, nestelt er zich een akelig gevoel in Peters buik. Judie, zijn kinderen en de Amerikaanse buren worden namelijk het subject in zijn dromen. Peter durft niet hardop te zeggen dat hij misschien is opgezadeld met voorspellende gaven.

De Baskische auteur Mikel Santiago schreef eerst spannende kortverhalen en novelles voordat hij zich waagde aan een 'echt' boek. Een driejarig verblijf in Ierland leverde de uiteindelijke inspiratie voor De laatste nacht op Tremore Beach. In juni 2015 verscheen in Spanje zijn tweede thriller getiteld El mal camino.

Santiago lokt de lezer in een wereld waar het noodlot genadeloos toeslaat. De hysterische dromen van Peter doorkruizen het dagelijks leven in het idyllische plaatjes Donegal waar de bewoners alles over elkaar weten. Voor Peter is het moeilijk te bepalen welk woord hij beter kan gebruiken: vertrouwen of wantrouwen?

De elementen, zoals de dikke regendruppels en het oorverdovende onweer, creëren een mysterieuze sfeer in het boek. Verder wordt de spanning uitstekend gedoseerd door de auteur door verschillende lijntjes, die pas op het einde van het boek keurig aan elkaar geknoopt worden. Maar let op, ondertussen is de lezer wel vele hersenspinsels verder.

De laatste nacht op Tremore Beach is een fris thrillerdebuut. Er ontbrak wel één ding. Op de achterflap had eigenlijk een waarschuwing moeten staan: Pas op, je kunt het boek pas wegleggen als het uit is...