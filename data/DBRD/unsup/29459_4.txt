Dromen in beeld is het eerste deel van een vierluik dat ook wel bekendstaat als de vriendinnenreeks of het bruidenkwartet. Dit deel gaat over Mackenzie. Zij is de fotografe van het bedrijf Vows dat de bruiloften van Amerikaanse dames organiseert. Sinds ze als jong meisje een fototoestel kreeg en zag hoe je daarmee iets kunt ‘vangen’ is fotografie haar passie.  

Mackenzie is zo druk bezig met het bedrijf, de perikelen rondom bruiloften en het liefdesgeluk van anderen dat ze niets in de gaten heeft als haar eigen grote liefde bijna letterlijk haar appartement binnenvalt. Hij heet Carter en hij is de broer van een van de bruiden in spé. Later blijkt hij ook bij de meiden van Vows in de klas gezeten te hebben. Ze lijken totale tegenpolen, want Mackenzie is chaotisch, romantisch en druk waar Carter de rust zelve is. Toch spreken ze af en komen ze nader tot elkaar.  

Toch is het geluk niet compleet. Mackenzie heeft een zeer moeizame relatie met haar moeder Linda. Zij belt haar alleen als ze geld nodig heeft. Ook heeft haar moeder sinds de scheiding van de ouders van MacKenzie al heel wat verschillende mannen gehad. De vader van MacKenzie is ook meer bezig met zijn nieuwe leven dan met zijn dochter. Deze dingen maken dat zij weinig vertrouwen heeft in het huwelijk zelf, ze gaat echt de strijd met zichzelf aan en heeft het er heel moeilijk mee. Dan blijkt dat ook Carter nog zaken uit het verleden goed moet afsluiten voor hij verder kan.  

Naast de romantische kant van het verhaal zie je ook de dingen die bij het organiseren van een bruiloft naar voren komen. Het lijkt bij Vows soms wel een militaire operatie. Soms komisch en een tikkeltje spannend. Daarbij speelt in deze roman de vriendschap tussen de vier vriendinnen een grote rol. Omdat ze samenwonen en werken op het landgoed waar Vows is gevestigd, zijn ze meer dan alleen collega’s. Het is gelukkig niet altijd vrolijkheid en soms knalt het ook best tussen de dames. Maar het bedrijf staat voorop.  

Nora Roberts is een zeer ervaren auteur. Ze heeft meer dan honderdvijftig titels op haar naam staan. Haar boeken zijn wereldwijd bekend en ze heeft veel fans over de hele wereld. Ze verplaatst zich in haar boeken helemaal in de spelers, dat lees je in de persoonsbeschrijvingen waar goede en minder goede kanten in beschreven staan en aan de extra boodschap die ze haar lezer mee wil geven.  

Als je het verhaal van Dromen in beeld even laat bezinken, besef je dat Nora Roberts wil vertellen dat je eigen relatie wel kan slagen, ook als de relatie van je ouders niet goed was. Daarnaast is het goed om zaken uit het verleden eerst op te lossen voor je verder gaat. Het laatste punt is dat je moet leren voor jezelf en je eigen keuzes op te komen. Dromen in beeld is een romantisch boek dat vrij voorspelbaar is, maar dat je ondertussen toch kan verrassen door de eerdergenoemde thema’s die je aan het denken zetten.