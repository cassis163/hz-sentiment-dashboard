goed geconstrueerde en goed uitgewerkte thriller voor zowel vrouwen als mannen.,De Nederlandse Val McDermid
Na het lezen van bovenstaande kop en het zien van de cover van Blond 15 denkt u waarschijnlijk dan ik gek geworden ben. En daar hebben we dan direct de eerste - en enige - uitglijder van dit boek te pakken. Ik waarschuw u, de potentiële lezer, namelijk alvast: want wat de titel en de cover u ook laten denken, Blond 15 is alles behalve een chicklit. Het is ook geen vrouwelijk Appie Baantjer waar u kennis mee zult maken. Heleen van der Kemp zou met haar Britt Franken-serie echt wel eens kunnen uitgroeien tot de Nederlandse Val McDermid of Patricia Cornwell, zo u wilt.
Britt Franken is een gedreven rechercheur bij de Amsterdamse politie, met een Amerikaanse opleiding voor profiler achter de rug. Na de plotselinge - en gewelddadige - dood van haar man, staat ze er alleen voor en met haar vijftienjarige dochter Bo is dat niet altijd eenvoudig. Het alleenstaande moederschap en de veeleisende job laten zich slecht combineren, zeker in de zaak "Blond 15" waarin een leeftijdsgenootje van Bo op brute wijze om het leven is gebracht. De modus operandi is bijna identiek aan een moord op een jong meisje in de achterhoek, jaren geleden. Toeval wil dat de dader van dat misdrijf kortgeleden werd vrijgelaten. Door de bemoeienis van de bekende misdaadjournalist Peter R. de Vries krijgt de zaak landelijke bekendheid en komt de lat voor het onderzoeksteam wel heel hoog te liggen. Dit wordt nog erger wanneer blijkt dat de journalist de politie steeds een stap voor is.
Het boek telt slechts 166 pagina's, Heleen van der Kemp is er des ondanks uitermate goed in geslaagd een overtuigende thriller neer te zetten, die verder gaat dan "even een zaakje oplossen". Ze geeft de hoofdpersonen body door ze neer te zetten als mensen met hun eigen talenten, maar ook met hun eigen gebreken. Ze verweeft de impact en vooral de mogelijke gevaren van social media (in dit geval Hyves) in het leven van tienermeiden dusdanig dat je er bang voor wordt. Het gevaar lonkt en kan op een onbewaakt ogenblik zo ook jouw gezin binnensluipen via dat ene kabeltje. Is er dan helemaal geen kritische noot? Natuurlijk wel. Het echte politiewerk komt misschien wat spaarzaam aan bod, clichés worden niet heel erg vermeden en de schrijfster heeft misschien wel wat te veel hooi op haar vork genomen voor het aantal pagina's dat het boek telt. Maar we hebben het hier over een debuut dat verder staat als een huis.
Blond 15 is een goed geschreven, goed geconstrueerde en goed uitgewerkte thriller voor zowel vrouwen als mannen. Voor liefhebbers van een moderne spannende politieroman waarin echte mensen de hoofdrol spelen. Het open einde vráágt om een spoedig vervolg en gelukkig hoeven we daar niet meer al te lang op te wachten. De uitgever heeft het tweede boek reeds aangekondigd en verschijnt in februari 2011.