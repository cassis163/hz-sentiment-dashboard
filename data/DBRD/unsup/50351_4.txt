Na het lezen van de roman Tijl van Daniël Kehlmann besloot ik Tijl Uilenspiegel van Charles de Coster (1827-1879) te lezen. Dit boek stond al jarenlang in mijn boekenkast. De Coster schreef zijn roman tijdens de periode van de Romantiek. Het is dan ook een heel ander verhaal dan dat van Kehlmann geworden. De Costers Tijl Uilenspiegel speelt in het roerige Vlaanderen van de zestiende eeuw – de periode van de opstand tegen het tirannieke Spanje en tegen de almachtige, corrupte katholieke kerk.
De romanpersonages verbeelden de verschillende Vlaamse karaktertrekken. Tijl is het symbool van de geest van Vlaanderen, de drang naar vrijheid en gerechtigheid. Zijn makker Lamme Goedzak, de maag van Vlaanderen, symboliseert het verlangen naar rust, vrede en menselijk geluk. Zijn trouwe vriendin en later zijn vrouw, Nele, symboliseert het hart van Vlaanderen, en vertolkt de gevoeligheid en hoop op de toekomst.
Gaandeweg wordt Tijl Uilenspiegel van individu een type (vrijheidsheld) en symbool van het verzet tegen Filips II en de Inquisitie.
Hoewel het al een ouder boek is kan ik het boek zeker aanbevelen.
Het boek is amusant, humoristisch geschreven en wordt afgewisseld met aangrijpende situaties. Bovendien geeft het een goede kijk op het leven in de 16e eeuw.