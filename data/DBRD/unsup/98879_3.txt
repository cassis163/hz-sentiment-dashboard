Dagboek uit de rivier gaat over een vrouw, die met haar zoontje en nieuwe vriend op vakantie wil gaan. Haar nieuwe vriend is uitgever en een van zijn schrijvers woont in de Ardennen. Dat brengt haar op het idee om op vakantie te gaan in de Ardennen en deze schrijver ook eens een bezoekje te brengen. De eerste dagen van de vakantie verlopen vlot tot het zoontje zich begint de vervelen. De vrouw doet haar best om haar zoontje bezig te houden, maar haar ideeën beginnen op te raken. Dan komt ze erachter dat de schrijver aan het werk is aan een boek over de verdwijning van een Nederlands meisje, dat met haar ouders op vakantie was in de Ardennen. Dat brengt de vrouw op het idee om samen met haar zoontje een “zoektocht” te doen naar het meisje. De vrouw laat hints achter voor haar zoontje, zodat hij met de zoektocht kan beginnen. Maar gaandeweg komen ze dichter bij de waarheid over de verdwijning dan ze verwacht hadden.

Baas heeft een erg speciale schrijfstijl, die me meteen aansprak toen ik de eerste pagina’s van het boek las. De schrijver uit het verhaal is de verteller, maar toch lijkt het meer alsof het verhaal vanuit het perspectief van de vrouw verteld wordt. Bijna alsof de schrijver het verhaal van de vrouw verteld. Deze specifieke schrijfstijl gaf zeker een meerwaarde aan het verhaal, vooral omdat het een thriller is en deze schrijfstijl de auteur toelaat om bv. informatie achter te houden. Het verhaal las ook heel erg vlot. Het boek telt maar 215 pagina’s, wat ik persoonlijk heel erg kort vind, maar voor dit boek was dit precies lang genoeg. Het verhaal wordt niet te ingewikkeld, dat is ook niet echt mogelijk met zo weinig pagina’s, maar toch kon ik niet echt voorspellen wat er verder nog ging gebeuren. Het leuke aan dit boek vond ik ook dat de betekenis van de aanwijzingen niet echt voorgekauwd wordt, maar dat je zelf ook kan proberen uit te zoeken wat er nu precies aan de hand is.

Ik geef dit boek 3 sterren, omdat ik het een goed boek vond met een erg interessante schrijfstijl, maar het me niet echt omver heeft geblazen. Als ik kon had ik het boek 3,5 sterren gegeven, omdat een 3 toch net iets te weinig lijkt, maar dat gaat hier nu eenmaal niet en voor een 4 vond ik het boek net niet goed genoeg. Het was een heel goed thrillerdebuut en ik ben er zeker van dat het vanaf hier alleen maar beter kan worden.