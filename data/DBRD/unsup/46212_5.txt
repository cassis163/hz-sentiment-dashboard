Veel blogs waren lovend over dit boek + een interessant klinkende achterflap = mijn aandacht! Daarnaast vind ik de cover ook mooi, simpel maar mooi! Nu ik het boek heb gelezen snap ik al die lovende recensies. Deze roman heeft mij omver geblazen. Op het eind had ik een brok in mijn keel, en dat heb ik zelden. Dat eind liet me echt zo verdwaasd achter. Zo kan het toch niet eindigen? En wat moet ik nu?

Atkins heeft een ontzettend fijne, simpele schrijfstijl. Ik vloog door het boek heen. Ik wilde zo graag weten hoe het afliep, hoe het nou precies in elkaar zat. Het was dat ik het zo druk had afgelopen weekend anders had ik hem waarschijnlijk binnen een dag uit gehad. Alleen al die eerste pagina, die trok mij gelijk het boek in. Het maakt mij echt nieuwsgierig, ook al komt het daarna eigenlijk niet meer terug. Waardoor dat nog wel voor vragen zorgt(maar daar kan ik me niet erg druk over maken).

Ik leefde ontzettend mee met Rachel. Het lijkt me afschuwelijk om op zo’n manier wakker te worden. Alsof je in een andere dimensie leefde. Dat moet zo verwarrend zijn. Ik vond haar reactie dan ook geloofwaardig, zich vastklemmend aan haar waarheid. Rachel is niet perfect, maar dat hoeft ook niet. Dat maakt haar ook een stuk sympathieker. De andere personages waren ook goed, maar ik miste verdieping. Bijvoorbeeld Sarah, Rachel haar beste vriendin. Die was amper aanwezig. En als beste vriendin had zij een veel grotere rol in het geheel kunnen spelen. Het is niet zo’n heel dik boek, dus het had zeker iets dikker gekund waardoor er iets meer verdieping in het verhaal had gekund. Er waren aspecten die voorspelbaar waren maar door dat einde werd het zeker goed gemaakt. Dat einde was zo ontzettend sterk, zo heftig! Ik had echt een momentje van: “wat heb ik nou zojuist eigenlijk gelezen?” Ik ben nu al benieuwd naar andere boeken van Dani Atkins.

Versplinterd is absoluut geen perfect boek. Het miste hier en daar wat verdieping maar door dat einde kan ik niet anders dan vijf sterren geven. Als een boek mij zo achterlaat moet ik wel. Daarnaast vond ik de insteek erg origineel, ondanks dat sommige aspecten weer voorspelbaar waren. Ik heb ontzettend genoten van dit ijzersterke debuut!