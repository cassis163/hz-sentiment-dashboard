Dit boek gaat over de zussen van Vincent van Gogh. Het gezin Van Gogh bestond uit zes kinderen, waarvan de bekendste Vincent is. Maar het verhaal van zijn andere broers en zussen is vrijwel onbekend. Dit boek haalt vooral de zussen van Vincent naar voren, Anna, Lies en Wil. Zij groeien op in een tijd dat er voor het eerst met een trein lange afstanden konden worden gereden en de tijd dat de vrouwenbeweging nog in de kinderschoenen stond. Het eind van de 19e eeuw, een fascinerende tijd met turbulente ontwikkelingen.
De titel van het boek doet vermoeden dat het enkel over de zussen Van Gogh zal gaan maar de schrijver kiest er voor om ook de andere familieleden, vader, moeder ,broers en overige familieleden de revue te laten passeren. Er staat een zeer uitgebreide stamboom achter in het boek, iets wat tijdens het lezen erg makkelijk is. Er staan namelijk veel data en personen in. In het begin moet je hier wel aan wennen.
Alle familieleden komen aan bod, er wordt door de schrijver goed op hun karakters in gegaan. Vincent vind ik nog steeds een intrigerende persoonlijkheid. Van de zussen kan ik me het best verplaatsen in Wil. Dit heeft vooral te maken met de band en bepaalde overeenkomsten die ze met Vincent had. Het is niet uit te leggen wat precies, dat zou te veel van het boek prijsgeven.
Je leert het gezin kennen als een hecht gezin. Ze maken heel wat mee als gezin maar ook individueel. Je komt er achter hoe men in die tijd over bepaalde dingen dacht en welke invloed het geloof speelde. Sommige dingen die toen raar waren, zijn nu normaal. Hoewel soms lijkt het alsof we er nog niks van geleerd hebben van dingen die toen gebeurden. Ze mochten studeren en werken, dat is echt een openbaring voor mij.
Het boek is mooi vorm gegeven met een deel van een schilderij erop met de zussen, als je het verhaal gelezen hebt, snap je waarom er voor dit schilderij is gekozen.
Er staan veel informatieve stukjes in met handgeschreven brieven van de zussen aan elkaar en aan de familie, met pentekeningen van Vincent en in het midden zit een fullcolour bijlage met de schilderijen waar het in dit boek over gaat.
De auteur is er in geslaagd een interessant boek te schrijven over het lief en leed van de van Goghjes. Een mooie biografie over dit bijzondere gezin.
4 sterren.