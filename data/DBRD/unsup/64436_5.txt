OVER DE INHOUD:
Na een feestje bij Johannes, vertrekken Lore, Indra en Andreas met de auto naar huis. Lore zit achter het stuur en is nog in feeststemming. Zingt luid mee met het liedje dat door de auto galmt, wipt van rechts naar links en rijdt veel te hard, ondanks de waarschuwingen van Indra. De regen klettert tegen de voorruit en de weg is amper verlicht. Plots trapt Lore uit alle macht op de rem. De auto slipt alle kanten uit. Lore probeert een boom te ontwijken en rijdt daardoor twee fietsers aan die door de enorme klap ernstig verwond raken en overlijden. Lore bedenkt een plan om niet als schuldige aangewezen te worden en weet Indra over te halen hieraan mee te werken. De straalbezopen Andreas, die door alle alcohol bewusteloos is geraakt, wordt achter het stuur geplaatst. Jaren later als het geheugen van Andreas beetje bij beetje terugkeert, komen de herinneringen aan die avond terug.

Wordt het geheim van Lore en Indra ontrafeld?

Lore en Indra zijn verliefd op elkaar en hebben een lesbische relatie.

Lore is de dochter van een zeer bekende advocaat. Ze is erg assertief, manipulatief en weet altijd haar zin door te drijven.

Indra heeft het privé niet gemakkelijk en probeert zo goed mogelijk voor haar zusje Gabrielle te zorgen. Ze heeft een baan als verpleegkundige en een bijbaan in een restaurant. Hier ontmoet ze de rijke Amir en haar zorgen lijken als sneeuw voor de zon te verdwijnen.

Hoofdinspecteur Rani Diaz moet een moord oplossen, verdwenen personen opsporen, een brand onderzoeken en daarnaast haar rug rechthouden, want ook thuis loopt het niet zoals ze zou willen. Ze heeft het zwaar te verduren.

Gaat het Rani lukken om de verbanden tussen de verschillende zaken te zien en weet ze de daders achter de tralies te krijgen?

MIJN MENING:
Dit verhaal heeft veel plotwendingen, die stuk voor stuk goed uitgewerkt zijn. De auteur heeft duidelijk veel research gedaan. De karakters van de belangrijkste personages worden goed uitgediept, van de anderen ruim voldoende om een goed beeld te krijgen van hun handelen, denken en voelen.
De thema’s die een grote rol spelen in dit boek zijn actueel, waardoor inleven vanzelf gaat. De spanning wordt geleidelijk opgevoerd. Dialogen zijn realistisch en levendig. Situaties en gebeurtenissen worden goed verwoord, waardoor beeldvorming geen probleem is.
In vlotte en begrijpelijke taal weet de auteur op meeslepende wijze een boeiend verhaal te vertellen dat nog lang zal bijblijven. Zeker gezien de plot, die verbluffend is.

Bijzonder aan dit verhaal is, dat het zowel over werk als privé gaat en aan beiden evenveel aandacht wordt besteed. Indrukwekkende gebeurtenissen worden tot leven gebracht en dat laat de lezer niet onberoerd.

Deze thriller schetst een zeer goed beeld van het dagelijkse leven van een hoofdinspecteur, maar ook hoe het leven van iemand kan veranderen, als die gedwongen wordt om te leven met geheimen, leugens en angst.

Met veel plezier gelezen.