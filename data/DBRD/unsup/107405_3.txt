Korte inhoud

Jerry Grey is bij veel mensen bekend onder zijn pseudoniem als thrillerauteur: Henry Cutter. Op zijn 49e wordt hij met alzheimer gediagnostiseerd en in een verzorgingstehuis geplaatst. Zijn herinneringen en zijn fantasie beginnen daar door elkaar te lopen; de beschreven moorden zijn niet zomaar verzinsels, hij biecht op ze zelf gepleegd te hebben. Gevolgen van die ziekte, zeggen mensen tegen hem. Maar als dat waar zou zijn, waarom blijven er dan mensen dood gaan om hem heen?

Auteur

Paul Cleave verdeelt zijn tijd tussen zijn woonplaats Christchurch in Nieuw-Zeeland, waar al zijn boeken zich afspelen, en Europa. Zijn boeken zijn in vijftien talen vertaald en hij heeft verschillende internationale prijzen en nominaties in de wacht gesleept. Als hij niet aan het schrijven is, staat hij te vloeken op de golf- of tennisbaan, of doet hij een poging de lijst met landen waar hij zijn frisbee heeft gegooid langer te maken.

Bron: www.thehouseofbooks.com

Mijn mening

Allereerst wil ik uitgeverij The House of Books bedanken voor het epub recensie exemplaar.

In vertrouw niemand lezen we mee met Jerry, een negenenveertig jarige thrillerschrijver die te horen heeft gekregen dat hij alzheimer heeft, of zoals hij het noemt, 'Kapitein A'. Zijn wereld stort in. Hij is tenslotte pas negenenveertig! Wanneer zijn vrouw hem niet meer handelbaar vindt, komt Jerry in een verpleegtehuis terecht.

Maar dan worden dingen in zijn hoofd wazig. Heeft hij nou die moord gepleegd? En al meerderen in het verleden? En hoe komt het dat hij ineens 25 kilometer vanaf het verzorgingstehuis wordt aangetroffen? En waarom jeukt zijn arm ineens zo?

"Heb je nog meer mensen vermoord? vroeg ze, en zo te horen had ze zich er al bij neergelegd dat ze waarschijnlijk nog meer slecht nieuws zou horen.

Nee.

Maar hoe kun je daar zo zeker van zijn? "

Het boek wordt geschreven vanuit twee verschillende perspectieven. De huidige Jerry. Hoe ervaart hij alles op dit moment? En Jerry van een tijdje geleden, die een logboek, geen dagboek, maar een logboek bijhield, zodat wanneer kapitein A het compleet zou overnemen, hij terug kon lezen hoe het allemaal ook al weer zat. Het logboek der waanzin.

De schrijfstijl van Cleave vond ik erg vermakelijk. Het zit vol sarcasme en zelfspot en daar hou ik van. Dingen die voor de hand liggend zijn, worden ook nadrukkelijk zo bestempeld zo van dat weet je toch wel...hallo!! Ook Jerry is een nuchter persoon, voor zover dat kan onder leiding van Kapitein A. Zijn kijk op dingen werpt een joviale sfeer over het hele boek.

Of het boek echt een thriller stempel moet hebben, twijfel ik nog steeds over. Ja, het gaat over moord en mysterie, maar nee, de spanning van een echte thriller blijft uit. Het verhaal draait wel echt om het krijgen van antwoorden alleen niet zo zeer dat je op het puntje van je stoel blijft zitten. Uiteraard wilde ik wel de onderste steen boven halen en weten wat die arme Jerry nou allemaal overkomt.

Door al die vragen die steeds maar opduiken, wil je blijven lezen om de waarheid te achter halen. Het boek wekte mijn nieuwsgierigheid en liet die ook niet meer los tot ik de clou te pakken had. Een geslaagd boek, waarbij met in een puzzel beland die opgelost moet worden.


Vertrouw niemand

ISBN ebook: 9789044349863. Uitgeverij: The House of Books. Oorspronkelijke titel: Trust no one. Verschijningsjaar: 2016