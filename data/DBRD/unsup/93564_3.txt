Het aardige van het lezen van een dagboek is niet zo zeer, dat je een kijkje kunt nemen in het leven van een ander, maar vooral dat het een weerslag geeft van de tijd waarin de beslommeringen zijn opgeschreven.
Inmiddels zijn de dagboeken van Jan Wolkers over de jaren 1967, 1969, 1972, 1974 en 1976 in boekvorm verschenen. Wat het lezen van zijn dagboeken voor mij extra leuk maakt, is dat hij meldt welke muziek hij beluistert, welke films hij bezocht heeft en welke boeken hij leest. En dat alles natuurlijk voorzien van het nodige commentaar!
In dit deel wordt ondermeer gerefereerd aan het schoonvegen van de Dam door de Jantjes en aan het verzet tegen de oorlog in Vietnam. En verder wordt er veelvuldig bij de Chinees gegeten, wordt er paard gereden (vond ik wel verrassend!) en besteedt hij heel veel aandacht aan zijn (op dat moment) jongste zoon.
Wat je met die informatie kunt? Niets natuurlijk maar zoals gezegd: het levert een leuk tijdsbeeld op!