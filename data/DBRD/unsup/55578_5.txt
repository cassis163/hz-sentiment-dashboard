Nee, daarmee wil ik niet zeggen dat ik verwachtte dat hij niet goed zou zijn. Integendeel, afgaande op de flaptekst was ik al gelijk verkocht. Het ontrafelen van een geheim, de schijnbaar duistere achtergrond van degene van wie je houdt en met wie je op het punt staat te trouwen, dat is een prima plot.
Het onverwachte zit hem in de vergelijking met zijn vorige boeken. Ik vond ze heerlijk weglezen, maar had wel een kleine kanttekening in mijn achterhoofd dat sommige situaties te makkelijk waren opgelost of te toevallig in elkaar zaten. Dit verwachtte ik dus ook terug te vinden in zijn nieuwste boek, maar tot mijn verrassing (en grote genoegen) was dat niet het geval. Het boek leest nog altijd goed weg, de spanning zit er vanaf het begin in, er zit een onverwachte wending aan het einde en als bonus niets dat je kunt afschrijven als te toevallig. Kan ik het omschrijven als dat Guillaume zich heeft ontwikkeld en sterker is geworden? Het is in ieder geval zijn beste boek die ik heb gelezen en ik ben een nog grotere fan geworden!