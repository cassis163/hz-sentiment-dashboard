We maken kennis met Erik de Jager, een voormalig AIVD agent die na een uit de hand gelopen opdracht, de jacht inzet op de mensen die hij verantwoordelijk stelt voor wat zijn gezin is overkomen. Een verhaal waarin de grenzen tussen goed en fout en de scheiding tussen vriend en vijand vervagen.
Erik is het hoofdpersonange en het enige personage uit dit boek wat redelijk uitgediept wordt. Hoewel ik persoonlijk wat diepgang en achtergrond informatie miste bij Erik, waardoor ik soms zijn beweegredenen niet helemaal kon volgen en niet helemaal snapte waarom hij bepaalde dingen deed, was er (vooral in het begin van het boek) goed mee te leven met Erik. Halverwege het boek maakt Erik echter een aantal beslissingen die ik niet begrijp en leer je een kant van hem kennen die ik niet verwacht had en ik mij persoonlijk ook niet bepaald aanstond.
Dan het plot van dit boek. Bij een thriller verwacht ik spanning, onverwachte wendingen en enorme plottwists. Dat eerste heeft dit boek zeker waargemaakt. Een spannend verhaal was het, en hoewel ik er niet aan verslaafd geraakt ben waarbij ik elk vrij momentje wilde benutten om verder te lezen was het toch een spannend boek wat aandrong om verder te lezen. Echt lang heeft het me dan ook niet gekost om dit ruim 300 pagina’s dikke boek uit te lezen. Een onverwachte wending kon ik ook wel terugvinden in dit boek. Echter was dit voor mij geen positieve. De veranderingen die ik tegenkwam snapte ik niet helemaal en maakte dat ik mij minder kon inleven in het verhaal en doen en laten van de desbetreffende persoon in vergelijking met het eerste deel van het boek.
De schrijfstijl leest prettig weg, hoewel het af en toe wel wat aandoet als telegramstijl. De hoofdstukken zijn niet al te lang en opgedeeld in kleine overzichtelijke delen wat ervoor zorgt dat het prettig leest.
Dit is het eerste deel uit een serie waarvan ik niet helemaal zeker weet hoeveel delen zal gaan inhouden. Hoewel er nog een hoop onduidelijk blijft aan het einde van dit eerste deel, betreft dit vooral achtergrond informatie. Het boek heeft een einde wat niet open noch gesloten te noemen is. Dit geeft dan ook het gevoel dat het een beetje zo geschreven is dat, mocht het boek floppen, er niet oer sé een vervolg hoeft te komen maar deze mogelijkheid wel open gelaten wordt. Ondanks het niet zo spannende, niet zo open einde ben ik denk ik toch nog wel geinteresseerd in het volgende deel. Vooral in de hoop meer achtergrond over het eerste boek te krijgen. Misschien snak ik wel naar een prequel.
Al met al kan gezegd worden dat dit een spannend boek is, zoals een thriller behoord te zijn. Maar als je op zoek bent naar diepgang, duidelijke achtergrond verhalen en grote onverwachtse wendingen zit je met ‘de Jager variant’ niet goed.