Merel en Johan gaan een groot avontuur aan in Florella, Italië. Johan is aangesteld als restaurateur van het beroemde schilderij Penitenza. Het schilderij hangt in de basiliek waar een internationaal team aan het werk is. Merel en Johan hebben een appartement kunnen huren van een oud klasgenoot van Merel. Het verhaal komt wat rommelig over met snelle tijdsbeelden en wordt vanuit diverse spelers verteld, waardoor de diepgang en ontwikkeling van de personages niet helemaal goed uit de verf komt. Johan en Merel zijn nog niet koud aangekomen in hun appartement of de maffia staat voor de deur, het eerder beschreven idyllische huwelijk wankelt al na een paar uur mede door de knappe maar sexverslaafde Daniël, die Merel in no time laat wankelen. De onnodige platte details, knuppels, spleetjes etc. waren voor mijn gevoel volledig overbodig en verminderde de spanningsboog. In no time staan ook het voor de buitenkant gelukkige stel Daniël en Lora als kemphanen tegenover elkaar. Tussendoor ontwikkelt zich in rap tempo de misdaad, wordt er een moord gepleegd en wordt Johan gearresteerd. De oude Maria Grazia die eerst een leuke bijverdienste heeft, blijkt een hele andere functie te hebben, wat het verhaal ten goede komt. Het is een makkelijk leesbaar boek met korte hoofdstukken en een interessant thema “boetedoening” wat naar mijn gevoel iets meer uitgewerkt had moeten worden.