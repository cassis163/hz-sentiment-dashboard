Een paar weken terug las ik Opgeruimd! van de bieb (na wachten en wachten, want er waren wachtenden voor me) en dat boek inspireerde me al enorm om, ook al had ik mijn huis van de winter al flink onder handen genomen, nog beter te kijken naar waar ik gelukkig van word en wat ik dus wil houden. Je zou denken dat je dan toch echt klaar bent, maar… Met Spark Joy kreeg Marie Kondo het weer voor elkaar: ik heb nog meer opgeruimd en weggedaan! Het klopt ook echt wat ze zegt: als je de spullen met emotionele waarde bewaard voor het laatst, heb je al leren opruimen en naar je gevoel luisteren en dan kun je makkelijker afscheid nemen van dingen.

Spark Joy is echt een vervolg op Opgeruimd!, als je die niet gelezen hebt en nog niet de kunst van het opruimen hebt aangeleerd, lees dan eerst Opgeruimd!. Ben je al wel een stap verder, dan helpt Spark Joy je om de opruimkunst te verfijnen aan de hand van zes basisregels:
1.Wees toegewijd aan het opruimen
2.Stel jezelf je ideale interieur voor
3.Eerst wegdoen
4.Sorteer per categorie, niet per plek
5.Houd je aan de juiste volgorde
6.Vraag jezelf af of je er blij van wordt (“Does it spark joy?”)

In Deel I krijg je allerlei handige tips, veel uitgebreider dan in Opgeruimd!, en in Deel II wordt heel duidelijk en met veel handige illustraties uitgelegd hoe je alles moet opruimen en opvouwen.
Met de praktische kanten van de KonMari-methode kan ik het helemaal eens zijn, soms wordt ze me alleen wel iets te zweverig als ze het heeft over spullen die gevoel hebben, moe zijn, moeten uitrusten, of dat je ze de hemel in moet prijzen. Dat neemt niet weg dat ik genoten heb van het lezen van haar twee boeken.

Spark Joy ziet er prachtig uit met al het knallende roze (daar houd ik van) en de schattige illustraties zijn een leuke, en in Deel II ook leerzame, aanvulling op de tekst. Het maakt het tot een superaantrekkelijk geheel. Spark Joy is een waardevolle aanvulling op Opgeruimd!.
Ik hield al van opruimen (opruimfreak!) maar door Marie Kondo ben ik er nog meer van gaan houden!