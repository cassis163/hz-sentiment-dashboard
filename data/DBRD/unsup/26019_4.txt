‘De vierde leerling’ markeert het eerste boek uit de vierde reeks Warrior Cats boeken genaamd ‘Teken van de sterren’. De boeken zijn geschreven door het schrijverscollectief Erin Hunter en omgerekend is dit alweer het negentiende deel dat in het Nederlands is verschenen bij uitgeverij Baeckens Books.

Elk van de Warrior Cats reeksen bestaat uit zes boeken waarin je één verhaallijn van een nieuwe generatie krijgskatten volgt. Het is dus bijna onmogelijk om een spoilervrije review te maken zonder kleine details van de voorgaande boeken prijs te geven. Toch ga ik een poging wagen, dus wil je graag de Warrior Cats boeken lezen zonder verdere voorkennis dan ben je alvast gewaarschuwd.

In ‘Teken van de sterren: De vierde leerling’ vervolgen we het verhaal van Gaaiveder en Leeuwvlam, twee broers die een profetie te vervullen hebben om zo vrede in het woud waar de clans leven te brengen. Dit kunnen ze echter niet alleen. De profetie verteld namelijk over een derde kat, een bloedverwant van de twee en hun clanleider Vuurster. Maar zal de SterrenClan hen op tijd een teken sturen? En wie van hun clangenoten beschikt er over speciale krachten?

Het kwam voor mij best wel als een verrassing dat we in deze nieuwe reeks doorgaan met dezelfde hoofdpersonen als de derde reeks ‘De macht van drie’. Dat had ik niet verwacht, maar dat zorgt er wel voor dat ‘De vierde leerling’ naadloos aansluit bij de voorgaande boeken en dat je eigenlijk helemaal niet hoeft te wennen aan nieuwe gezichten.

Ik ben al lange tijd groot fan van de Warrior Cats boeken en ondanks dat het geschreven is door een schrijverscollectief van maar liefst zeven leden blijft de schrijfstijl en de tone of voice consistent. Elk nieuw boek voelt alsof je weer thuiskomt in de rijke wereld vol mysterie, mythologie en de bijzondere verbintenissen tussen de verschillende katten die het soms bloederige krijgsleven leiden.

‘De vierde leerling’ is een boek voor alle leeftijden en een mooi begin van de nieuwe Warrior Cats reeks die ik ongetwijfeld weer in no time zal verslinden. Het volgende deel van ‘Teken van de sterren’, ‘Echo in de verte’ is reeds verschenen en zal ook zeker niet lang op mijn TBR stapeltje blijven liggen!

Een uitgebreidere (spoilervrije) review van Warrior Cats - Teken van de sterren: De vierde leerling is nu terug te vinden op mijn YouTubekanaal Whatthevalk:
https://www.youtube.com/watch?v=COvYti-ttTI