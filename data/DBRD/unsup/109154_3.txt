Een beetje huiverig begon ik aan het herlezen van Crossed - in mijn herinnering had ik alleen van het eerste deel in de Matched trilogie genoten. Misschien waren het mijn lage verwachtingen, maar deze keer vond ik Crossed oprecht heel leuk; een avontuurlijke zoektocht naar de waarheid, de liefde, de eigen identiteit en nog heel veel meer.


In de wereld van Cassia en Ky heeft de regering de absolute controle. De society bepaalt met wie je trouwt, waar je werkt, welke muziek je luistert, hoe oud je wordt, ... etc. Wanneer er iets mis gaat bij de matching van Cassia en ze per ongeluk aan twee jongens gematcht wordt - Ky en Xander - begint Cassia steeds meer te beseffen dat haar wereld toch niet zo perfect is.

Crossed gaat verder waar Matched eindigde: Ky is door de Society in het leger in de Outer Provinces gezet. Cassia zit in een werkkamp en doet er alles aan om Ky opnieuw te vinden. Ze komt er al snel achter dat hij heeft kunnen ontsnappen en ze gaat hem achterna.



Het verhaal van Crossed is spannend en avontuurlijk, maar naar mijn idee speelt toeval wel een heel grote rol. Sommige dingen worden me iets te gemakkelijk opgelost, waardoor de Cassia en Ky misschien ook niet beseffen hoeveel geluk ze hebben. Zelf heb ik gewoon liever dat het personages in een boek wat moeilijker gemaakt wordt..

De liefdesdriehoek, waarvoor de fundamenten in Matched werden gezet, blijft ook in Crossed aanwezig. Hoewel Xander ver weg is, is hij altijd in de gedachten van zowel Cassia als Ky. In dit boek komt er nieuwe informatie aan het licht, waardoor ik Xander opeens heel anders ging zien. Ik ben benieuwd hoe dat in het volgende boek wordt uitgewerkt.



Crossed wordt gekenmerkt door een zeer fijne schrijfstijl. Bovendien verschilt het verhaal per hoofdstuk van perspectief. Om en om lezen we vanuit Cassia en Ky, wat beide personages diepgang geeft en ervoor zorgt dat je uit verschillende standpunten naar één situatie kunt kijken. De nieuwe personages Eli en Vick zijn trouwens echt heel leuk, maar ik weet niet zo goed wat ik van Indie moet vinden.

Oftewel: Crossed is een boek dat fijn en snel leest. Hoewel het plot me iets te veel door het toeval wordt gevormd, heb ik zeker genoten van de zoektocht van Cassia - afwisselend verteld uit haar perspectief en dat van Ky. Nieuwe personages als Eli en Vick stolen mijn hart en ik ben benieuwd hoe het verhaal verder zal gaan. Gelukkig is er in Crossed minder aandacht voor de liefdesdriehoek, al ben ik bang dat dit in het volgende deel alleen nog maar zal toenemen.. Ik ben benieuwd!