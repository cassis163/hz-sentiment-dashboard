Op de cover een foto van het hoofdpersonage Mila, hele mooie intense kleuren en een stralende vrouw, ze lacht, ze lijkt gelukkig. Het is actrice Fabienne de Vries die gestalte geeft aan het personage van Mila in de trailer. Dit is niet zomaar een foto maar er zit meer achter. Als je met de Smilez app van Dutch Rose Media de foto scant met je smartphone begint de boektrailer te spelen voor je ogen. Dit is toch wel een unieke ervaring bij een boek. Ook op de achterflap bij de foto van Gaby kan je scannen, dan begint zomaar de prachtige titelsong 'Een zoen van toen' te spelen, tekst van Gaby, muziek van Fer Koolen.

Ik heb het boek verslonden, het leest enorm vlot. De lay-out is heel netjes, hoofdstukken die niet te lang zijn en een leuke afwisseling met de facebook berichtjes van Mila die er tussendoor komen. Een hele aangename schrijfstijl heeft Gaby. Humor, gevoel, diepgang, ernst je krijgt het allemaal over je heen tijdens het lezen.
Persoonlijk moet ik zeggen dat het lang geleden is dat een boek mij zo in zijn greep had qua emotie. Het is allemaal heel tastbaar beschreven, de situaties, de personages, dan komt er maar één ding naar boven en dat is het woord herkenning. De titel van het boek is dus niet uit de lucht gegrepen.
Tijdens het lezen kom je in het boek vier foto’s tegen, als je die scant met de app krijg je weer een filmpje en kan je daarna door naar de website van Herkenning waar je dan vragen kan beantwoorden over die fase van het boek, je kan samen met anderen die het boek lezen je ervaringen uitwisselen. Heel leuk om te doen vond ik. Het boek zet je aan het denken over de thema’s liefde en geluk.

Het hoofdpersonage Mila is ontzettend levendig beschreven. Je voelt de worsteling met haar gevoelens zo intens. Haar twijfel over de dingen die ze doet, haar eenzaamheid, de beslissingen die ze neemt. Hoe moet het verder? Haar verlangen naar liefde, warmte en geluk is zo groot, wat doet ze er mee? Kiest ze voor avontuur of voor haar huwelijk waaruit de liefde verdwenen is? Je voelt als lezer helemaal mee met haar. Tijdens het lezen ging ik constant reflecteren, wat zou ik doen? Of waar droom ik van?

De drie mannen in het boek, haar man Lucien, haar jeugdliefde Chris en Sebastiaan zijn drie echt verschillende types. Je kent ze vast allemaal als je het leest, weer zo sterk neergezet hun karakters. Voor welk type man val jij? Wat doet Mila?

Het plot van het boek is zeer verrassend en onvoorspelbaar mooi. Mila ontmoet haar drie mannen en beleeft met elk van hen een heel aantal situaties die haar aan het denken zetten. Wat er dan gebeurt kan je als lezer niet voorzien en het pakte me wel. Ook het einde van het boek is zeker niet gewoontjes te noemen.

Het boek zindert nog na bij mij en zal dat zeker nog even blijven doen. Het verrast mij echt dat dit een debuut is, zo puur geschreven, klasse.
Je kan gewoon het papieren boek lezen zonder meer of je kan helemaal meegaan in het multimediaal gebeuren, wat ik persoonlijk erg leuk vind.
De facebookpagina’s van de personages, hun twitteraccounts, hun blogs, het boek gaat verder nadat je het gelezen hebt, je hoeft het niet te lossen. Hopelijk komt de film er ook nog aan, er zijn al acteurs, er is de titelsong, waar wachten we nog op?