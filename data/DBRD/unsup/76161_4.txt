Negen jaar geleden is Martha uit een ongelukkig huwelijk gestapt. In haar wanhoop laat ze haar zoons, Maarten en Ruben, achter. Nog altijd kampt ze met schuldgevoelens daarover, zelfs nu haar zoons volwassen zijn. Ze wil niets liever dan een goede moeder zijn. Vooral voor Ruben, die het na de dood van zijn beste vriend moeilijk heeft, heeft ze álles over. Hoe kan ze het ooit goedmaken?

Om een nieuw leven te beginnen komt Martha via een datingsite in contact met Peter. Ze wordt hals over kop verliefd op hem. Ruben denkt echter dat Peter alleen op haar geld uit is. Dat maakt dat bij Martha ook de twijfel toeslaat, helemaal nadat Peter haar om een lening vraagt. Moet ze haar zoon gelijk geven en Peter uit haar leven bannen? Heeft Ruben het beste met haar voor, of misgunt hij haar juist het geluk?

“Wat moest ze hier nou mee aan? Ze voelde hetzelfde als hij, maar juist dát was zo eng. Klopte het wel als het zo snel ging? Moest ze niet gewoon weer alleen door het leven? Dan was ze eenzaam. Maar in elk geval had ze rust en was ze verlost van al die vragen die door haar hoofd spookten. Voorlopig was er echter een stemmetje dat zei dat het daar veel te laat voor was.”

Een ware feelgoodroman; wat een heerlijk boek dit ‘Spagaat’ van Kooiman. Ik heb lang moeten wachten met het delen van mijn enthousiasme. Het was aan mij de eer om dit boek te redigeren en heb er toen al van genoten. Plaatsvervangende trots derhalve dat deze roman er nu daadwerkelijk is en dat er een groot publiek van kan en mag genieten.

Hoofdpersoon Martha, haar zoons, nieuwe liefde Peter, ze zijn stuk voor stuk goed gekarakteriseerd. Martha sluit je in je hart, ondanks al haar twijfels en onzekerheden. Je gunt haar het geluk. Tegelijkertijd heb je de neiging om de, met regelmaat onuitstaanbare Ruben, de oren te wassen en hem te vertellen dat zijn moeder recht heeft op nieuw geluk. Wanneer een auteur dergelijke emoties kan oproepen, dan zijn de personages heel goed neergezet!

“Misschien moest ze Peter geen ongelijk geven dat hij had afgehaakt. Met die zoon van haar was ze geen lot uit de loterij. Haar situatie maakte het te ingewikkeld om een relatie te hebben. Mensen van haar leeftijd hadden een heel leven achter zich en een aantal kilo’s aan bagage. Haar rugzak was zo zwaar dat hij niet van de grond te tillen was.”

Spanning, romantiek, de onzekerheden van hoofdpersoon Martha en de tegenwerking van haar zoon Ruben. Haar tweede zoon, Maarten, stelt zich bijzonder positief op wanneer Martha, een nieuwe liefde in haar leven verwelkomd in de persoon van Peter. Ruben daarentegen brengt slechts tegenwerpingen en stelt zich bovendien zeer negatief op tegenover Peter. Dit maakt het leven en het kiezen voor het geluk, niet gemakkelijk voor Martha. Komt het uiteindelijk goed? Je leest het in ‘Spagaat’!

“Ze dacht nog even na over haar zoons. In feite leek Maarten met zijn opgewekte karakter meer op haar. Ruben was wat dat betreft meer zijn vader. Die zag ook overal beren op de weg. En misschien was dat ook het verstandigst. In elk geval kon je je zo voorbereiden op naderend onheil. De laatste tijd leefde ze dan ook meer volgens die stelregel dan voorheen. Misschien tobde ze zelfs wel te veel.”

Recht uit het leven gegrepen, herkenbaar en met hedendaagse thema’s dat is in het kort ‘Spagaat’. De schrijfstijl van Kooiman is warm en vlot; de dialogen zijn geloofwaardig en natuurlijk. Ik beveel deze fijne roman met enthousiasme aan.

De auteur
Kooiman (1960) werkte meer dan twintig jaar op de Communicatie bij hulporganisatie Plan Nederland. Sinds 2004 is zij zelfstandig tekstschrijver, auteur en vertaalster. Voor uitgeverij NBD/Biblion vertaalde zij non-fictie jeugdboeken en met Myrte Gay-Balmaz schreef zij bovendien informatieve jeugdboeken. Sinds 1987 woont zij samen met haar man in Muiden.

Uitvoering
Uitgeverij Ellessy
ISBN: 9789086603374
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing en boekrecensent.
http://ht-c-communicatie.nl/