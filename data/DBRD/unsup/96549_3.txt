In één keer uitgelezen, wat op zich een aanbeveling mag heten. Maar toch wat aanmerkingen. Het verhaal zit op zich goed in elkaar en draait om een actueel maatschappelijk thema maar naar het einde toe gebeuren er wat onlogische dingen. Kan me bijvoorbeeld niet voorstellen dat de politie iemand die al drie keer door dezelfde persoon is aangevallen, beroofd en verwond, welbewust nog eens een vierde keer laat aanranden en bijna vermoorden. Alleen om een 'heterdaadje' te krijgen... wat helemaal niet nodig is want slachtoffer Marit kan de dader zo ook wel uit een 'line-up' aanwijzen.
Verder zou het boek wellicht nog beter uit de verf gekomen zijn met een iets strengere redactie. Zinnen als 'Hoewel het al september was stond de zon buiten nog hoog aan de hemel' zouden wat mij betreft mogen sneuvelen. Datzelfde geldt ook voor de talloze en vaak zeer gedetailleerde routebeschrijvingen. Het kan mij als lezer echt niet schelen over welke wegen Marit van Bilthoven naar Amsterdam rijdt!
En dan loop je ook nog eens het risico dat je in dergelijke topografische beschrijvingen fouten maakt. Zo grenst Voorschoten nergens aan Den Haag...
Dat alles neemt niet weg dat het wat mij betreft een alleszins aanvaardbaar debuut is, dat naar meer smaakt.