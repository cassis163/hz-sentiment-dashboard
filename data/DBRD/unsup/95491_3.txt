Daar buiten loopt een schaap is een nieuwe voorleesbundel met verhalen, praatplaten en liedjes. Het concept van de voorleesbundels is zeer succesvol. Uitgeverij Ploegsma heeft er al een flink aantal in haar assortiment. Uitgeefster Martine Schaap stelde al in 1993 (destijds bij Van Holkema & Warendorf) In de Maneschijn, een groot boek voor kleine mensen samen. De bundel werd een groot succes en beleefde 16 drukken. De formule is een combinatie van bestaand en nieuw werk, puttend uit de rijke stal van auteurs en illustratoren. Kinderboekenrecensent Lieke van Duin schreef indertijd in Trouw: “In de Maneschijn is een uitstekend boek voor beginnende ouders die een idee willen krijgen van wat er zoal bestaat aan goede baby- peuter- en kleuterliteratuur. Er is veel op dat gebied, maar weinig van goede kwaliteit.” Maar wat is er veel veranderd in het aanbod van “leesvoer” voor jonge kinderen. Mede door programma’s als BoekStart is er veel aandacht voor het voorlezen aan jonge kinderen, ‘je kunt niet vroeg genoeg beginnen’ is het motto. Het fysieke boek is voor deze leeftijdscategorie nog onontbeerlijk en zeker niet vervangbaar door digitaal materiaal.  

Uitgevers springen handig in op die trend met als gevolg dat er heel veel op de markt komt. Het is voor jonge ouders nog steeds lastig om uit het enorme aanbod een keus te maken. Hebban draagt haar steentje bij door ook voor deze doelgroep besprekingen op te nemen. Leesplein, de bibliotheken en het eerder genoemde BoekStart zijn ook waardevolle informatiebronnen.  

Daar buiten loopt een schaap bevat een grote variëteit aan illustratiestijlen en verhalen zodat kinderen kennis kunnen maken met de rijkheid van het huidige aanbod. Bekende auteurs als Paul van Loon of Paul Biegel of minder bekende als Esther Leeuwrik komen aan bod. Ook bij de illustratoren komen we gevestigde namen tegen: Philip Hopman of Jet Boeke. Maar een opdracht voor dit soort bundels geeft ook aan nieuw talent de kans zich te presenteren.    

Daar buiten loopt een schaap met de ondertitel ‘het grote voorleesboek voor kleine dromers’ bestaat grotendeels uit verhalen van twee tot acht pagina’s, enkele praatplaten, liedjes en versjes, die allemaal te maken hebben met slapen en schapen, bedrituelen en dromen. Hoewel de titel doet vermoeden dat het boek voor hele kleintjes is gemaakt, zullen vooral kleuters ervan kunnen genieten. De lengte van de verhalen vergt wat meer concentratievermogen en veel van de onderwerpen sluiten beter aan bij de kleuterleeftijd.  

Dat sommige verhalen tijdloos zijn bewijzen een aantal klassiekers van o.a. Annie MG Schmidt en Jaap ter Haar. Maar het lezershart maakt een sprongetje bij de ontdekking dat ook ‘Rare bobbels’ van Arnold Lobel is opgenomen, net als in het eerder genoemde In de Maneschijn. Ook de kleuters van deze tijd zullen zich weer verkneukelen over de domheid van Uil, die zijn voeten onder de dekens aanziet voor enge rare bobbels. Een klassieker met een gouden randje.

Andere voorleesbundels van Uitgeverij Ploegsma:
Kleertjes uit, pyjamaatjes aan 
Ridders, dino’s en piraten 
Elfjes, pony’s en prinsessen 
Het grote opa- en omaboek 
Papa is een held! 
Het pi-pa-peuterboek