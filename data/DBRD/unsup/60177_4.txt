Dit boek bestaat uit twee verhaallijnen, die van Britt en die van Mara. Britt is een ondernemer, al 26 jaar getrouwd met Richard en samen hebben ze drie dochters. Richard neemt Britt mee op een verrassingsweekend naar Zeeland. Hij blijkt nog geen kamer te hebben geregeld voor het weekend, maar uiteindelijk belanden ze in een B&B. Als Britt de volgende ochtend naar de bakker gaat voor broodjes, ontdekt ze bij terugkomst dat zowel de B&B als haar man verdwenen zijn. Met dit verhaal gaat ze naar de politie, die haar verhaal niet erg geloofwaardig vinden. Toch gaan ze op onderzoek uit en langzaam vallen alle puzzelstukjes in elkaar.
Mara is vrijgezel en belast met de zorg voor haar moeder. Door een auto-ongeluk is haar moeder erg hulpbehoevend en dat loopt aardig de papieren in. Sinds kort heeft ze een nieuwe vriend die wel een oplossing weet voor haar geldproblemen. Mara gaat hierin mee, maar is dit wel een goede keuze?

De kaft van het boek heeft een mooie blauwige kleur. Op de voorkant zien we een landschap; een vrouw op de voorgrond die naar een huis kijkt die in de mist ligt. Erg mooi en mysterieus, al doet deze kaft mij niet zozeer denken aan een thriller, eerder een roman. In rode letters staat de titel van het boek en iets eronder in het zwart de volgende zin: ‘Hoe goed ken je de persoon van wie je houdt écht?’. Erg onheilspellend en dat trekt ook meteen de aandacht, tezamen met de rode letters van de titel. Op de achterkant staat een hele lap tekst, maar ik vind het precies genoeg informatie. Er zijn twee verhaallijnen, dus dan is het al vaak wat meer tekst. Persoonlijk zou ik dit boek zeker oppakken in de winkel. Het is echt een hele aanlokkelijke kaft met die mooie kleuren en spannende teksten en kleuren!

De schrijfster heeft een hele fijne schrijfstijl. Je vliegt door het boek heen en je wil ook door blijven lezen. Bepaalde dingen blijven onuitgesproken of worden net even weggelaten, waardoor je nieuwsgierigheid uiteraard alleen maar groter wordt. Er is een mooie balans gevonden tussen het geheimzinnig houden, maar ook net genoeg dingetjes prijs geven die de lezer aandachtig houdt.

Het boek is op verschillende manieren ingedeeld. De hoofdstukken bestaan uit de dagen van de week en in die hoofdstukken lees je om en om stukjes vanuit het perspectief van Britt en Mara. Je kan misschien denken dat dit verwarrend kan zijn, maar daar heb ik totaal geen last van gehad. Alleen in het laatste hoofdstuk merkte ik dat ik daar wat meer moeite mee had, daar kan ik alleen verder niet zoveel over zeggen zonder een spoiler.

Mijn enige (kleine) minpuntje zit hem eigenlijk in Mara. Misschien is ze wel zo, maar ik vind haar een beetje veranderlijk. Haar gevoelens en haar geweten wisselen snel en dat maakt het soms een beetje ongeloofwaardig. Maar wat ik zeg; een klein minpuntje dat het boek zeker niet minder maakt.

De titel van het boek komt eigenlijk pas naar voren helemaal aan het einde van het boek. Al heb ik toch een aantal keer eerder gedacht dat ik wist waar de titel betrekking op had. Ook weer zo’n voorbeeld van hoe de auteur je elke keer op het verkeerde been weet te zetten.

De spanning in het boek wordt goed opgebouwd en uitgewerkt naar een plot dat ik niet had verwacht. De Vriend heeft dit goed verborgen kunnen houden tijdens het schrijven van het boek en mij aangenaam verrast. Ik had het echt niet aan zien komen en dat vind ik echt knap.

Uiteindelijk geef ik het boek 4 sterren. Het boek leest heerlijk weg en de spanning blijft het hele boek opbouwen naar een verrassend plot. Enige minpuntje is de persoonlijkheid van Mara, maar dat is zeker geen reden om dit boek niet te lezen. Na het lezen van dit boek ga ik in ieder geval ook haar andere boeken lezen.