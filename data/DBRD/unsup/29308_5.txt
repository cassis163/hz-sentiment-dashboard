Dit tweede deel van de Millenniumtrilogie is opnieuw een bijzonder geslaagde misdaadroman m√©t een vleugje maatschappelijke relevantie. Het is een eigentijdse misdaadroman over de journalistiek in Zweden gecombineerd met politiewerk, maatschappelijke vraagstukken en interessante personages.

Stieg Larsson gaat wat dieper in op het duistere verborgen verleden van Lisbeth Salander. Lisbeth heeft, na de avonturen met de familie Vanger uit  Mannen die vrouwen haten, gebroken met Mikael Blomkvist en een jaar rond de wereld gereisd. Niet lang na haar terugkomst in Zweden worden drie personen vermoord en omdat Lisbeths vingerafdrukken op het wapen zijn gevonden, valt de verdenking meteen op haar. Volgens de politie is het een uitgemaakte zaak en opent de jacht op Salander. Mikael, hoewel abrupt door Lisbeth aan de kant gezet, kan niet geloven dat zij deze moorden heeft begaan en begint zijn eigen onderzoek om het tegendeel te bewijzen. Hij stuit daarbij op een geheim complot waar Lisbeth een sleutelrol in speelt....

Anders dan in het eerste deel van de trilogie opereren Blomkvist en Salander deze keer apart. Ondanks de vele personages en het ingenieuze verhaal had ik nooit problemen om de draad weer op te pikken. Larsson zorgt voor de nodige herhaling door verschillende gebeurtenissen uit verschillende gezichtspunten te bekijken. De ene keer is Blomkvist aan het woord, dan Salander, dan de politie of een van de talrijke andere personages.

Een aanrader voor elke liefhebber van thrillers - superspannend!