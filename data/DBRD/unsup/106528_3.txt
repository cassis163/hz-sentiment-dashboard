Thomas Lakeman heeft precies vier jaar nodig gehad voor het schrijven van zijn debuut De schaduwvangers. Knoop daar nog twee jaar aan vast voor het vinden van een uitgever en warempel het boek ligt na zes jaar in de winkel. Geboren in Mobile, Alabama als jongste kind in een rij van zes, vonden zijn ouders een degelijke opleiding belangrijk. In eerste instantie terecht gekomen in internetbedrijven, ontwikkelde hij zich in de entertainment marketing.
Zijn fascinatie voor de schaduwkant ziet hij voor het eerst verschijnen bij het verzamelen van de Batman stripverhalen. Zijn boek De schaduwvangers kent inmiddels een vervolg, dat verschenen is onder de Engelse titel Chillwater Cove. Ook hier spelen FBI-agent Mike Yeager en Peggy Weaver de eerste viool.
Mike Yeager, geschorst door een verkeerde inschatting in een moordzaak, krijgt ruzie met Dale Dupree als hij getuige is van mishandeling van Robbie Dupree. Wanneer kort daarna Dale vermoord wordt gevonden, blijkt Mike de laatste te zijn die hem levend heeft gezien dus is hij automatisch verdachte nummer 1.
Het leven in Dyer County nadert het kookpunt als Cassie, de kleindochter van sheriff Archer wordt ontvoerd. De sheriff lijkt de enige te zijn die enigszins vertrouwen heeft in de kennis en kunde van Mike. Evenzo ervaart hij dat in dit kleine dorpje de bewoners heel veel van elkaar weten maar zeker niet scheutig zijn met informatie. Dit blijkt een grote hindernis te zijn tijdens het verloop van het onderzoek.
Een zwijgende dorpse bevolking is in dit geval niet alleen fnuikend voor het onderzoek maar haalt de vaart zodanig uit het verhaal dat het traag en sloom wordt. Het lukt Thomas Lakeman buitengewoon goed om dit slopend langzame traject uitgebreid te beschrijven.
Hij had er beter aan gedaan een locatie te nemen waar de bevolking wat minder gesloten tegenover buitenstaanders had gestaan. Nu zal de lezer het geduld moeten opbrengen, en ongeveer tweederde van het boek moeten consumeren, om te weten te komen hoe het leven in dit nietszeggende gehucht precies in elkaar steekt. Als hij vóór die tijd tenminste nog niet is afgehaakt. Maar wanneer er uiteindelijk toch meer informatie blijkt te bestaan, komt het verhaal in een stroomversnelling. Alleen heb je dan helaas nog maar een goede vijftig bladzijden te gaan.
Uiteindelijk is dat te weinig om dit debuut boven de middelmaat uit te laten stijgen. Dat is jammer want de manier van schrijven bewijst dat Thomas Lakeman wel de potentie heeft om een snelle spannende thriller te schrijven. Het wachten is op de vertaling van Chillwater Cove dat wellicht het bewijs van die stelling kan leveren.