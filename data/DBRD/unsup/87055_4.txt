‘Tranen van de maan’ is het tweede deel van de trilogie ‘De Gallaghers van Ardmore’. Het levendige middelpunt van Ardmore is Gallagher’s Pub, de pub die gerund wordt door Aidan, Shawn en Darcy Gallagher. Aidan heeft zich pas gesetteld met zijn kersverse bruid Jude. Ze wonen in het ouderlijk huis van de Gallaghers. Broer Shawn is verhuisd naar het feeërieke huisje van Jude, het huisje van haar oudtante Maud. Zus Darcy woont nu in het appartement boven de pub. De vriendin van Jude en Darcy is Brenna O’Toole die samen met haar vader een klusbedrijf runt. Brenna voelt zich beter thuis in een oude spijkerbroek met afgetrapte laarzen dan in een jurkje met pumps aan haar voeten. Zij is opgegroeid met de Gallaghers en Aidan en Shawn zien haar als kleine zusje. Maar dat is niet helemaal wat Brenna ervan verwacht! Brenna is al sinds jaar en dag op Shawn en het wordt tijd dat ze er iets mee gaat doen. Brenna heeft graag de touwtjes in handen en probeert Shawn te verleiden, maar dat is makkelijker gezegd dan gedaan. Er is een vleugje magie voor nodig om de ogen bij Shawn open te laten gaan. Magie afkomstig van de elfenprins Carrick die al driehonderd jaar op zijn geliefde Gwen wacht. Door een door hem uitgesproken vloek zal er drie keer echte liefde moeten ontstaan in Ardmore. Liefde vanwege liefde en niet vanwege macht, geld of bezittingen. Eén keer is het hem al gelukt met Aidan en Jude, maar dit keer lijkt het hem niet zo makkelijk af te gaan.
Shawn is een getalenteerde musicus, hij schrijft prachtige muziek maar doet er verder niets mee. Hij werkt in de pub als kok en muziek blijft zijn hobby. Brenna vindt hem daarin lui, zit hem achter de broek om meer met zijn muziek te doen. Wanneer hij dat zelf niet doet, neemt Brenna op eigen houtje initiatief. Of Shawn daar blij van wordt? Carrick heeft een hele kluif om zijn tweede klus te klaren!




Mijn mening: ‘Tranen van de maan’ is een heerlijk boek en een prima tweede deel van een trilogie. Nora Roberts vervolgt haar verhaal van de elfenprins Carrick en zijn verloren liefde Gwen. Ze weet weer een prima mix te creëren van romantiek, folklore en magie. Prachtige beschrijvingen van het Ierse land en vooral de Ierse kust, je zou er zo naar toe willen gaan. Nora Roberts bouwt het verhaal uitstekend op, ik kijk al uit naar het derde deel. Vier sterren voor dit mooie tweede deel van ‘De Gallaghers van Ardmore’.