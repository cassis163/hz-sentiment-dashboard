Wie kan er geen sympathie voelen voor de vader die zijn dochter verloor aan de terroristen die zijn volk angst aanjagen? Wie leeft niet mee met de 6-jarige wees die haar moeder voor haar ogen vermoord ziet worden door soldaten van een tiranniek bewind?

Wanneer titelheldin Aiya infiltreert in de hofhouding van antagonist heer Vicor raken de twee in een zeer originele intrige verwikkeld. Aiya zal haar missie moeten volbrengen vanuit een onmogelijke spagaat. Maar wie gebruikt wie? Wie heeft de overhand? Wat is propaganda en wat echte genegenheid? Is de missie überhaupt het juiste om te doen?
Het blijft tot het laatste moment spannend.

Tonnon geeft op meesterlijke wijze twee dodelijke vijanden allebei een menselijk gezicht. Een rijke afwisseling tussen flashbacks, verhalen van vroeger en spannende confrontaties in het nu bouwt Aiya en Vicor uit tot volwaardige personages, ondersteund door een scala aan vrienden en familie. Als lezer wordt je verscheurd door begrip voor beide partijen en hun gelijk.
De thema's die het boek aansnijdt zijn niet de lichtste, en gebaseerd op eigen ervaringen van de auteur in Zuid-Amerika en haar minder frisse regimes uit het recente verleden. Het besef dat de omgeving fictief is, maar het drama echt, geeft nét dat scherpe kantje extra.

Tonnon weeft het allemaal kunstvol in elkaar tot een afgesloten verhaal en toont alle potentie om, mocht ze verder schrijven, meer te worden dan een One-Hit-Wonder.