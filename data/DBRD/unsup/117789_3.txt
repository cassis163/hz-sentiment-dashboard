Dana en Marion zijn goede vriendinnen. Marion probeert de vechtersbaas in zich niet naar de bovenhand te laten komen en werkt als freelance webdesigner.
Haar verleden in het weeshuis spelen haar nog steeds parten en wanneer Dana haar vraagt of ze haar tienerdochter naar het internaat van haar nieuwe eliteschool wil brengen, gaan de alarmbellen bij haar af. Ze doet wat haar vriendin haar vraagt en zorgt zoals afgesproken twee weken voor Chavi. Maar algauw merkt Marion dat de Elite school niet helemaal koosjer is. Wanneer er een vacature van internaatsopvoeder vrij komt, slaat ze haar slag en wil ze op deze manier het reilen en zeilen in de gaten houden. Een moord op het internaat zorgt voor een enorme opschudding en algauw zijn de directeur en de politie ervan overtuigd dat de dader buitenshuis moet gezocht worden. Wie heeft er nu baat bij om de schilder die de school komt opfrissen te vermoorden? De zoektocht naar de moord kabbelt gaandeweg het boek rustig verder en je hebt in eerste instantie de indruk dat dit een gewone zaak zal worden in een gewoon boek. Maar niets is minder waar. Verschillende mensen blijken iets van elkaar te weten en hebben besloten dat er een einde moet komen aan het verleden. Marion wordt afgerekend op haar verleden als opvoedster in een vorig internaat, maar wat zal er gebeuren als Marion niet meer voor Chavi kan zorgen? Plots komt het boek in een stroomversnelling want wie al jaren op wraak is belust lijkt nu zijn werk te kunnen afmaken. Is de dood van de schilder het gevolg van een een ongeluk of toch niet? Kan Marion Chavi beschermen tegen diegenen die zijn werk wil afmaken? Het boek was ontzettend verrassend, mooi en spannend geschreven. Je moet echt 2 keer nadenken als je het einde voor ogen ziet. Puik werk van deze schrijfster.