Ik ben dol op New Adult boeken. Ik heb zo ongeveer alle vertaalde boeken in dit genre verslonden, maar ik had nog nooit een NA-boek van Nederlandse bodem gelezen. Ik had het eerste deel, Hitte, al verschillende keren voorbij zien komen, maar het boek trok mij niet echt. In mei las ik dat in juli deel 2, Razend, zou verschijnen en gepresenteerd zou worden tijdens een lanceringsfeestje. Ik vind boeklanceringen altijd leuk dus ik besloot Hitte te lezen. Dit boek viel best tegen, maar desondanks was ik erg benieuwd naar Razend.

Tijdens het lezen van Hitte zie je Stef regelmatig voorbij komen en het is niet zo dat hij veel sympathiek opwekt. Ik was erg benieuwd hoe hij in Razend naar voren zou komen. Ik kan je meteen vertellen dat ik direct in het boek zat. Dit boek begon veel sterker dan zijn voorganger. Stef is helemaal geen botte hork zoals hij in Hitte wordt beschreven. Hij is iemand die veel schuldgevoelens en schaamte met zich meedraagt en hier duidelijk onder gebukt gaat.

Gelukkig ontmoet Stef Liv die hem uit zijn diepe dal probeert te halen. Liv wil er alles aan doen om Stef te helpen, maar draagt tegelijkertijd ook een groot geheim met haar mee. Door de geheimen van Liv en de worstelingen van Stef wordt het boek geen moment saai.

In een gemiddelde New Adult komt seks genoeg aan bod. Wees niet bang, ook Razend is gevuld met de nodige seksscènes. Dit is echter niet storend, het zorgt er juist voor dat het verhaal geloofwaardig overkomt.

Stef en Liv krijgen in het boek te maken met verschillende tegenslagen. Deze tegenslagen zijn helaas wel een beetje ongeloofwaardig. Stef krijgt op een moment zoveel te verduren dat het bijna onmogelijk is. Dit had in mijn ogen zeker iets minder gekund.

De personages lijken in Razend ouder en volwassener. Zo komen ze in ieder geval over en dit maakt het lezen een stuk aangenamer. In Hitte zijn de personage behoorlijk jong en dit zorgt voor kinderachtige scènes, maar Razend staat bol volwassen keuzes.

Het boek is een heerlijke easy-read en een paar uurtjes leesplezier zijn gegarandeerd. Als je Hitte een leuk boek vond, dan vind je dit boek nog leuker. Vond je Hitte, net als ik, niet zo bijzonder? Geef dit boek dan alsnog een kans want dit boek is echt stukken beter!