Dit is het vijfde boek in een reeks rond de Deense politieagent Axel Steen. Een moordonderzoeker, die een vrij ongebreideld leven leidt en zijn eigen weg gaat...vaak in conflict met zijn meerderen. Drie van zijn eerdere boeken had ik al in het Duits gelezen. Voor mij steeds sterke thrillers met een goede plot en sterke karakteruitwerking.
Dit is ook bij dit vijfde deel het geval.
Na een dramatisch afgelopen onderzoek in deel 4 ( met een zeer kwalijke rol van de Deense inlichtingendienst) komt ook zijn geliefde om het leven.
Hij gaat dan werken als undercoveragent bij de inlichtingendienst.
De hoofdplot in Papa is contact te krijgen met een beruchte Russische maffiabaas Grigor Grigovich (bijnaam Papa). Daarvoor moet Axel Steen infiltreren in diens organisatie via de Amsterdamse tak. Het geheel wordt geleid door de Amerikaanse DEA, die Papa in de VS wil berechten. Daarnaast loopt een tweede plot van een bankroof in Kopenhagen. Uiteindelijk blijken beide plots met elkaar verbonden en komen op het einde samen in een sterke finale.
Daarbij wordt ook regelmatig teruggekoppeld naar de persoonlijke problemen van Axel Steen en van zijn vroegere vrouw Cecilie, die mede het verloop en de de uiteindelijke afloop van het verhaal bepalen.
Deze verschillende verhaallijnen wordt door Jesper Stein samengesmolten tot een boeiende thriller, waar heel vaart in zit en tot een wervelende finale leidt. De karakters van de hoofdpersonen (Axel Steen en de Deense politie inspecteur Vicky Thomson) zijn mooi en trefzeker uitgewerkt. Maar dit geldt evenzeer voor karakters als de DEA baas Volker en Papa's rechterhand Bakshim.