Simone zit met zichzelf in de knoop en bezoekt een groepstherapie bijeenkomst. Daar weet ze een ding zeker: Hier moet ik niet zijn en boekt vervolgens impulsief een groeps (!) reis door de Sahara en West Afrika. Bij een groepsreis is er altijd wel één die irritant en verwend is, en laat dat nu net Simone zijn.

Edith Tulp is bekend met Afrika, ze reisde zelf ook door de Sahara en Afrika en dat is te merken. De prachtige beschrijvingen van de omgeving en het kunnen invoelen wat de deelnemers van een groepsreis meemaken, denk en voelen zijn zo onder woorden gebracht, dat je ook als lezer meereist met de truck en de mensen. Dat Edith Tulp ervaren is als journaliste en columniste, blijkt ook aan de schrijfwijze voor dit boek. Het leest vlot, alles klopt en de dialogen zijn herkenbaar en realistisch.

Het is mooi om de ontwikkeling van Simone te zien. Na een stroef begin veranderd ze in een enthousiaste deelnemer van de reis en zijn het de anderen die haar rol van irritante reisgenote overnemen.

De reis door de Sahara en West Afrika bestrijkt ongeveer de helft van het boek. Dan komt er een einde aan de reis en gaat Simone terug naar Amsterdam. Aan de reis heeft ze nog een relatie over gehouden, maar Amsterdam is Afrika niet en dat zorgt voor problemen. Simone raakt in een depressie. Ze haalt in haar hoofd dat ze alleen in Afrika gelukkig kan zijn en doet er alles aan om weer op reis te kunnen gaan.

Het laatste deel speelt zich weer af in Afrika, deze keer in het door oorlog geteisterde Liberia, waar Simone haar vriend als ontwikkelingswerker aan de slag is. Maar de komst naar Liberia blijkt een grote teleurstelling. Simone ontdekt dat het leven daar bitter en hard is en komt in grote problemen. Het einde is dan ook spannend, maar bevrijdend voor Simone.

Het is een mooie roman, waarin de maatschappelijke problemen die zich in Afrika afspelen niet worden geschuwd. De armoede die er is, de corruptie en de nihile resultaten van ontwikkelingswerk staan in scherp contrast met de opkomst van het toerisme en de mooie natuur. De combinatie van een avontuurlijk reisverhaal, waarin de thema’s zijn verweven zonder dat het zwaar wordt is goed gekozen en mooi uitgewerkt.

Natuur, avontuur, drama, spanning en liefde, het is allemaal te vinden in Alleen maar dapper en is daarmee een rijke roman die het lezen zeker de moeite waard is.