Dit is de eerste keer dat ik een wetenschappelijk boek lees en meteen een met een nogal beladen maar nog steeds actueel onderwerp, de Armeense genocide. Ik heb daar vroeger wel van gehoord op school maar ik had geen idee hoe en wat en waarom het tot op de dag van vandaag actueel is.
“De Armeense vervolging wordt beschouwd als de eerste volkerenmoord in de 20e eeuw” aldus de auteur. In dit onderzoek vraagt hij zich af hoe zo’n gebeurtenis het wereldbeeld beïnvloed. De politiek heeft er een mening over, maar ook andere bevolkingsgroepen hebben een (voor)oordeel over deze groep. Wat is de invloed van de genocide op de het dagelijks leven van de Armeniërs en hoe gaan de nabestaanden hier mee om. De auteur probeert hun gedragingen, meningen, politieke standpunten en hun identiteit beter te begrijpen en beter te kunnen verklaren.
Hij laat Armeniërs aan het woord die vertellen over hun verleden of dat van hun voorouders. Dit wordt aangevuld met historische documenten en bronnen om zo een compleet beeld te krijgen van deze getraumatiseerde bevolkingsgroep. Je komt er achter dat hun hele identiteit doordrenkt is met de gevolgen van de genocide. Het is meer dan een politieke en misdadige gebeurtenis, je kan er een soort kader van symbolische handelingen dat een specifieke betekenis met zich meedraagt van maken. Het is universeel en helaas nog steeds actueel. Wereldwijd worden er nog steeds bevolkingsgroepen onderdrukt.
Het boek heeft mij nieuwe inzichten en informatie verschaft over genocide, je kan je een gedetailleerdere voorstelling maken hoe het moet zijn voor zo’n bevolkingsgroep. De impact voor de nabestaanden op hun hele handelen. Hoe hun identiteit hierdoor gevormd is.
Het is geen boek dat je snel leest, er staat veel informatie in die je aan het denken zet en heel veel voetnoten met bronvermeldingen. Er zit wel een opbouw in, van een inleiding tot nawoord.
5 sterren