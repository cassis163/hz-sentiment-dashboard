‘Hook’ is een de laatste nieuwe datingapp voor de smartphone, die pijlsnel uit de grond schiet. Met als visie: “Sociale interacties efficiënter maken. Seks is een menselijke basisbehoefte en omdat het belachelijk is hoeveel tijd er verloren gaat aan pogingen om die behoefte te bevredigen is er Hook die gebruik maakt van de hedendaagse technologie om dit efficiënter te maken.” Deze gave app baseert zich op je locatie en kijkt wie er in je buurt op zoek is naar een date. Wanneer twee mensen in elkaars buurt elkaars profiel zien zitten, kun je binnen enkele minuten fysiek contact leggen. En wanneer je wat teveel op hook bezig bent ben je ‘hooked’.  

Wanneer Josh Hart, de bedenker van Hook, naar de beurs wil, zoekt hij contact met rokkenjager Todd. Hij is een medewerker van de net in opspraak gekomen bank L.Cecil. Omdat de bank in slechte papieren zit, zetten ze alles op alles om Hooks beursgang binnen het huidige kwartaal te verzekeren. Todd, die zelf een fervent gebruiker is van de app, roept de hulp in van werktechneut en associate Tara. Ook zij heeft een profiel op Hook, maar maakt er eigenlijk geen gebruik van. Ze gaat te veel op in haar werk om te daten. Daarnaast zadelt Todds directeur hem op met Beau, die er eigenlijk alleen voor de schone schijn bijzit, en de megajonge Neha, een beursanaliste, om de klus ASAP te klaren. Maar de tijd is kort en de problemen zijn groot. En wat met de privacy van de gebruikers als de database gehackt wordt?  

Michelle Miller creëert met haar debuut De deal een spannende en originele chicklit-achtige Wall Street-roman van de bovenste plank. Sex en the City verbleekt hier helemaal bij. Michelle omschrijft op een zeer actuele manier het reilen en zeilen van de financiële wereld met zijn vriendjespolitiek, nerds, slijmerds en (geld)geile aanhangers. Waar je je eerst moet inwerken in allerlei bankgerelateerde termen gaat het al snel verder in een wervelend en meeslepend verhaal.   

Het relaas wordt verteld vanuit het standpunt van zeven stuk voor stuk hedendaags realistische en jonge karakters. Er zijn Todd en Tara uit het IPO-team van de bank L.Cecil, Amanda, een ex-Hooker van Todd die uit is op wraak nu ze gedumpt is, Nick de financieel directeur van Hook en Juan, een programmeur van het eerste uur bij Hook, en last but not least Kelly, een occasionele gebruikster van Hook, en Charlie, de beschermende broer van Kelly. Allen geven ze ons een kijk op het moderne Amerika, zijn metropolen en de immense prestatiedrang in zowel het dagelijkse leven als het beursleven.  

Een sfeerbeeld vanuit Amanda’s oogpunt: “Waren de mannen van Californië verwend? Vast en zeker, maar niet zoals de mannen in New York arrogant waren. In New York konden mannen hun ego tenminste nog onderbouwen met gevoel voor mode en smaak. In Californië ontleenden mannen hun overtrokken gevoel van eigenwaarde aan kennis over welke start-ups investeerders hadden, wie er op de site van TechCrunch was genoemd en welke boerenmarkt de beste lokaal ingekochte rauwe, organische, glutenvrije en duurzame boerenkoolchips in bio-afbreekbare verpakking verkocht.”  

Michelle Miller schuwt geen enkel thema: relaties, drugs, oplichterij, oorlog, eetstoornissen en de laatste voedingstrends, het komt allemaal aan bod. Het verhaal is in korte dagfragmenten opgedeeld, waardoor er niet altijd heel veel diepgang is, maar zo blijft het wel lekker vlug en (ont)spannend lezen. Origineel, modern en meeslepend!