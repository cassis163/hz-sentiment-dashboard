Het moerasmeisje is een verrassend debuut van Delia Owens, een wildlife biologe in Afrika.
Kya leeft in het moeras en wordt op 6-jarige leeftijd in de steek gelaten door haar moeder en broer en zussen. Ze blijft alleen achter bij haar gewelddadige en drankverslaafde vader, die haar uiteindelijk ook aan haar lot overlaat. Op een dag wordt een dorpsbewoner dood aangetroffen.
Dit is een roman, buiten mijn comfortzone van romans en thrillers, maar ik heb van bij het begin genoten. Eigenlijk is dit verhaal een hunkering naar liefde en vriendschap, maar ook de spanning is niet mis.
Het moerasmeisje begint met de vondst van een dode man maar de zoektocht naar de dader wordt maar met mondjesmaat onthuld. Tussenin vertelt de auteur ons het volledige leven van Kya. Bij het begin van elk hoofdstukje staat het jaartal vermeld, waarin dit deel van het verhaal zich afspeelt. Op een bepaald moment komt alles mooi samen en wordt de spanning enorm opgedreven.
Soms vraag je je wel af waar de geloofwaardigheid zit, maar eigenlijk heb ik mij daaraan niet gestoord. Ik vond het zo mooi verteld en het feit dat het verhaal zich afspeelt in een voor mij onbekend gebied (een moeras in North Carolina), maakt het zelfs heel interessant.
In het laatste hoofdstuk neem je een grote sprong in de tijd en komt de volledige waarheid aan het licht.
Ik kan dit debuut alleen maar aanbevelen!