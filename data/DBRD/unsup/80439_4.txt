Vals paradijs is het waargebeurde verhaal van een moordaanslag op Terri Jentz en haar vriendin. Beiden maken een fietstocht door de Verenigde Staten. Ze zijn nog maar een paar dagen onderweg als ze 's nachts, terwijl ze in hun tent liggen te slapen, worden overreden door een pickup-truck. Waarna de dader ze ook nog eens met een bijl te lijf gaat.

In het boek beschrijft Terri haar speurtocht naar de dader van deze gruwelijke aanslag. Tijdens haar onderzoek komt ze erachter dat de politie destijds niet al te zorgvuldig te werk is gegaan en spreekt ze mensen die haar van steeds meer informatie voorzien. Zo lukt het haar, in ieder geval voor haar eigen gevoel, om steeds dichter bij de oplossing van de misdaad te komen.

Er zijn zeker momenten dat het boek aangrijpend is, maar hartverscheurend, zoals Harlan Coben op het kaft aangeeft, is weer een ander uiterste. Tijdens het lezen zijn er ook voldoende momenten van vraagtekens. En dan vooral over hoe de politie de zaak heeft aangepakt. Dat verdient bepaald geen schoonheidsprijs.

Hoewel Terri Jentz in het boek regelmatig in herhaling valt (misschien is dat toch nog haar emotie, ondanks dat ze de aanslag inmiddels wel verwerkt heeft), is het zeker de moeite waard om te lezen.