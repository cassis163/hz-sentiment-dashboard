De Vlaamse auteur Luc Deflo (Mechelen, 27 februari 1958) debuteerde in 1999 met de psychologische triller Naakte Zielen. De auteur heeft een razendsnel schrijftempo: hij weet een tot twee boeken per jaar te produceren. Losers is zijn achttiende boek.
Losers gaat over drie mannen die via de onderwereld op elkaars pad komen. De vadsige Pieter Willems - alias Piewie - heeft maar één doel voor ogen: lid worden van The Rockabilly Stinkers, een beruchte plaatselijke motorclub. Hij heeft alleen geen geld. Geen geld betekent geen eigen motor. Geen eigen motor betekent geen Rockabilly Stinkers. Werk aan de winkel voor Piewie dus. Abdelkader Macaque, een magere Marrokaan, kampt weer met heel andere problemen. Hij moet rondkomen van het kleine beetje drugs dat hij weet te verkopen, maar dat is niet genoeg om te voorzien in zijn primaire levensbehoeften. Wanneer hij in het bezit komt van heel veel drugs kleurt hij zijn toekomst heel anders in. Alex de Cneudt, goeduitziend en gigolo van beroep, barst in tegenstelling tot Piewie en Abdelkader van het geld. Het is echter niet zijn eigen geld. Het is allemaal eigendom van zijn stinkend rijke echtgenote Begonia: een oude(re) vrouw die de broek aan heeft in huis. Dit tot ergernis van Alex, hij houdt het dan ook niet veel langer met haar uit.
Wanneer de wegen van de drie heren elkaar kruisen verandert hun routinematige, saaie bestaan aanzienlijk. Ook de toekomst van het drietal is niet meer wat het ooit had moeten worden. Ze worden mee de diepte in gesleurd en ondergaan alle risicos en gevaren van de onderwereld. Hun leven hangt nog maar aan een zijden draadje. Maar is het zijden draadje sterk genoeg om deze nachtmerrie te overleven?
Losers is geschreven in een vlotte, humoristische, realistische stijl. De straattaal die de auteur gebruikt kenmerkt het verhaal pagina na pagina, soms zelfs iets te veel. Het verhaal gaat over drie heren die door één gebeurtenis verzeild raken in de onderwereld en er niet meer uitkomen; een gegeven dat in real life veelal voorkomt. De drie opzichzelfstaande verhaallijnen worden goed door elkaar verweven. De drie hoofdpersonages zijn uiterst goed uitgewerkt, zowel hun uiterlijke kenmerken als hun persoonlijke (des)interesses en bezigheden. De leden van motorclub The Rockabilly Stinkers komen, in tegenstelling tot alle overige personages in het verhaal, helaas minder goed uit de verf. Zij komen een beetje aandacht te kort, waardoor ze niet gaan leven voor de lezer.
Het verhaal speelt zich af in België. Deflo heeft zeer goed de wereld van de hoofdpersonages weten te omschrijven, ofwel de onderwereld en alle rompslomp daaromtrent. De Vlaamse dialogen die de auteur zo nu en dan toepast in zijn verhaal zijn simpelweg lachwekkend, al zullen sommige Nederlandse lezers wel vinden dat hij een beetje doordrijft. Straattaal in een verhaal leest prettig en vooral in een dergelijk verhaal is het uitermate realistisch, maar een teveel aan zulkdanige woorden maakt een boek toch een beetje simpel. Om in de schrijfstijl van Luc Deflo te blijven: Losers is een dope verhaal.