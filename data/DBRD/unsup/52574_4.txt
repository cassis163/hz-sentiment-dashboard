Springvloed is het debuut van Cilla en Rolf Börjlind. Het verhaal speelt zich af in Zweden in verschillende lagen van de maatschappij. Olivia is een jonge studente van de politie academie die onderzoek naar een coldcase, een opdracht voor haar studie. Ze duikt in een moordzaak uit 1987. Destijds is er een gruwelijke moord gepleegd op het strand van Nordkoster, een eiland voor de kust van Zweden. Algauw loopt ze tegen verschillende dingen aan en zit ze er tot haar nek toe in. Tijdens haar zoektocht krijgt zij hulp van verschillende personen; een dakloze, een croupier.
Tegelijkertijd worden er in het heden daklozen vermoord. Hierbij worden deze martelingen gefilmd en op het internet gezet.
In ruim 350 bladzijden krijg je als lezer een boeiend verhaal voorgeschoteld. De spanning is hoog, er zijn onverwachte wendingen met veel subplots. Het boek bestaat uit verschillende verhaallijnen die uiteindelijk samen tot één verhaal smelten. Hierdoor wordt echter wel een beetje de vaart uit het boek gehaald en dat is jammer. Echter het verhaal blijft ongecompliceerd en goed leesbaar. Het verhaal is goed opgebouwd en erg boeiend. De vele personages in het boek zijn goed uitgewerkt al spelen ze niet allemaal een belangrijke rol in het verhaal.
Het boek heeft een prettige schrijfstijl en leest lekker weg. Een uitstekend debuut van deze auteurs en een vervolg zal ik dan ook zeker gaan lezen.