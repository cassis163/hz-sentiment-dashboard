Het lijkt een normaal doch weer spannend seizoen van het kijkcijferkanon “De Mol” te worden. Tien volstrekt onbekende kandidaten, waaronder een loodgieter en een priester, worden samen gedropt in Frankrijk om opdrachten te vervullen en één van hen is een verrader. Maar nog voor de opnames goed en wel van start zijn gegaan, verdwijnt een van de kandidates, Mary-Ann, nadat ze een vaag briefje, ondertekend door de Mol, ontvangen heeft. Maar maakt dit wel deel uit van het spel? De makers van het programma willen graag de schijn hoog houden.

Ze zitten al helemaal met de handen in het haar als er na een eerste dubbeleliminatie nog één van de kandidates verdwijnt. Hier is meer aan de hand en het besef groeit dat er dit seizoen allicht geen “de Mol” komt. Tot hun verbazing spelen de verdwenen kandidates nog wel een rol, al worden de regels niet meer gedicteerd door het productieteam. Zit er misschien nog een saboteur in de Mol en vooral waarom? Nog meer vragen komen er als er nog een derde kandidate verdwijnt, iemand lijkt het op de vrouwen gemunt te hebben.

De makers nemen ondertussen wel hun aangeduide mol in vertrouwen om over hun bezorgdheid te praten en hulp te vragen, ze mogen van de ontvoerder geen politie inschakelen. Maar is deze wel te vertrouwen, het is toch de mol voor iets?.

Voor de lezer is het dus wel duidelijk dat de drie vrouwen tegen hun wil worden vastgehouden, maar daar zijn niet alle drie van overtuigd. Er is iemand op wraak uit, maar tegen wie en waarom blijft lang een mysterie. Gaat het om de kandidaten of misschien de medewerkers van het productiehuis van de Mol? Dat lees je in deze eerste spannende thriller gebaseerd op de populaire TV-format.

Korte hoofdstukken en afwisseling in het vertelperspectief zorgen voor een boeiend opgebouwd en vlot leesbaar boek dat je tot op het einde op het puntje van je stoel laat zitten. De schrijver is natuurlijk niet aan zijn proefstuk toe, De Mol is zijn tiende boek, en achtste thriller. Daar kunnen er nog heel wat bijkomen en, waarom niet, met de Mol als speelterrein. Al is dit vooral een persoonlijke wens, er zijn zeker mogelijkheden, zeker met zijn ervaring als ex-deelnemer.

Ik kan alleen maar hopen dat de makers van onze Mol meer geluk hebben gehad bij de opnames in Mexico dan Hannes en zijn team. En anders is dat stof voor een volgende thriller rond de Mol. Hier krijgen ze alvast een groene vingerafdruk van mij voor.