Nadat ik vorig jaar ook al 3 boeken van La Palmen heb gelezen (I.M., De Vriendschap en Lucifer) heb ik na het lezen van dit boek, haar boeken op Dizzie verhuisd naar de boekenplank "Mijn lievelingsschrijvers".
Wat een prachtig boek is dit. Het gaat over Salomon Schwarz, in wie we onmiddellijk Ischa Meijer herkennen, en een aantal van de vrouwen met wie hij omgang heeft of heeft gehad, zoals zijn huidige vrouw en psychiater Saar (Schutz) de Vries, de actrice Judit, de hoer Lili en zuster Monica, een non. En ook Charlie (C.) die de taak opneemt zijn biografie te schrijven.
Beschrijft in "De Wetten" een vrouw haar omgang met een aantal mannen, in dit boek is het eigenlijk net andersom, een aantal vrouwen beschrijft hun omgang met één (en dezelfde) man, namelijk Salomon (SS) die een column schrijft genaamd "TT", hetgeen betekent Totus Tuus, hetgeen zoveel betekent als "Geheel de Uwe", waarmee de titel van het boek is verklaard.

Het is een psychologische, filosofische roman, zonder dat "het boek daardoor vervelend wordt".

Enkele citaten:
1) De agenda is de kluis van de waarheid. Wanneer al mijn bezittingen in as zouden opgaan, zou ik eerder het verlies van mijn agenda's betreuren, dan het verlies van mijn fotoalbums of de dagboeken uit mijn puberteit.
2) Vriendschappen zijn in hun aard conservatief. Omdat vrienden in de avond afscheid van elkaar nemen en elkaar (...) wekenlang niet hoeven te zien, om toch, vanaf de eerste seconde van het weerzien, het gevoel te hebben dat ze gisteren nog samen de dag doorbrachten, eisen we in stilte een onveranderlijke ander.
3) Een echte vraag is een vraag waarop jezelf geen antwoord kunt geven.

Veel plezier !