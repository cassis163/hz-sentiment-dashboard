Voor de Hebban Leesclub mocht ik dit boek lezen. Ik wilde het boek graag lezen omdat het voor mij de verwachting schiep van spanning, mysterie en puzzels. Ook hoopte ik wat historie op te pikken uit het boek.

Archeoloog Peter de Haan woont de plaatsing van ondergrondse vuilcontainers in Leiden bij. Totaal onverwacht komt hierbij een ondergrondse tunnel tevoorschijn. In de tunnel wordt een jongen gevonden, helemaal onder het bloed, maar niet gewond. Een vriendin van Peter raakt zoek en dan begint de zoektocht. Hij ontvangt allerlei mysterieuze berichten die de lezer door een stuk geschiedenis en religie leidt. De verschillende hoofdstukken wisselen elkaar af met o.a. het verhaal van Peter, vertellingen over Paulus en het verhaal van priester Tiny. Langzamerhand komen alle verhalen samen.

De speurtocht van Peter leest zo makkelijk en spannend dat je steeds verder wilt lezen. Deze wordt echter onderbroken door wat moeilijker te lezen hoofdstukken met uitleg over Paulus en het verhaal van priester Tiny. De verschillende schrijfstijlen scheppen een sfeer van mysterie in het boek.

Het Pauluslabyrint is een boek waar je soms even goed je hoofd bij moet houden vanwege alle religieuze en geschiedkundige informatie, maar daarnaast ook een fraai verhaal en wat mij betreft graag gelezen.