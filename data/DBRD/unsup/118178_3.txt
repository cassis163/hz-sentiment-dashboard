Even zweven tussen hemel en aarde. Zelf las ik De wijde hemel in het Engels en ik vond het een prachtig boek. Susie Salmon is de hoofdpersoon uit deze novelle. Zij beschrijft, vanuit de hemel, de gebeurtenissen rondom haar dood. Op veertien jarige leeftijd wordt zij op brute wijze vermoord en belandt in de hemel. Van daaruit vertelt zij de gebeurtenissen voorafgaand, tijdens en na de moord op haar, vanuit het perspectief van degenen die achterblijven zoals haar familie en haar vrienden en de politieman die met haar moordzaak is belast.  Ik vind het heel bijzonder hoe wordt beschreven welke impact een dergelijke moord op het gezin, de vriendenkring en zelfs de hele dorpsgemeenschap heeft. Vooral de rol van Susies broertje vind ik prachtig. Hij sluit zich helemaal in zichzelf op en verzint een imaginair zusje met wie hij dagelijks speelt zoals hij altijd al met Susie deed. Ook Ruthie, de vriendin van Susie speelt een bijzondere, soms wel wat ongeloofwaardige rol in het hele verhaal. Haar vader is, zoals ik denk dat mijn vader zou zijn als mij zoiets dergelijks was overkomen. Mooi in woordbeeld gebracht, zijn verdriet.

Naast de beschrijving van het leven in de nabije leefwereld van Susie, gaat het verhaal ook in op haar positie in de andere wereld na haar dood. De wijze waarop invulling wordt gegeven aan het begrip hemel in deze vind ik persoonlijk origineel en boeiend. Door het hele verhaal heen speelt de speurtocht naar de dader van de moordpartij en de wijze waarop hij steeds weer weg lijkt te kunnen komen met alle moorden die hij reeds op zijn geweten heeft.

Ik vind het boek een echte aanrader, ondanks de ongeloofwaardige wending die het verhaal aan het einde even krijgt. Dit heeft voor mij echter geen afbreuk gedaan aan de totaliteit van het boek, dus dat stukje vergeet ik voor het gemak maar even.