De schrijfstijl van Christine is heel beschrijvend en rustig opgebouwd. Het boek bestaat uit afwisselend korte en langere hoofdstukken. Leuk is ook dat er wordt teruggegrepen naar gebeurtenissen in het eerste boek. Het is, zeker in het begin geen flitsend politieverhaal. De personages die meespelen in het verhaal zijn echte mensen met een job en een privéleven. Ook de omgeving waar het verhaal zich afspeelt, Corvallis in Oregon USA is haarfijn beschreven in het boek. Net alsof Christine daar dagelijks rondwandelt. Dit getuigt toch van een enorm gedreven schrijfster.
Het hoofdpersonage Tim Sackley is een man die onmiddellijk je sympathie wegdraagt. Je komt heel wat te weten over zijn verleden en zijn privé. Het is mooi om te zien hoe hij ontwikkelt in het verhaal, gevoelens waar hij mee worstelt, beslissingen die hij moet nemen. Een man van vlees en bloed.
Ook het personage van de dader kan je tot op zekere hoogte begrijpen als lezer. Een schrijnend verhaal waar je in meeleeft.
Het plot zelf is heel gestadig opgebouwd. Het begint met een moord, daarna nog ééntje die ze in verband proberen te brengen met mekaar. Toevallig worden deze moorden dan in verband gebracht met twee andere moorden een heel eind verder. Het hele onderzoek wordt beschreven zoals het echt zou kunnen verlopen. Het verhaal flitst niet van hier naar ginder maar volgt de gebeurtenissen nauwkeurig op.
Langzaamaan beginnen de puzzelstukjes in mekaar te vallen en ga je als lezer in een bepaalde richting meedenken. Dan wordt het duidelijk dat we met een totaal geschift psychopaat te doen hebben. Het boek wordt nu zeer spannend en gaat razendsnel. Uiteindelijk schrok ik op tien bladzijden van het einde geweldig van de wending. Ik zat op het puntje van mijn stoel. Ik heb het boek zeer graag gelezen en kijk uit naar deel drie.