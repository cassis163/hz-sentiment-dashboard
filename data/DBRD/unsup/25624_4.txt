Voormalig advocaat Graham Brown is bezig met een bliksemcarrière. Zijn debuut Zwarte regen is destijds met wisselend succes ontvangen maar was wel de aanleiding tot enkele onverwachte stappen in zijn nog jonge auteursloopbaan. In mei van dit jaar is in Amerika het nieuwste avontuur The Storm verschenen, in de Kurt Austin-reeks (NUMA-Files), een coproductie met de grote Clive Cussler. Nederlandse en Vlaamse lezers kunnen nu genieten van het tweede avontuur van Danielle Laidlaw en voormalig CIA-agent Hawker in Zwarte zon. En net zoals in zijn debuut, is de Mayamythologie nu ook weer de basis voor het verhaal.
In een actievolle proloog vergaat in het ijskoude poolzeewater rond Siberië een Russisch schip door een noodlottige navigatiefout. Alexander Petrov en de 12-jarige Joeri zijn de enigen die weten te ontsnappen aan het vernietigende pakijs en de rondzwemmende haaien.
Aan de andere kant van de wereld worden NRI-onderzoekster Danielle Laidlaw en professor Michael McCarter in een hinderlaag gelokt en door de Chinese miljardair Chen Li Kang overmeesterd. Zij waren op zoek naar een plek die in een Mayalegende 'De Spiegel' genoemd wordt. McCarter weet nog juist op tijd een signaal te geven naar de NRI-directeur Arnold Moore.
In Congo mobiliseert Moore de voormalig CIA-agent Hawker, hij krijgt de taak beide NRI-medewerkers te bevrijden. Inmiddels is Ivan Saravitsj namens de Russische regering belast met de opsporing van de verdwenen Joeri.
Tijdens hun gevangenschap krijgen Danielle en de professor meer informatie over de betekenis van de vier stenen en de doemdagprofetie van de Mayas op 21-12-2012. Hiermee wordt het beeld voor hun missie glashelder. Na hun bevrijding vatten ze, ondersteund door Hawker en met Joeri, een schier onmogelijke taak aan: de wereld behoeden voor de ramp die door de Mayas eeuwen geleden voorspeld werd.
Liefhebbers van avonturenthrillers mogen de Mayas eeuwig dankbaar zijn: hun nalatenschap vol mystiek en wijsheid was al vaker een onuitputtelijke bron van inspiratie voor menig thrillerauteur. Anders dan Zwarte regen is Zwarte zon een verhaal vol actie, gevaar en verrassende wendingen waarbij meerdere partijen, vanuit hun eigen belangen, elkaar najagen. Met, op het juiste moment, rustpunten waar wat dieper in wordt gegaan op de Maya dynastie en bijvoorbeeld de meerdimensionale theorie. Maar steeds in juiste proporties.
Bijzonder interessant beschreven en naadloos passend in het geheel zijn de ontwikkelingen voor de moeizaam balancerende wereldvrede tussen de drie grootmachten China, Rusland en Amerika, waarbij alle onderwerpen flink beladen zijn met psychologie en spanning. Graham Brown lijkt zelfs geen enkele moeite te hebben om een duikavontuur en een landing met een vliegtuigje op een meertje vol spanning te beschrijven.
Dit alles maakt Zwarte zon tot wat het is: spannend, afwisselend, interessant, verrassend, soms romantisch en toewerkend naar een einde dat voor de auteur alle deuren openhoudt voor een vervolg in deze avonturenreeks.