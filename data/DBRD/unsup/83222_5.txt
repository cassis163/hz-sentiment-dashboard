Een kind met een moeder siert de voorkant van dit prachtige prentenboek Mama. Meteen gaan mijn gedachten naar mijn eigen moeder. Een moeder die voor mij klaar staat, hulp biedt en mij troost. Zij is mijn steun en toe verlaat, mijn vriendin.
Zo zijn er nog heel veel mama’s. Mama’s wonen overal en allemaal hebben ze minimaal een kind. Het is een naam die liefde uitdrukt, zachtheid uitstraalt, een band aangeeft maar ook een gemis kan zijn.
Quentin Gréban heeft moeders getekend. Het zijn verschillende moeders die allemaal een gevoel uitstralen. Het zijn kleurrijke moeders, vrouwen met een geschiedenis en verwachtingen. Hélène Delforge heeft prachtige teksten bij deze moeders geschreven. Verhalen die een boodschap vertellen, een gevoel weergeven, die een troost zijn of blijdschap uitstralen. Verhalen die je blijft lezen en waar je gedachten bij krijgt. Het zijn allemaal verhalen die zorgen dat je Mama niet vergeet en dit prentenboek een mooi plaatsje geeft in je boekenkast.