Karin Slaughter (1971) heeft eigenlijk geen introductie nodig. Wie kent haar niet?! Zij is één van de grootste bestselling auteurs uit Amerika, al sinds vele jaren. De Grant County-reeks, ook wel bekend als de Sara Linton-reeks heeft nu een vervolg gekregen met Stille Zonde.

In Stille zonde is Will Trent bezig met een undercoveroperatie. Hij is op zoek naar een drugsdealer die steeds meer invloed krijgt in de omgeving en voor veel onrust zorgt. Dit onderzoek brengt een aantal risicos met zich mee en Will moet diep gaan. Hij wil Sara Linton, zijn vriendin, niet in gevaar brengen en vertelt haar daarom niet de waarheid. Sara op haar beurt krijgt te maken met een poging tot moord op haar stiefzoon Jared, de man van Lena. Sara houdt Lena verantwoordelijk voor de dood van haar eigen man jaren geleden en weet zeker dat Lena ook schuld heeft aan de mislukte moordaanslag op Jared. Lena was erbij terwijl haar man werd neergeschoten en heeft voor haar eigen leven en voor dat van Jared tot het uiterste moeten vechten. Interne zaken bemoeit zich ondertussen met een inval die eerder plaats heeft gevonden, waarbij Lena en haar collegas betrokken waren. De paden van Will, Lena en Sara kruizen elkaar al snel, want alle zaken blijken met elkaar te maken te hebben. Lukt het ze om ongeschonden uit de strijd te komen?

In Stille zonde komen alle bekende personages weer voorbij. In dit verhaal vindt een mooie verdieping plaats wat betreft de personages. Sara, Will en Lena zijn op hun kwetsbaarst en Karin Slaughter weet heel mooi hun persoonlijke ontwikkeling te beschrijven. Met dit boek zit je niet op het puntje van je stoel van de spanning, maar leef je wel tot het uiterste mee met de situaties waarin Sara, Will en Lena zijn beland. Ze worstelen met hun gevoelens, emoties en keuzes. Inmiddels kennen we deze personages door en door en daardoor is het voor de lezer leuk om te proberen in te schatten welke kant het verhaal op gaat.
In Stille zonde wordt de lezer af en toe terug in de tijd meegenomen. Op die manier wordt langzaam duidelijk wat er tijdens de inval in het drugshol is gebeurd met Lena en haar collegas. Ze hebben daar iets gevonden wat het hele team schokt. Karin Slaughter zorgt voor een perfecte plotopbouw.
In Stille zonde lezen we over een verbitterde Sara, die Lena niet kan luchten of zien en het verschrikkelijk vindt dat hun paden elkaar weer kruizen. Will en Sara krijgen te maken met een verwijdering in hun relatie. Ze houden ontzetten veel van elkaar, maar durven niet eerlijk te zijn en groeien uit elkaar door gebrek aan communicatie. Stille zonde is een ijzersterk psychologisch verhaal!


Eindoordeel ****
Plot *****
Spanning ****
Leesplezier *****
Schrijfstijl ****
Originaliteit ****
Psychologie ****