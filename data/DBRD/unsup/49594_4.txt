‘Het negende gebod’ is mijn eerste kennismaking met het werk van Chris Houtman.
Een professor wordt vermoord, een authentieke Plinius Codex wordt te koop aangeboden. Wat volgt: Esther Van Baerle, scenarioschrijfster, theologe, geschiedkundige en heldin van dienst neemt de lezer met zich mee op sleeptouw op een heuse omzwerving doorheen Europa terwijl zij zich voor de volle 100% geeft om een groots filmproject te realiseren dat “heel wat christenen tegen de schenen zal schoppen”, daarbij op de hielen gezeten door leden vertegenwoordigers van christelijke bewegingen en de Room-Katholieke Kerk die de ‘waarheid’ graag toegedekt laten.
Aan de lezer om te ontdekken hoe alles uiteindelijk uitpakt.
De personages zijn levensecht en eerlijk neergezet, met zowel hun sterke als hun zwakke kantjes.
Girlpower van begin tot eind! Terwijl de auteur toch een man is! Esther en Maria Van Magdala zijn sterke vrouwen met een missie die de problemen niet uit de weg gaan. De mannelijke personages moeten het met veel minder eer stellen.
De auteur toont zich op cultureel vlak van alle markten thuis:titels van films, namen van bekende personen uit de film- en politieke wereld, teksten uit de vroeg-christelijke oudheid, Skype, Facebook, Netflix, de #MeToo-beweging, Femen, ... ze passeren allemaal de revue.
Qua taalgebruik schakelt Houtman regelmatig één of twee niveautjes hoger:woorden als ‘misogynie’, ‘eschatologische’ dimensie, ‘fiducie’, ‘echec’, het zijn geen rariteiten.
Als Belgische lezer vind ik de typisch Hollandse uitdrukkingen als daar zijn: ‘de kuierlatten nemen’, ‘wandelen op zijn dooie akkertje’, ‘een broodje bal uit eigen keuken’, ‘zeperd’, ‘gotspe’, ...apart.
Door regelmatig te verwijzen naar bestaande, bekende figuren, wil Houtman een graad van waarheid aan het verhaal meegeven. Waarheid en/of fake news is dan ook de rode draad doorheen het verhaal. Van de christelijke oudheid tot op heden is ‘waarheid’ vooral dat waarvan je zelf gediend bent. Voeg hier religieus fanatisme, fascisme en extremisme aan toe en je hebt de ingrediënten voor dit boek.
En ... oh ja ... Houtman is mijns inziens geen fan van Trump!
Bedankt Hebban dat ik dit boek mee mocht buzzen en lezen.
Ik geef het boek 3 1/2, afgerond 4 sterren.