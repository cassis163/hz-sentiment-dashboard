Op een dag ligt er een pakketje met cassette tapes bij Clay op de stoep. Hannah, de persoon die de tapes ingesproken heeft, heeft een aantal weken daarvoor zelfmoord gepleegd. Hannah had dertien redenen om zelfmoord te plegen, elke reden staat voor een persoon in haar leven die voor het zogenaamde sneeuwbaleffect heeft gezorgd. Maar waarom staat Clay op de tapes?

Dit boek staat al jaren op mijn lijst met boeken dit ik ooit nog wil lezen. Helaas had 13 reasons why nog niet zo’n hoge prioriteit. Tot de serie werd verfilmd en verscheen op Netflix. Ik schafte het boek een tijdje geleden aan en begon met lezen, tot halverwege.

Ik ben gestopt omdat het toen naar mijn idee wat eentoniger werd. Er gebeurde iets minder en ik had er tot op dat moment meer van verwacht. Om te voorkomen dat ik in een eventuele leesdip zou gaan raken, ben ik gestopt en heb ik een ander boek gepakt. Achteraf gezien had ik best door kunnen lezen, want het boek krijgt opeens zo’n vaart dat je het uit wílt lezen.

Clay, de hoofdpersoon in het boek, ontvangt op een dag cassettebandjes in een schoenendoos. 13 kantjes met redenen waarom Hannah Baker zelfmoord heeft gepleegd. Clay is bang en nieuwsgierig tegelijk. Voor zover hij weet, heeft hij er niets mee te maken. Maar waarom staat hij dan toch op een van de bandjes?

De tekst is geschreven in zwart en blauw. De blauwe tekst is de tekst die Hannah heeft ingesproken. Dit was in het begin even wennen omdat je er even in moest komen, onthouden dat zij dit zegt. Maar al gauw is het erg fijn en naar mijn idee had het verhaal ook niet beter vertelt kunnen worden dan op deze manier.

Hoe verder het verhaal gaat, hoe erger sommige gebeurtenissen worden. Dingen die in het echte leven ook gebeuren zoals verliefdheid, ongewenste intimidatie, je ontzettend alleen voelen en natuurlijk zelfmoord komen aan bod. Het boek zette me wel aan het denken: dit zijn de dingen die in de wereld gebeuren. Dit zijn de dingen waar zo veel kinderen/tieners mee te maken hebben! (En wat natuurlijk echt verschrikkelijk is)

13 reasons why is een boek dat je aan het lachen maakt, je op het puntje van je stoel laat zitten maar je ook laat huilen. 13 reasons why is een boek dat prachtig is geschreven, waar goed over is nagedacht en wat ik zeker eerder had willen lezen!