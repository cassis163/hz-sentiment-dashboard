De cover en titel impliceren meteen dat ‘Zomerliefde’ een passende roman is voor de zomer(vakantie). Van de zon genieten met dit positieve boek erbij. Helaas geeft de ondertitel mijns inziens al veel van het einde weg, iets wat niet nodig is.

Waar het begin nog vol verwachting vlot leest, zakt het verhaal al vrij snel naar de laagste versnelling. Het verhaal verloopt traag en in de laatste 70 bladzijdes gebeurt er meer dan in het hele deel ervoor. Nu zijn het vooral je eigen verwachtingen die hierin voor een teleurstelling kunnen zorgen aangezien het boek noch de schrijfster pretendeert een zogenoemde page-turner te zijn. Helaas had ik iets meer gebeurtenissen verwacht waardoor ik het verhaal te traag vond.

De personages zijn fijn, wat erg passend is voor een feelgoodroman. Er komen nauwelijks vervelende mensen in het boek voor en zelfs die ene gemene heks blijkt toch nog een andere kant te hebben. Erica James lijkt toch enige spanning hebben willen toevoegen door het duistere verleden van Mark, de thrillerschrijver, te onthullen, een schandaal uit de pers naar het eiland te laten komen en een stalker in het verhaal te verweven. Helaas worden veel onderwerpen, bijvoorbeeld het schandaal en de stalker, enkel lichtjes aangestipt. Hierdoor worden deze gebeurtenissen gemiste kansen die niet de spanning brengen die deze roman goed kan gebruiken. Vele dingen die hadden kunnen gebeuren blijven onbeantwoord in de lucht hangen en dat is jammer. Alsof James na een keuze voor een verhaallijn toch weer terugkrabbelde.
Niettemin kabbelt het verhaal voort en is het zeker een zomerse feelgood waarmee je prima je tijd doorkomt aan het strand of op de camping.