Roslund & Hellström zijn toch wel een topteam. 3 minuten is het vervolg op Drie seconden, niet dat ik daar nog veel van wist, het was al te lang geleden. Maar het was een super spannend en intrigerend boek.
De auteurs verweven steeds een maatschappelijk relevant thema in hun verhaal en net zoals in Drie seconden gaat het hier over een infiltrant. Maar ze gaan hier nog een stap verder. Het verhaal speelt zich voornamelijk af in Colombia en ze doen de werking van de drugskartels uit de doeken. In de jungle liggen goed verborgen de cocina's, letterlijk vertaald de keukens. Hier zijn het drugslabs, de drugs worden hier klaargemaakt, een speciale vorm van kokkerellen toch wel. Er is daar een hiërarchische structuur, niet ongewoon in het bedrijfsleven maar hier wel heel erg doorgedreven. Ontvoeringen komen aan bod, innen van gelden, martelingen, kortom een heel volledig beeld van wat er allemaal omgaat bij het fabriceren van drugs.
En dan is er nog de andere kant, de bestrijding van drugs, de Amerikaanse overheid met zijn verschillende diensten en de mensen in het veld, de politie en de infiltranten. Het was heel erg interessant om de werking te lezen, hoe ze dingen aanpakken en hoe alles dan ook nog eens politieke consequenties heeft en erdoor bepaald wordt.
En dit alles gegoten in een spannend verhaal. Het is zo'n boek dat je in no time uit hebt en dat nog nazindert eenmaal dicht geslagen. Het enige spijtige is dan dat het uit is. Wat je eventueel wel kan zeggen is dat de geloofwaardigheid soms in het gedrang komt, de manier waarop de held alles net op het nippertje overleeft, doet heel erg Amerikaans en filmisch aan. En toch overschrijden ze de grens niet, in mijn beleving toch niet. 3 minuten is een boek volledig naar mijn hart!