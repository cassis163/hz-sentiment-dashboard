Op het einde van de negentiende eeuw groeien Driek en zijn oudere zus Adèle op op een Limburgse boerderij, waar hun hardvochtige vader Achiel regeert. Wanneer Driek vijf jaar is, komt zijn moeder, Leonie, om het leven. Haar dood is taboe, maar Driek groeit verder op met het geloof dat haar dood veroorzaakt werd door een Duitse seizoensarbeider die met de oogst kwam helpen. Na haar dood probeert Adèle haar broertje zo goed als mogelijk tegen de harde hand van vader te beschermen, maar enkele jaren later verdwijnt zij. Ook hier lijkt een Duitse plukker de hand in te hebben.

Twintig jaar na de dood van zijn moeder, aan de vooravond van wereldoorlog I, is de haat bij Driek tegenover Duitsers dan ook groot. Driek runt samen met zijn vader de boerderij, en is onder diens invloed net zo wreedaardig geworden als hij. De boerderij levert niet meer genoeg op en vader en zoon komen in financiële moeilijkheden, waardoor ze zich gedwongen zien met Duitsers zaken te doen. Opnieuw komen er Duitse plukkers naar de boerderij, en Achiel herkent een van hen als de veroorzaker van Leonie’s dood. Driek zint op wraak, en bekwaamt zich in het scherpschieten, in de hoop deze Duitser te kunnen terugpakken. Omdat hij beseft dat deze daad zichzelf in de problemen zou brengen, laat hij zijn plan varen.
Wanneer echter de eerste wereldoorlog losbreekt, ziet Driek zijn kans om toch zijn wraak te vervullen en meldt hij zich vrijwillig aan bij het leger. Voor elke maand die hij zonder zijn moeder is opgegroeid, wil hij één Duitser doden: 252 in totaal.

Als scherpschutter kan Driek steeds meer streepjes zetten voor elke dode die hij maakt, maar naarmate de oorlog zich steeds meer van zijn wrede kant laat zien ,komt het besef dat deze Duitsers ook maar jongens zijn die van hun leven op de boerderij zijn weggerukt, en die geen schuld hebben aan de dood van zijn moeder.

Thuis op de boerderij heeft Achiel intussen een beroerte gehad, waardoor hij half verlamd is. Willi, de vrouw waarmee Driek hoopt te trouwen, trekt in op de boerderij om voor Achiel te zorgen. Daar doet zij een ontdekking over Adèle, die via post Driek in de loopgraven bereikt, en waardoor alles verandert.

Door jouw ogen is een boek over wraak, en waartoe wraaklust mensen kan drijven. Reeds van bij het begin kom je de ware toedracht te weten over de dood van Leonie en de verdwijning van Adèle, maar toch weet Hans Fiers door een vlotte schrijfstijl en verschillende tijdsperspectieven de lezer geboeid te houden van begin tot eind. Zal Driek zijn wraak krijgen?