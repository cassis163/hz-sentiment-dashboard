Majoor Rosalie door Timotheé De Fombelle met illustraties door Isabelle Arsenault

De cover van dit boek is hartverscheurend mooi. Ik moést dit boek gewoon hebben.
Het knappe is dat het boek net zo mooi is als de cover, en dat op een zelfde manier. De tekeningen zijn grotendeels in grijs- en bruintinten, opgefleurd door rood-oranje zoals Rosalie’s haarkleur. Dit kleurenpalet verbeeldt ook het verhaal, het verhaal van de vijfjarige Rosalie die een geheime missie heeft.

Het is 1917, Rosalie’s vader vecht aan het front en haar moeder werkt in de fabriek. De meester is zo vriendelijk om haar achteraan de klas te laten zitten terwijl hij les geeft aan de oudere kinderen. Daar werkt Rosalie in alle stilte aan haar geheim. Want ze is de positieve verhalen en de opgefleurde brieven van haar vader die moeder voorleest beu.

Majoor Rosalie is hartverscheurend mooi én triest. Het geeft je hoop en moed én goesting om te leven. Maar het laat je ook achter met een barst in je hart en tranen op je wangen.

Een boek voor grote én kleine kinderen. Om samen te lezen, voor te lezen of gewoon als geschenkje voor jou alleen. Majoor Rosalie is een boek dat je bijblijft…