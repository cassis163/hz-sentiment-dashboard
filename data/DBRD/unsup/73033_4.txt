Het Verloren Symbool is weer een prachtig verhaal dat vol zit met te ontcijferen codes, raadsels en symbolen. Wie kan daarvoor beter ingezet worden dan good old Robert Langdon.

Robert Langdon wordt in het begin van het boek door de 'assistent' van zijn goede vriend Peter Solomon naar de VS gelokt om in Washington een lezing te houden. Direct wordt hem verzocht het (mysterieuze) doosje dat hij een tijd geleden van Peter gekregen heeft mee te nemen. Als Robert Langdon op de plaats van bestemming aankomt wordt hem al snel duidelijk dat er iets niet klopt. De zaal die vol zou moeten zitten met mensen is nagenoeg leeg. Als hem de afgehakte arm van zijn vriend Peter Solomon toegegooid wordt weet hij dat het echt fout zit.

Wat te doen? Hij zoekt contact met de zus van Peter Solomon en komt tevens in contact met Sato, de directeur van de CIA. De jacht op Mal'akh is geopend en daarnaast direct de grote speurtocht naar de plaats waarnaar de tatouage op de arm van Peter Salomon verwijst maar die volgens Robert Langdon niet bestaat. Lukt het dit drietal de geheimen (op tijd) te ontrafelen die al eeuwen voor een ieder verborgen liggen? En wat zit er in dat mysterieuze doosje?

Prachtig hoe Dan Brown ook in dit boek je weer op het puntje van je stoel laat zitten. Het verhaal zorgt er wederom voor dat je al direct met grote vragen komt te zitten en het boek haast niet weg kunt leggen voordat je daar antwoord op hebt.
Het boek is extra leuk, en dat is eigenlijk net als in de Da Vinci Code, voor diegenen die in Washington geweest zijn. Dan wordt het verhaal namelijk nog herkenbaarder. Al met al een fantastisch boek.