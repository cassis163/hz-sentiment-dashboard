Michael Chabon is een favoriete schrijver van me geworden. Na de twee uitstekende boeken ‘The Yiddish Policemen’s Union’ en ‘De wonderbaarlijke avonturen van Kavalier & Clay’, las ik deze verhalenbundel van hem en ik werd meer dan uitstekend vermaakt.

Aangezien ik ooit een zeer matige bundel heb gelezen met naar verluid ‘de beste Amerikaanse korte verhalen’, begon ik een beetje wantrouwend aan het boek, maar dat werd al snel weggenomen. Ook in zijn korte verhalen zet Chabon zijn personages fantastisch goed neer, met een soepel en sierlijk taalgebruik, vaak zeer vindingrijke metaforen en met verrassend veel humor. En in sommige verhalen wist hij me ook nog eens te verrassen met een goed plot, iets waar die andere Amerikaanse korte verhalen geheel van verstoken leken.

Hiermee is dit boek een absolute aanrader en ook een uitstekende manier om, als je nog niet bekend bent met de grote schrijver die Michael Chabon is, voor een eerste keer met hem kennis te maken.