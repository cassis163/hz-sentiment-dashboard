Drie lichamen worden gewikkeld in tape gevonden midden in het drukke Berlijn. Emma Carrow, een profiler in dienst van de duitse politie krijgt met deze zaak te maken. Hoe kan het dat de drie doden door niemand zijn opgemerkt en waarom zijn ze volledig ingewikkeld in tape? Negendoder is het eerste boek van Ule Hansen dat verschijnt in Nederland. Het is het eerste deel van een serie van drie waarin Emma Carrow waarschijnlijk een grote rol speelt.

Emma Carrow is voor de lezer niet zomaar te vangen. In haar eigen verleden heeft ze iets gruwelijks meegemaakt, wat ze nu nog steeds meeneemt in haar doen en laten. Nog steeds wil ze de zaken van het verleden goed afronden en dat is een erg grote reden waarom ze nu als profiler bij de politie werkt. Ze probeert zich enorm goed in te leven in het doen en laten van seriemoordenaars en gaat hierin erg ver. Ook zou ik Emma niet als een erg sympathiek persoon beschrijven. Ze is geen fijne collega en ook niet echt een fijn familielid. Toch blijf je als lezer geboeid over haar lezen, wat drijft haar tot haar acties en zal ze erachter komen wie er achter de drie moorden zit?

Het boek neemt je verder mee Berlijn in en samen met de hoofdrolspeelster van dit boek ga je op zoek naar de donkere plekjes die Berlijn ook heeft. Toen ik aan het lezen was, vond ik dat Emma Carrow wel wat overeenkomsten had met Clarice Sterling ( de briljante rol van Jodie Foster ) uit Silence of the lambs. Het verschil is dat Clarice echt tegenover een seriemoordenaar zit (Hannibal Lecter) en dat Emma zich vooral probeert in te leven in de seriemoordenaar.

Het zou me niet verbazen als deze trilogie uiteindelijk wordt verfilmd, want het verhaal biedt veel mogelijkheden daartoe. Dus mocht je in deze herfst lekker met een spannend en soms gruwelijke boek voor de open haard willen gaan zitten: denk dan eens aan negendoder.