Het ‘big playen’ klinkt veel Nederlanders wellicht wat aanstellerig in de oren. De uitspraak ligt ook wel erg ver van: ‘Doe maar normaal, dan doe je al gek genoeg’. Is het alleen niet reuze spannend, ook al leef je in het land van de ‘semi-nuchteren’, om eens uit je comfortzone te stappen? ‘Baadt het niet, dan schaadt het niet.’

Heb jij stiekem allemaal goede ideeën, maar voel je je geremd om in actie te komen en vind je het niet erg om jezelf af en toe eens in het hokje ‘vrouw’ te plaatsen?  Dan is Playing Big vast een leuk zelfhulpboek voor jou.

Tara Mohr, coach en schrijfster, schreef Playing Big, A practical guide for brilliant woman like you in 2014 voor vrouwen die graag meer willen halen uit hun carrière of hun leven. Ze coachte vrouwen en ontdekte dat velen van hen ontzettend veel talent en goede ideeën hadden, maar niet wisten hoe ze het beste in actie konden komen. Zoals op de achterkant van het boek staat: ‘They felt that they were "playing small"  in their lives and careers and wanted to "play bigger", but didn’t know how’. Mohr voelde zich door haar ervaring geroepen om dit praktische boek te schrijven.

Mohr is er in geslaagd om een prettig leesbaar, populair psychologisch boek te schrijven boordevol tips en inzichten. Met als doel: ervoor zorgen dat vrouwen hun potentie nog veel meer waarmaken. Misschien dat sommige ideeën over vrouw-zijn en carrière wat generaliserend overkomen, maar de meeste onderwerpen die Mohr aansnijdt zijn heel herkenbaar. Ieder hoofdstuk in Playing Big heeft een eigen thema, van krachtig communiceren tot het aan de slag gaan met je innerlijke criticus. De hoofdstukken bevatten praktische tips en sluiten allen af met ‘journaling questions’. Als je serieus met het boek aan de slag wilt en er iets van wilt leren, schaf dan een mooi boekje aan en beantwoord de vragen aan het einde van het boek.

Mohr combineert wat meer zweverige met hele nuchtere oefeningen. Zo is er de ‘inner mentor’-visualisatie waarin je een toekomstige versie van jezelf ontmoet. Via de website van Mohr is de visualisatie-oefening te downloaden. Als je voor de oefening openstaat dan kan deze heel verrassend uitpakken.

Playing Big roept vrouwen ook op om hun maatschappelijke verantwoordelijkheid te nemen door het volgen van hun dromen. Ze schrijft dat we op een grensgebied zitten wat betreft emancipatie: er is al veel veranderd, maar we zijn er nog lang niet. Een vrouwelijk geluid mag nog veel meer gehoord worden. Al is het maar zodat dit geluid in de toekomstige samenleving van onze kinderen meer aanwezig is. Hiermee krijgt dit boek een wat meer maatschappelijke toon, naast dat het een zelfhulpboek is, gericht op ontwikkeling.

Een kleine kanttekening: De Engelse vertaling is beter leesbaar dan de Nederlandse. Zo leest: ‘inner critic’ toch net wat prettiger dan ‘innerlijke rechter’ en klinkt  ‘Playing Big’ en meer pakkend dan ‘het groot spelen’. De Engelstalige en oorspronkelijke vertaling is gelukkig nog volop verkrijgbaar en zeker de moeite waard, omdat het een leuk interactief en positief zelfhulpboek is met waardevolle inzichten. Een gids om af en toe weer eens in te bladeren.