Ik ‘ken’ Dagmar al een paar jaar, door het bloggen, en ik weet dat ze een mooi en heel positief mens is. Het verbaasde me dus niets dat ze met een boek over positiviteit kwam! Het past echt bij haar om mensen te willen motiveren en enthousiasmeren. De cover van dit boek straalt al wat uit vind ik, het sprak me meteen aan.

Ik heb dit boek in één avond gelezen, ik zat er echt van te genieten en heb er een hoop uitgehaald. De vormgeving is zeer aantrekkelijk (al had het boek van mij ietsje kleiner qua formaat gemogen, om lekkerder vast te houden) en de inhoud is heel erg fijn en écht Dagmar.

In deze moeizame fase van mijn leven is dit boek precies wat ik nodig heb. Het zit vol positiviteit, motivatie, inspiratie en herkenning. Er staan persoonlijke stukken in, wat het een heel informeel gevoel geeft, alsof je de auteur echt goed kent en waardoor het heel laagdrempelig is. En er staan een aantal opdrachten in die je doen nadenken over wat je werkelijk wilt, wat je dromen zijn, hoe je die gaat realiseren en die je doen denken in oplossingen in plaats van problemen.

Ik was al fan van Dagmar, maar door dit boek heb ik nóg meer bewondering gekregen voor deze duizendpoot en onze Nederlandse Brené Brown