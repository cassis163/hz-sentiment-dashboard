Je waant je in een luxueus leven vol blinkende sieraden, dure wijn, heerlijke diners en de prachtigste kleding in een fonkelend paleis waar aanzien en rijkdom het enige is dat telt. Het bevoorrechte gevoel dat hiermee gepaard gaat wordt echter overschaduwd door de donkere randjes aan iedere bladzijde van dit boek. Snel wordt duidelijk wat er achter deze pracht en praal schuilgaat en welke opofferingen hiervoor gemaakt moeten worden, maar is ontsnappen wel echt mogelijk?  

The Jewel is het eerste deel uit de charmante trilogie genaamd ‘Lone City’, van Amy Ewing. De titel van deze serie verwijst naar het eiland waarop dit fantasierijke verhaal zich afspeelt. Dit boek lijkt wel speciaal geschreven voor liefhebbers van de ‘De Selectie’-serie van Kiera Cass, maar zal ieder andere lezer ook prettig verrassen. Deze zachte en tegelijkertijd afschuwwekkende roman speelt zich namelijk ook in de hoogste kringen van de bevolking af, waar de adel omringd wordt met luxe en rijkdom. De hoofdpersoon van The Jewel, genaamd Violet, komt in dit luxe leven terecht om het voortbestaan van de adel te waarborgen. Als surrogaat is zij verplicht het embryo van de edelen vrouwen te voldragen, waar zij dit zelf niet kunnen. De surrogaten worden als ware babymakers verhandelt en verkocht, kunnen geen eigen beslissingen nemen over hun leven en worden gezien als niets meer dan bezit. Het enige waar Violet zich aan vasthoudt is het weerzien van haar familie als haar de kans wordt aangeboden te ontspannen. Als blijkt dat haar beste vriendin en medesurrogaat in levensgevaar is, is deze keuze opeens niet meer zo makkelijk.  

Ewing komt rustig op gang, waardoor de lezer de aandacht er in het eerste gedeelte nog niet echt bij hoeft te houden. Langzaamaan wordt er meer spanning en romantiek toegevoegd, maar jammer genoeg blijft dit op een laag niveau hangen. Terwijl de kern achter dit verhaal erg boeiend en fantasierijk is, komt het niet helemaal tot zijn recht. Ewing laat hier en daar wat steken vallen in de spanning van het verhaal. Naarmate Violet meer te weten komt over de waarheid achter het surrogaatschap en de geheime acties van de adel, verbetert dit. In het begin van het verhaal is het desalniettemin een voelbaar gemis. Hierdoor lijkt de serie als geheel ook belangrijker dan dit boek als een zelfstandig verhaal.  

De romantiek komt daarnaast enigszins uit de lucht vallen, waardoor de lezer er minder in mee kan gaan dan gehoopt. Ook al biedt de verboden liefde een eenvoudige mogelijkheid om het romantische aspect van dit boek te verdiepen, wordt deze kans niet helemaal benut. Verder lijdt dit gebrek aan opbouw in zowel spanning als romantiek ervoor dat het boek lijkt te bestaan uit een aaneenschakeling van losse gebeurtenissen. Violet lijkt hierdoor te leven van dag tot dag, wat wellicht wel past bij de uitzichtloosheid van haar situatie. De verschillende informatieve flashbacks zijn daarentegen wel feilloos geïntegreerd in de verhaallijn, wat voor een prettige afwisseling zorgt. De geschiedenis en tradities die bij het surrogaatschap komen kijken vormen hierbij het interessantste perspectief van The Jewel. De mooie fantasie van ∫ over dit fenomeen is helaas wel gebrekkig tot leven gebracht. Een aanzienlijke misser.