Dit is een boek voor kinderen vanaf 10 jaar, het is een kinderthriller/fantasy. Voor mij de eerste keer dat ik zo’n soort boek lees en tevens de eerste keer dat ik een boek van deze schrijver lees.
Het gaat over Inge en de tweelingzusjes Esmee en Zoë. Ze gaan op een mooie zomeravond bij hun vriendin Kim logeren die op een boerderij woont. Ineens zien ze midden in de nacht een lichtje op de wind drijven. Ze volgen het lichtje en komen in Poleeria terecht, een wereld met pratende, bontgekleurde boerderijdieren. Je zou denken dat het een vrolijke boel is daar in Poleeria, maar dat is niet zo. Een afschuwelijk monster met de naam Poldergruwel is het land binnengetrokken en heeft de Boer en de Boerin opgesloten in zijn kasteel. Dit kasteel wordt weer beschermd door griezelige geesten.
De meiden besluiten Poleeria te helpen, nu ze er toch zijn. Ze gaan op zoek naar de Poldergruwel, hiervoor moeten ze eerst de Boer en de Boerin bevrijden uit de kerkers. Uiteraard gaat dit niet zonder allerlei obstakels uit de weg te ruimen. Maar ze zijn vastbesloten het mysterie te ontrafelen.
Het verhaal leest vlot, de hoofdstukken zijn kort en in chronologische volgorde. De karakters van de kinderen worden niet uitgebreid beschreven maar dat is ook niet nodig, het is immers een kinderverhaal. Je kan je in elk van hen inleven en voelen wat deze persoon ook voelt en meemaakt. Ook in de pratende dieren kan je je inleven. Ze zijn allemaal grappig.
Het eind is redelijk voorspelbaar maar wel passend bij het verhaal. Zeker voor de doelgroep, die het een mooi eind zal vinden.
Het boek is spannend, avontuurlijk en zit vol met humor en een vleugje horror. Het leert je dat je nooit moet opgeven en dat je door samen te werken een heel eind komt.