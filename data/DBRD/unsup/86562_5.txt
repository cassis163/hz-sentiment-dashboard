Joine Toiber is huwelijks makelaar en is één van de vele personages die langs komen in Een simpel verhaal van S.Y. Agnon. Joine Toiber was eerst in opleiding voor Rabbi, totdat hij een aardrijkskunde boek In handen kreeg en zich verbaasde over hoe groot de wereld wel niet was. Hij stopte met zijn opleiding en werd uiteindelijk huwelijksmakelaar in het joodse wereldje.

“Nooit zei hij 'kijk eens naar dat meisje en trouw ermee', maar hij liet hier een woordje vallen, slikte er daar een in en het gebeurde als vanzelf.”

Een simpel verhaal begint met het overlijden van de ouders van Bloeme Nacht. Ze wordt dienstmeisje bij haar oom en tante die een goedlopende winkel in het dorp hebben. Ze hebben één zoon Hirsjl. Hirsjl wordt verliefd op Bloeme. Zijn ouders, met name zijn moeder, ziet de bui al hangen dat haar zoon met een arm meisje trouwt. Zij schakelt Toiber in en arrangeert een huwelijk met Mina, een dochter van een rijke boer. Hirsjl kan Bloeme niet vergeten en het huwelijk lijkt dan ook gedoemd te mislukken…

In Een simpel verhaal doet Agnon het voorkomen alsof het verhaal zichzelf heeft geschreven en hij alleen maar de wetten van de logica hoefde te volgen. De ene actie ontlokt als vanzelf een reactie en het kon niet anders dan dat er dit op volgde etc.
Geschreven met heel veel humor, ironie en wat cynisme geeft het boek een beeld van het joodse leven begin vorige eeuw in Galicië (het huidige Oekraïne), waar het zionisme en het socialisme actueel zijn. Met af en toe Bijbels aandoende vergelijkingen.

Agnon werd geboren in dit Galicië in 1888 en was daarmee een tijdgenoot van twee andere joodse schrijvers, ook geboren in dezelfde streek: Bruno Schulz en Joseph Roth . In 1906 emigreerde hij naar het toenmalige Palestina. Hij schreef in het Hebreeuws en ontving de Nobelprijs.

Een schitterend boek vond ik het. Kan ik het iedereen aanraden te lezen? Ik geloof het wel. Enige Bijbelkennis en een klein beetje van het joodse leven zullen absoluut een pré zijn, maar zonder die kennis zal het ook wel gaan. Dit boek werd pas in 2017 vertaald in het Nederlands, ik hoop dat er nog meer vertalingen van zijn werk op stapel staan.

"Borech Meier kon met iedereen goed opschieten, zeker met hen die geboren waren om hem tot voordeel te zijn"