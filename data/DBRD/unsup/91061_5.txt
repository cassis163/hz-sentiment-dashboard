Ontworteld gaat over Agnieszka. Ze is de dochter van een houthakker en woont in een vallei. In de buurt van het dorp is een woud. Dit woud is kwaadaardig en probeert langzaamaan steeds meer terrein te winnen. In een toren woont een tovenaar die elke 10 jaar een meisje kiest en meeneemt naar zijn toren. Wanneer zij terugkomt wil het meisje niet meer in de vallei wonen en trekt ze weg. De 10 jaar zijn alweer bijna verstreken en nu zal de tovenaar weer een nieuw meisje kiezen. Iedereen verwacht dat de beste vriendin van Agnieszka zal worden gekozen. Maar is wel zo?
Dit boek is een heerlijk boek om te lezen. Vooral in het begin kon ik niet stoppen met lezen. Er gebeuren veel dingen in het boek. Steeds weer opnieuw gebeurt er iets spannends, waarna het weer even rustig is en de spanning weer toeneemt. Naar mate het einde in zicht komt wordt het steeds spannender. Wel had ik op geven moment een punt dat ik er wat moeilijker doorheen kwam. Op de een of andere manier trok het stuk dat Agnieszka zich in de stad bevond me niet zo.
Agnieszka groeit tijdens het verhaal op een bepaalde manier wel en op een bepaalde manier niet. Ze blijft qua karakter redelijk hetzelfde, maar ik denk wel dat ze volwassener wordt. Dit beseft ze zelf pas aan het eind van het boek.
Het boek zit vol clichés. Toch maakt dat het boek niet minder goed. Het zijn de clichés waar je wel van kunt houden.
Aan het eind blijven er toch nog wel wat vragen. Aan de ene kant is het mooi dat niet alles beantwoord wordt, maar aan de andere kant ben ik toch wel heel nieuwsgierig.
Al met al vond ik het een heerlijk boek om te lezen en om lekker bij weg te dromen.