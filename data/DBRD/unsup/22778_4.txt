Gianna Mercier heeft bij een auto-ongeluk haar moeder verloren, ze was zelf nog erg jong en heeft aan het ongeluk een lelijk litteken in haar gezicht overgehouden. Omdat haar vader niet in de picture was, werd ze in een instelling geplaatst waar ze zwaar gepest wordt om haar gezicht. Ze heeft er een vriendinnetje, Bianca die zichzelf altijd in de nesten werkt. De twee blijven vriendinnen voor het leven.
Wanneer Gianna op een bepaalde dag dan toch in een pleeggezin komt, ze is dan al een tiener, bloeit ze op. Ze leert eindelijk wat een thuis is, wat een liefhebbende moeder is. Haar studieresultaten pieken want ze is erg begaafd. Chemie en wat ze daarmee kan doen om anderen te helpen fascineert haar en ze heeft het idee om gras te zaaien in de woestijn. Als dat lukt zullen andere gewassen ook lukken. Probleem is geld inzamelen voor haar project.
Tot ze een aanbod krijgt van een sjeik die een golfbaan wil aanleggen in de woestijn. Een prestigeproject, maar het geld dat ze daarmee verdient kan ze investeren in haar andere project.
De zoon van de sjeik helpt haar, maar zijn al die mensen wel zo eerlijk en hebben die niet andere belangen voor ogen? Wanneer ze een lijk onder het gras vindt, moet ze weten wat er precies aan de gang is.
Waar ze dan allemaal in terecht komt is ware spionage, thriller, actie, bijna ongeloofwaardig, maar ze maakt het wel allemaal mee.

De taal van Koen Strobbe is weer meesterlijk. De openingszinnen alleen al sleurden me in het verhaal.

"Het was niet de eerste keer dat iemand haar een nieuwe naam gaf.
Haar moeder had haar dertig jaar geleden Gianna gedoopt en haar de familienaam Mercier gegeven. Later heette ze in de instelling 'het beest' en aan de universiteit ging ze als 'blonde ijskoningin' door het leven. De sjeik noemde haar nu dus Janice. "

Met zo'n begin geef je de lezer meteen al heel veel vragen waar die een antwoord op wil hebben.
Gianna is een aangenaam personage met een goed hart maar ze neemt af en toe verkeerde beslissingen, je kan ook zeggen dat ze spontaan is of wat naïef. Haar vriendin Bianca is heel anders, die is slecht, houdt zich met louche zaken bezig, maar ze is er wel altijd voor Gianna wanneer die haar nodig heeft. Zo'n vriendin wil toch iedereen?
Dan is er nog Loic, haar eerste liefde, maar wat is er eigenlijk tussen die twee gebeurd in het verleden?
En wat is de rol van de zoon van de sjeik? Wat is zijn agenda.

Koen Strobbe woont in de Provence en ik weet niet welke wijn hij daar gebrouwen heeft toen hij er wijnboer was, maar er zit duidelijk iets in waarvan hij heel goed kan schrijven, mooie zinnen, op het poëtische af soms.