Unplugged gaat over een 16-jarig meisje dat in een virtuele wereld woont, de Appwereld. Dit is een online versie van de echte wereld, waarin mensen kunnen leven zonder de lasten van een echt lichaam. Deze lichamen bevinden zich zo goed als levenloos in de echte wereld, terwijl hoeders voor hen zorgen en hen beschermen. Het hoofdpersonage, Skye, kijkt ernaar uit om de Appwereld te verlaten en haar dienst als hoeder te doen. Haar moeder en zus hebben haar namelijk ingeplugd in de Appwereld toen ze nog jong was, in de hoop dat ze daar een beter leven zou hebben, en dienst doen is de enige manier waarop Skye hen terug kan zien. Maar wat als de grenzen tussen de echte wereld en Appwereld gesloten worden?

De auteur heeft in dit boek gekozen voor een zeer interessant en vernieuwend onderwerp. Het had zeer veel potentieel, aangezien er al niet veel young adult science fiction te vinden is, maar dit potentieel heeft de auteur niet volledig benut. In de eerste 200 pagina's van het boek gebeurt er zeer weinig wat het verhaal op gang brengt en de aandacht van de lezer trekt. Door de achterflap weet je al dat Skye haar leven gaat riskeren om naar de echte wereld te gaan, maar dit gebeurt echt heel laat in het boek. Daardoor komt de eerste helft van het boek een beetje nutteloos over. Daarin wordt het leven in de Appwereld wel uitgebreid uitgelegd, maar misschien net iets te uitgebreid. Als het verhaal sneller op gang was gekomen, dan was het veel aangenamer geweest om te lezen en moest het laatste deel van het verhaal niet zo haastig verteld worden.

Wat voor mij ook wat storend was in dit verhaal, waren de dialogen. Ze waren zo simpel en voorspelbaar en hadden soms iets nep, waardoor je dacht “Dit zou iemand in het echt nooit zo gezegd hebben”. De beschrijvingen kwamen soms ook vrij onrealistisch over. Soms, als je alles stap voor stap voor je zag, werd er een gebeurtenis beschreven die eigenlijk niet had kunnen gebeuren als je alles wat ervoor gebeurde bekijkt. Alsof de personages ineens op een andere plek zijn dan de beschrijving vertelt.

De personages en de wereld waarin het verhaal zich afspeelt vond ik wel oké. De personages waren niet heel gedetailleerd uitgewerkt, maar je kreeg wel het gevoel dat je wou weten wat er met hen ging gebeuren. De wereld was wat beter uitgewerkt en had ook een heel interessant concept. Alleen jammer dat het verhaal wat er zich in afspeelde niet helemaal de goede opbouw had.

Dit boek krijgt 3 sterren, omdat het een heel interessant concept is met een boeiende wereld en personages, maar het verhaal werd heel traag opgebouwd en de gesprekken en gebeurtenissen waren soms wat ongeloofwaardig. Hopelijk verloopt het volgende deel in deze serie wat vlotter en hopelijk kan ik het meer dan 3 sterren geven wanneer het uitkomt en ik het gelezen heb.