Days of Atonement  is geschreven door het echtpaar Michael Gregorio, waar helaas geen verdere informatie over te vinden is. Jammer, want hun debuut Critique of Criminal Reason  en hun tweede boek Days of Atonement  zijn van grote klasse. Het eerstgenoemde boek besprak ik vorig jaar in Van Overzee deel 4. Ook in dit deel wordt de hoofdrol toebedeeld aan Hanno Stiffeniis, intussen samen met zijn Helena, vader van drie gezonde kinderen. De tijden zijn veranderd; Pruisen zucht onder de Franse bezetting en er is een avondklok ingesteld in Lotingen. Op een koude avond zijn Hanno en Helena te gast op het herfstdiner van graaf Aldebrand Dittersdorf. Daar maken zij, niet geheel tot hun plezier, kennis met enkele Fransen; luitenant Henry Mutiez en kolonel Serge Lavedrine. Men is beleefd naar elkaar maar voorzichtig. Enkele dagen later wordt Hanno midden in de nacht uit zijn bed gehaald door Lavedrine. In een hut in het bos zijn de lichamen gevonden van drie dode jonge kinderen. Lavedrine beweert namelijk dat hij criminoloog is, en heeft Hanno willen uithoren over zijn vroegere contacten met Immanuel Kant. Dit laatste is uitgebreid beschreven in Critique of Criminal Reason. Hanno laat zich met tegenzin meeslepen naar de plaats des onheils, en begint samen met Lavedrine aan het onderzoek. Al snel wordt duidelijk dat de moeder van de kinderen verdwenen is, en de vader ergens in een ver garnizoen zit. Hanno wordt door Lavedrine naar dat garnizoen gezonden om Bruno Gottewald terug te halen. Langzaam maar zeker ontspint zich een indringend verhaal, over politiek en vriendschap, loyaliteit en liefde, moord en doodslag. Als Hanno’s vrouw Helena blijkt een belangrijke getuige te zijn, staat Hanno’s wereld op zijn kop.

De auteurs hebben op knappe wijze politiek, moord en menselijkheid verweven tot een verhaal dat de lezer moeilijk zal kunnen neerleggen. Doorspekt met de rudimentaire beginselen van het criminele onderzoekswerk zoals wij dat kennen, en van veel sfeer voorzien door de natuur van het land. Het is een verhaal waaruit blijkt dat de waarheid niet altijd zo eenvoudig is; laat staan de achtergronden van een zo gruwelijke misdaad als het doden van drie jonge kinderen. Een ‘historische’ misdaadroman, maar eentje met echte spanning, diepte en gevoel. (Door: Jannelies Smit)