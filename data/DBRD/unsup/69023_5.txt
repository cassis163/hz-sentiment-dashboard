Elins keuze is het tweede boek van Gaby Raaijmakers en het is het vervolg op Branna's offer. Wanneer ik me een voorstelling probeer te maken van het keizerrijk Yo-Kin-Har Mazumundo dringt zich ogenblikkelijk de vergelijking aan mij op met het rijk van Egyptische farao's. De keizer met zijn gouden ogen zou gelijk staan aan de goden met wie hij zou spreken. De bevolking is vanwege de oogkleur onderverdeeld in verschillende klassen. Wanneer je met een bepaalde oogkleur bent geboren kun je maar beter het werk verrichten dat bij die klasse past. Degene die daartegenin gaat is zijn leven niet zeker. En dan is er Elin. Ze wordt opgepakt vanwege de kleur van haar ogen. Ze begrijpt er niets van. Dat er iets bijzonders met haar is, merkt ze pas wanneer ze in de hoofdstad komt. Dan komt ze in het paleis en wordt er van haar bijzondere gave gebruik gemaakt.
Branna, de hoofdpersoon uit het eerste boek, heeft een groot offer gebracht door met keizer Memindel te trouwen. En nu krijgt ze alweer met problemen te maken. In het paleis worden geheimen bewaard die niemand weten mag.
De bevolking is niet tevreden met de regels die door de goden zijn opgelegd en die te maken hebben met de kleuren van de ogen. Er komt steeds meer verzet tegen het systeem van de klassen.
En wat gebeurt er in het buurland Lunl√§ss, het land waar Branna vandaan kwam?
Dit boek zit vol met spannende intriges, met verwijt en spijt. Er worden keuzes gemaakt die niet zomaar kunnen worden teruggedraaid.
Dit is een verhaal dat lekker vlot leest. Het gaat over menselijke gedrag, over fouten die gemaakt worden en over wat bepaalde mensen anderen aandoen. Het gaat over liefde en haat, over macht, misbruik van macht en over spijt. De goden spreken niet meer, wanneer zij er niet meer zullen zijn, zal alles anders worden. Of toch niet?
Hoe het afloopt met de keizerlijke familie kan misschien een opzet zijn voor een nieuw vervolg, maar welke keuze Elin maakt, vond ik heel verrassend. Ik zou graag willen weten hoe het met haar afloopt.
Al met al zijn deze twee boeken, Branna's offer en Elins keuze, een aanrader voor liefhebbers van fantasy.