Wat als wraakgevoel alle redelijkheid gaat beheersen en het gevoel niets meer te verliezen hebben alle remmingen wegneemt ? Hoe ver zou je als mens dan gaan, wat zijn hiervan de consequenties en hoe ga je daar dan uiteindelijk mee om ? Het zijn maar enkele vragen die na het lezen van 'Onbezonnen' de kop op steken. Vragen die meteen duidelijk maken dat dit thrillerdebuut van Vera Lundi zich niet zomaar aan de kant laat leggen en ook na het lezen in de gedachten van de lezer blijft rondspoken.

In 'Onbezonnen' maken we kennis met Monica, een vrouw die na de zinloze moord op haar echtgenoot de draad van het leven terug probeert op te pikken. Het gemis is groot, maar de liefde van en voor haar twee dochters houdt Monica op de been. Al zijn de haatgevoelens ten aanzien van de dader nooit echt weggegaan. Acht jaar later gebeurt het onvermijdelijke: één kleine bericht scheurt alle oude wonden open en alle opgekropte haat zet zich om in gevoelens van wraak : de dader moet lijden net zoals zij geleden heeft en alle middelen zijn hiervoor toegestaan ...

Het is bijna niet te geloven dat 'Onbezonnen' het thrillerdebuut is van de mysterieuze Vera Lundi. Veel achtergrondinformatie is over deze schrijfster niet te vinden, maar dat ze in staat is een harde, duistere psychologische thriller te schrijven heeft ze bij deze onmiddellijk bewezen. Geen alledaagse doorsnee thriller, wel eentje die de volle aandacht van de lezer opeist en gaat spelen met diens gedachten en gevoelens. Een thriller die zich niet laat lezen maar eist gelezen te worden.

Op uiterst adequate wijze vertelt Lundi een adembenemend verhaal, waarbij een divers palet aan emoties elkaar in hoog tempo afwisselen. Rust wordt de lezer niet gegund. Door het verhaal te vertellen vanuit het standpunt van zowel Monica als dat van de dader weet Lundi de lezer keer op keer te verbazen en/of op het verkeerde been te zetten om vervolgens, net als je denk het nu wel allemaal gehad te hebben, op de proppen te komen met een zoveelste nieuwe plotwending. De bijhorende beklemmende sfeer en spanning kunnen er enkel wel bij varen.

Dat 'Onbezonnen' een echte aanrader is mag duidelijk zijn. Zelden een psychologische thriller gelezen waarin de duistere kant van de mens en de bijhorende consequenties, op dusdanig doeltreffende manier beschreven is. Het vergt wat van de lezer, maar die krijgt er uiteindelijk veel voor terug.
Beste Vera Lundi, blijf nog maar even lekker je eigen mysterieuze zelf, als dit dergelijke goede thrillers oplevert is het je van harte gegund.