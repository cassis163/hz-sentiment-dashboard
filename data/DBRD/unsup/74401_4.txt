‘Wie de rug toekeert naar zijn gevallen en misvormde soortgenoten, ze harteloos aan hun lot overlaat […] de mensen die hier blind voor zijn, doen onrecht aan de Hemel en de mensheid, aan de tijd en de eeuwigheid. (p.76) Dit is een citaat uit ‘Het carillon’ van Charles Dickens, dat in 2017 verscheen in vertaling van Mark van Dijk bij uitgeverij Nimisa.
Om te beginnen verdient de auteur een compliment voor de wijze waarop hij de tekst benaderd. Er spreekt waardering uit voor Dickens, passie voor het verhaal en liefde voor het boek. Van Dijk is er in geslaagd om een klassieker toegankelijk te maken voor een brede groep lezers.
Verder zijn de geweldige illustraties van René Hazebroek een verrijking, omdat ze de sfeer van het Victoriaanse London goed weergeven. En de illustrator weet de personages van Dickens overtuigend weer te geven, waardoor de lezer tijdens het lezen de getekende personages voor zich ziet.
In vergelijking met ‘Een kerstlied’ is dit verhaal realistischer. Hierdoor komt de sociale onrechtvaardigheid uit de tijd van Dickens sterker uit de verf dan in ‘Het kerstlied’. Totty Veck, het hoofdpersonage, wordt verschillende malen geconfronteerd met misstanden. Een schrijnend voorbeeld hiervan is de zogenaamde liefdadigheid van de rijken naar de armen.
Het carillon’ is een klassieker over medemenselijkheid en open staan voor de naasten. Hoewel het boek honderdvierenzeventig jaar oud is, heeft de boodschap nog niets aan actualiteit ingeboet.
Dus iedereen die een klassieker wil lezen over medemenselijkheid, in een toegankelijke vertaling, kan ik ‘Het carillon’ van harte aanraden. #hetcarillon #markvandijk #uitgeverijnimisa