Een knap beschreven verhaal over hoe de vriendschap tussen twee pubermeisjes geheel uit de hand kan lopen. Hoewel bij de een uiteindelijk alles wel goed komt, zou ik het boek niet aanraden aan moeders van pubermeisjes. Het is heftig, maar niet onrealistisch. Bij aanvang van het boek zitten de meisjes nog op de basisschool. Vikki vertoont dan al destructieve en jaloerse trekken en claimt de vriendschap met de ik-figuur. Als lezer wilde ik ze wel uit elkaar rukken omdat de een hulp nodig heeft en de ander een eigen leven. Of de schrijfster deze mening ook heeft, kom je niet te weten. Het boek wordt geheel geschreven vanuit het perspectief van de ik-figuur, de vriendin van Vikki. Daarin zit geen enkel oordeel. We zien en beleven de gebeurtenissen door haar ogen.