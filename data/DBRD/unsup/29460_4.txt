Verknipte tegenstander is het vijfde deel in de VT reeks. Om het verhaal en met name de spanning in het verhaal volledig tot zijn recht te laten komen is het handig om kennis te hebben van in ieder geval het voorgaande deel, Verminkte toekomst. Verknipte tegenstander borduurt voort op een aantal personages die in VT4 zijn geïntroduceerd. Sanne Philips is voor VT lezers al een oude bekende. Haar karakter groeit met elk boek. Ze wordt als het ware een bekende van de lezer. Knap hoe de auteur een personage fris en spannend houdt ondanks dat ze al voor de vijfde keer haar opwachting maakt. Toch komen er ook nieuwe personen aan bod. De rol van deze nieuwe personages wordt goed opgebouwd zodat zij prima integreren in het verhaal.

Niet alleen de personages zijn herkenbaar uit eerdere boeken. De schrijfstijl blijkt, gelukkig, ook hetzelfde. Korte hoofdstukken gevuld met vlot lopende zinnen zonder pretentie, waardoor het verhaal toegankelijk blijft en de spanning volledig tot recht komt.

Romantiek, spanning, maatschappelijke thema’s, alles wordt door Skaye aangestipt. Zelfs het gevoel van ongeloofwaardigheid dat sommige scenes oproept, wordt door de auteur in haar nawoord benoemd en verklaard.
Het verhaal speelt zich dit keer niet alleen in het voor de auteur bekende West-Friesland af. Dit voegt een nieuwe dimensie aan het verhaal toe. Een lijk dat gevonden wordt in een bos in Friesland en een vermissing van een vrouw met haar dochter uit Amersfoort blijken van invloed op zaken die Sanne Philips en haar collega Luca Borra bezig houden. Een zaak waarvan de oorsprong in een akelig verleden voor Sanne ligt. In Verknipte tegenstander komt dat verleden akelig dichtbij het heden.

Na omslaan van de laatste bladzijde van Verknipte tegenstander kan alleen maar geconcludeerd worden dat er zelden een toepasselijkere titel is gevonden.