Dit verhaal gaat over David en Leo. Het wordt ook afwisselend vanuit hun beide perspectieven geschreven. Ik moet eerlijk zeggen dat ik in het begin heel erg moeite had met David. Hij is zo overdreven vrouwelijk dat ik het stereotyperend en seksistisch vond. Ik snapte ook niet waarom iemand die taboedoorbrekend wil schrijven, over een onderwerp dat heel gevoelig ligt, zo stereotyperend over haar eigen geslacht kan praten. Alsof vrouwen alleen maar ‘project runway’ kijken, zwijmelen bij Channing Tatum en in bloemetjesjurken rondlopen… Nee…

Leo daarentegen vond ik een erg goed personage. Waar hij woont, hoe hij leeft en waar hij dagelijks tegenaan loopt vond ik erg realistisch. Ik las ook liever vanuit het perspectief van Leo. Als je Leo en David tegenover elkaar zet heb je een jongen, die een meisje wil zijn en daar heel erg mee worstelt maar een stabiele en liefdevolle thuisomgeving heeft en heb je Leo, die in een achterstandswijk woont, met een tweelingzus, met een alleenstaande moeder die veel werkt en de ene na de andere man naar binnen haalt en verslaafd is aan gokken en die worstelen met de rekeningen en het verkrijgen van voldoende eten. Om maar niet te spreken over de stille aanwezigheid van de vader. Het contrast is zooo groot.

Daar ligt de kracht van dit boek. Het contrast is zo groot en toch, in alle onwaarschijnlijkheid, vinden deze twee jongens elkaar en raken ze bevriend. Ergens op driekwart van het boek komt een plottwist die ik echt niet zag aankomen en door die twist is mijn hele kijk op dit boek veranderd. Terwijl David namelijk echt een meisje wil zijn, besefte ik mij dat ik hem het hele boek niet als een meisje heb beschouwt. Meer als een enorm vrouwelijke jongen. Ik stereotypeer dus zelf ook heel erg en ik vind het moeilijk om een jongen als meisje te zien. Daar heeft dit boek mij heel erg van bewust gemaakt en bewustwording is altijd de eerste stap naar acceptatie of verandering!

Een aanrader voor de mensen die zich interesseren in het onderwerp diversiteit, die een kijkje willen door de ogen van een meisje in het verkeerde lichaam en alles dat daarmee gepaard gaat, die hun kijk willen verbreden en misschien even in andermans schoenen willen lopen. Het lijkt me ook een goed boek voor als je zelf worstelt met je seksualiteit of letterlijk met je sekse.