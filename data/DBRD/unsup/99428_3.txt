David Binder besluit, na het schrijven van een bestseller, zich met zijn gezin terug te trekken in Tennessee. Hier kan hij in alle rust werken aan zijn nieuwe boek, denkt hij. Hij raakt al snel in de ban van een oud spookverhaal, die wel heel dichtbij komt.

Ik keek zo enorm uit naar dit boek, de flaptekst beloofde heel wat. Spookverhalen, horror, niks beter dan met grote spanning een boek lezen. Helaas werd hier echt niks van waargemaakt. Ondanks dat het een spookverhaal blijft, wordt het gewoon nergens spannend of interessant. Je leest wat er staat, je raakt er alleen niet bij betrokken. Ik vind het bijzonder dat dit boek toch onder horror wordt gerekend, want daar komt het niet bij in de buurt.. Het boek heeft wel wat weg van een vluchtige ruwe schets. Je ziet wat het moet worden, het is er alleen nog lang niet. Ik mis ook de overgang van de ene naar de andere scene. Het komt naar mij niet over als een verhaal, maar als een opsomming van feiten.

In 2012 is William Gay overleden, waarna ze dit onvoltooide manuscript gevonden hebben. Ik denk dat ze het verhaal ook zo gelaten hebben ter ere van hem. Liefhebbers van zijn werk zullen dit zeker kunnen waarderen. Wil je kennismaken met deze auteur, zou ik eerst zijn eerdere werk gaan lezen, omdat dit wel een grote sprong in het diepe is.