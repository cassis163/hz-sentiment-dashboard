Ani FaNelli heeft een uitstekende baan, een succesvolle verloofde, eigenlijk heeft ze alles wat haar hartje begeert. Maar of ze gelukkig is? In haar tienerjaren heeft ze een trauma opgelopen en dit heeft uiteraard de nodige gevolgen op de rest van haar leven. Maar bijna niemand in haar huidige omgeving weet wat er is gebeurd. Toch valt het verleden niet te ontlopen en Ani haar perfect gecreëerde wereldje valt langzaam uiteen…

‘Voor alle TifAni FaNelli’s van deze wereld. Je bent niet alleen.‘

'Het gelukkigste meisje ter wereld' speelt zich af in het heden en verleden. In het heden volgen we Ani in haar ‘perfecte’ leven. Maar dit perfecte leventje blijkt een illusie te zijn, een grote façade. Het verleden vertelt ons over de tienerjaren van Ani en in dit gedeelte wordt langzaam duidelijk wat er allemaal gebeurd is en waarom Ani geworden is zoals ze nu is. Het perspectief is vanuit de eerste persoon, een perspectief dat het mogelijk maakt je goed te kunnen verplaatsen in een personage. Maar niet altijd is er een klik te krijgen met een personage. In eerste instantie wordt Ani neergezet als een oppervlakkig persoontje en daar kon ik me moeilijk in verplaatsen. Ze is druk bezig met het plannen van haar bruiloft, een bruiloft waar niets aan mag mankeren en helemaal perfect moet zijn. En dan zou ze alles hebben wat haar hartje begeert: een glamoureuze baan, een uitpuilende garderobe en een succesvolle echtgenoot. Denkt ze. Later in het boek leer je haar beter kennen en haar verleden zal het een en ander begrijpelijk maken. Dan kom je als lezer ook achter dat Ani door haar manier van leven alleen maar wegvlucht voor zichzelf.

‘Toen ik wakker werd was het ochtend. Ik lag in bed, en een vreemde kamer. Het zonlicht was rafelig, als vliegtuigstrepen aan de hemel; warm, koesterend en net onwetend als ik die eerste momenten.‘

In de eerste helft van 'Het gelukkigste meisje ter wereld' krijg je niet de indruk een thriller te lezen en eigenlijk blijft deze indruk ook toch wel een beetje hangen. Het eerste gedeelte had ik meer het gevoel een chicklit te lezen. Het geeft wel een goede inkijk in Ani’s leven en je leert dit personage zo goed kennen, maar er mist de verwachte spanning en op een gegeven moment begon het bijna te vervelen. Toch is er dan plots een omslag en begint het verhaal te intrigeren. Ook wordt het dan best wel een beetje spannend, maar de spanning die je van een thriller verwacht blijft achterwege. Ik zie dit boek meer als een psychologische roman en als je daar van houdt dan is 'Het gelukkigste meisje ter wereld' een prima boek om te lezen. Ook al is het eerste gedeelte misschien een beetje langdradig, het tweede gedeelte maakt toch heel wat goed. En ik zie wel een duidelijke boodschap in dit boek: geld en succes maakt niet altijd gelukkig…