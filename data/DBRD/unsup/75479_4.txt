'Mijn lusteloosheid wordt niet veroorzaakt door drugs. Hij borrelt helemaal van nature op uit mijn binnenste, uit mijn goed ontwikkelde besef van de kern van het bestaan: het leven is zwaar, en dan ga je dood.' Aan het woord is het hoofdpersonage uit Schaduwzijde. Het leven overkomt hem, en verder trekt hij zich er weinig van aan. Hij heeft zijn eigen manier om het leven te bekijken, en vaak is hij daar (onbedoeld) verdraaid grappig in.

Op een bepaald moment overvalt hem de beslissing op reis te vertrekken. Hij stapt in bij de eerste vrachtwagenchauffeur die hij tegenkomt, en een verrassende roadmovie is begonnen. Hij ontmoet verschillende mensen, die hem elk op hun eigen manier weten te raken. Hij komt terecht in een Oost-Europees land, middenin de strijd tussen de regering en terroristen (versta: vrijheidsstrijders). Het meest verrassende voor hem is dat het hem allemaal w√©l iets kan schelen. Jongeman trekt op reis en komt zichzelf tegen: dat gegeven levert een heel leuke, licht filosofische thriller op.