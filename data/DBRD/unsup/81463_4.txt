Fascie of fascia (Latijns) is het bindweefsel dat rond spieren, botten en gewrichten ligt. Veelal is het bindweefsel verantwoordelijk voor ongemak en chronische pijn. Door het opheffen van een tekort aan vocht in het lichaam, worden spiercompensatie en onbalans minder en is er minder overbelasting voor de spieren. Dit houdt meer in dan alleen genoeg water drinken!

Sue Hitzmann beschrijft het gehele ontstaansproces van de zelfhulpmethode met veel Amerikaans enthousiasme. Haar verteltrant verveelt nergens, is helder en wordt gecomplementeerd met voldoende kleurenfoto’s waarop de auteur zelf te bewonderen valt.
MELT staat voor: Myofasciale Energetische Lengte Techniek, de oefenmethode voor zelfhulp waar geen anatomische kennis bij nodig is. MELT maakt gebruik van concepten en filosofieën die afkomstig zijn uit de tradities van de manuele therapie en massagetherapie. Hitzmann is in de Verenigde Staten overigens een bekend fitnessprofessional. Zij deed veel fascia-onderzoek en baseerde daar haar eigen bindweefselherstelprogramma op: MELT.

MELT vergroot lenigheid, vermindert pijn en gaat stijfheid tegen, omdat het verandering teweeg brengt in het bindweefsel. Diabetes, neuropathie, rugpijn, chronische pijnen en ontstekingen, aandoening wervelkolom, neurologische ziekten, maar ook vele ongemakken kunnen door 10 minuutjes training per dag behoorlijk verbeteren. Deze bewering wordt door Hitzmann onderbouwd met het hoofdstuk: wetenschappelijk onderzoek naar de effecten van de MELT methode, én met linkjes naar onderzoeksverslagen.

Het punt is dus dat ons bindweefselsysteem veelal gedehydreerd is geraakt door de herhaalde stress en spanning van het dagelijks leven. Moet je bijvoorbeeld vaak naar het toilet? Dan is de kans groot dat de vloeistof niet meer in je weefsel komt. Vergelijk het met een uitgedroogde spons waarbij het water niet meer goed wordt opgenomen. MELT geeft diverse rehydratietechnieken die ervoor zorgen dat de spanning verminderd en het zelfgenezend vermogen van je lichaam sterker wordt. Zelfs artritis-symptomen kunnen verminderd worden doordat MELT zorgt voor het herwinnen en behouden van ruimte in je gewrichten.

Wat heb je nodig? Een speciaal ontworpen zachte foamroller, kleine zachte balletjes, en wat tijd (minimaal 3x per week 10 minuten). Een kritische kanttekening: MELT attributen zijn op internet te bestellen, maar best prijzig. Je kunt ook beginnen met het gebruik van een handdoekrol en zachte (antistress)balletjes. Inmiddels zie je steeds vaker dat yogastudio’s en andere op gezondheid gerichte praktijken de MELT methode aanbieden. Ook in Nederland is deze trend gezet! Kom, we gaan MELT-en!

Dit baanbrekende systeem van zelfbehandeling is voor iedereen toegankelijk. De oefeningen en instructies zijn ongecompliceerd. Je ligt bijvoorbeeld met je rug op de roller en schommelt heen en weer, of je rolt met een balletje over positiepunten op handen en voeten. Bindweefsel verbindt alles met elkaar en is een intelligent en zich aanpassend systeem. Veranderingen vinden plaats in je hele lichaam. Een echte aanvulling op alle vormen van medische gezondheidszorg. Inclusief zelfbehandelings-plannen.