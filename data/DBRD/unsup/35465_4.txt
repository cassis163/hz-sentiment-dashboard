In Piloot met de vijf strepen maken we kennis met de vijf jarige Hans. Op die leeftijd wist Hans al wat hij later wilde worden. Hij wilde namelijk iets gaan doen wat niemand anders heeft gedaan. Hij wilde iets uitvinden!

“Mijn grootste ontdekking deed ik toen ik 16 jaar oud was.
Ik ontdekte dat ik piloot wilde worden en dat ik wilde uitvinden hoe ik dat moest doen.
Wat later ontdekte ik dat als je piloot wilt worden, je dat al een beetje bent.
Uitvinden in het echt is het leukst, daar kwam ik achter.
Daarover gaat dit boek.” Blz. 19.

Als kind kreeg hij zijn eerste modelvliegtuig. Maar zo’n plastic vliegtuig kan natuurlijk niet echt vliegen. En dat was wat Hans wilde. Van zijn vader kreeg hij een vliegboek dat hij heel goed bestudeerde. Zo kwam hij stapje voor stapje verder, totdat hij een echt vliegend model had.
Wat was hij trots! Maar toen op een dag, ging het mis. Tijdens het vliegen met zijn modelvliegtuigje, zakte de neus van het toestel plotseling razend snel. Hans gaf een verkeerde stuuruitslag. Met een doffe klap kwam het vliegtuig op de grond. Krak, boem. Kapot.
Hij was diep bedroeft, zijn hele vliegtuigje was kapot. Was dit het moment om zijn droom op te geven en nieuwe plannen voor de toekomst te bedenken? Of wist hij deze grote teleurstelling te boven te komen en komt zijn droom om een echte piloot te worden toch uit?
Dit en nog veel meer lees je in Piloot met de vijf strepen.

Hans Nordsiek is een echte Storyteller. Op vele manieren weet hij jou zijn verhaal te vertellen.
Luister naar zijn fijne stem terwijl hij jou voorleest in de speciale app die bij het boek hoort. Bekijk de vliegtuigen in 3D en probeer ze te vangen in je hand.

Geniet van de schitterende illustraties van Jan Lieffering. Door deze illustraties komt het verhaal helemaal tot leven.
Laat je voorlezen en meenemen op een ontdekkingstocht. Of lees zelf het verhaal.
Kijk welke manier het beste bij jou past en geniet! Misschien weet ook jij net als Hans aan het einde van het boek: Hoeveel strepen jij in je leven wilt behalen.

Na ontvangst van dit boek was ik heel benieuwd naar de inhoud. Wat het eerst opvalt is de verzorging. Het is werkelijk een prachtig boek geworden!
De cover is voorzien van een stevige kaft. Dat is erg prettig want hierdoor blijft het boek mooi.
De illustraties zijn opvallend mooi. Het voelt bijna als kunst aan. Onze favoriet zijn de vliegende honden. Omdat deze illustratie 5 pagina’s lang door gaat en dat is toch wel uniek.

Het verhaal is vertellend geschreven. Precies zoals dit bij een Storyteller hoort. Onder het lezen krijg je heel veel informatie, zonder dat je het gevoel hebt dat het een opsomming is. Zo leer je ook nog ervan. Zijn er toch nog woorden die je niet begrijpt, dan kan je de betekenis terug vinden in de woordenlijst achter in het boek.

Ik denk dat Hans in werkelijkheid een heel vrolijke man is. Ik vind namelijk dat hij heel vrolijk heeft geschreven. Ook vind je veel symboliek in zijn verhalen. Zoals het verhaal van de rups die graag wil vliegen. Maar wanneer hij dit tegen de andere dieren zegt, lachen zij hem uit.

“Mollen leven onder de grond. Konijnen onder en boven de grond. Herten alleen boven de grond en vogels vliegen in de lucht.
En een rups? Die leeft op takken en eet bladeren. Meer niet. Vliegen? Hahaha.” Blz. 66.

Op de randen van de pagina’s staan een soort streepjescodes. Deze heb je nodig wanneer je de app wilt gebruiken.

Een app kan een mooie toevoeging zijn om een boek tot leven te laten komen.
Wij waren helaas niet helemaal tevreden over deze app. Je kan de app op twee manieren gebruiken.
Een is om de vliegtuigen te zien in 3D. Dit is erg leuk voor kinderen.
De andere mogelijkheid is om het boek aan je te laten voorlezen.
Je hoort de prettige stem van de Storyteller. Hij weet precies hoe je een verhaal goed kan vertellen.
Nadeel is alleen dat het verhaal stopt aan het einde van de pagina en je dus de volgende opnieuw moet scannen om verder te kunnen luisteren. Hiervoor moet je het boek heel stil hebben liggen anders pakt hij hem niet. (Of ik ben er misschien niet zo handig in, dat kan natuurlijk ook).
Mijn voorkeur zou zijn om een luister cd toe te voegen, waarop dan enkele van de mooie verhalen op zouden staan.

En wat vonden de kinderen ervan?
Eerst de jongste: zij vond het heel grappig, vooral dat ze ook op de telefoon kon “lezen”. Ze is nog geen 4, dus het verhaal was soms nog wat moeilijk. Maar de tekeningen vond ze erg mooi. Ze spreken dus inderdaad jong en oud aan.
Op mijn vraag of ze later als ze groot is ook wilt vliegen wist ze direct het antwoord: “Nee, ik wil later prinses worden!” maar of die droom ook uit gaat komen…

Daarna de oudste (12). Ook hij vond de tekeningen erg mooi en goed bij het verhaal passen. Hij vond het verhaal interessant en ook leerzaam. Maar soms wel wat veel. In het begin moest hij er echt even inkomen.
De titel van het boek vond hij mooi. Vooral toen hij achter de betekenis kwam. Om meer dan het maximale ergens uit te kunnen halen vond hij een mooi streven.
De app, en dan vooral het voorlezen, vond hij een mooie toevoeging. “Zo kunnen alle kinderen naar het verhaal luisteren. En is het ook fijn voor kinderen met dyslexie.”

Dat vond ik een mooie conclusie. Gezamenlijk waarderen wij Piloot met de vijf strepen op 4 sterren.

Graag wil ik boekenblog In de boekenkast en uitgeverij The Storyteller hartelijk bedanken voor het beschikbaar stellen van dit recensie exemplaar.