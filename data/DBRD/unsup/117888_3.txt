Under your skin is begin 2014 door Querido op de markt gebracht onder de titel Onder je huid. Dit boek is het thrillerdebuut van Sabine Durrant, die eerder enkele kinderboeken schreef.

Gaby Mortimer, succesvolle presentatrice van een ochtendprogramma op TV, is getrouwd met Philip. Ze hebben een dochter, Millie. Ze hebben ook een druk leven en Gaby heeft het idee dat ze minder van Philip ziet dan ze wel zou willen. Philip vertrekt op een lange zakenreis en Gaby gaat lekker joggen voordat ze naar haar werk vertrekt. Dan vindt ze op haar route het lichaam van een jonge vrouw. Gaby is al snel de eerste en enige verdachte maar houdt stijf en strak vol onschuldig te zijn. Zonder Philip aan haar zijde en ook zonder de steun van collega's - want die laten haar als een blok vallene - moet ze in haar eentje vechten tegen de verdachtmakingen.

Een beetje geïnspireerd op de boeken van Sophie Hannah, maar nog nét niet zo stijlvol, is Under your skin toch een heel aardig boek voor de liefhebbers van psychologische thrillers. De lezer ziet al snel aankomen dat er iets helemaal mis is, maar wat dan, daar mag men 305 pagina's over doen om te ontdekken. Vanaf het begin is duidelijk dat het verhaal twee kanten op kan; het is aardig meepuzzelen naarmate het verhaal zich ontvouwt. (Door: Jannelies Smit)