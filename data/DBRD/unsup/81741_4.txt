Het boek

‘Stem!’ verhaalt over twee volkomen tegengestelde vrouwen. Enerzijds is daar de onopvallende, teruggetrokken Trudy en anderzijds Senna, de populaire zangeres én jurylid van talentenjacht ‘Stem!’.

Trudy heeft geen relatie, een weinig inspirerende baan en nauwelijk enig sociaal netwerk. De band met haar moeder en zus is, op zijn zachts gezegd, niet geweldig. Senna heeft een relatie, een dochter én een succcesvolle carriere.

Op zeker moment heeft Trudy een bijzondere en spontane ontmoeting met een blinde man. Wanneer hij haar hoort zingen, complimenteert hij haar met haar mooie stem. Dit resulteert in Trudy’s voornemen deel te nemen aan talentenjacht ‘Stem!’. Trudy bijt zich volkomen in dit plan vast en ziet hierin een mogelijkheid om een nieuw leven te krijgen en écht gezien te worden.

In haar bezeten voorbereiding richting haar blinde auditie ontwikkelt Trudy een obsessieve belangstelling voor Senna. Zij ziet in dit jurylid haar sleutel tot succes. Trudy zet alles op alles om Senna te leren kennen en overschrijdt gaandeweg elke denkbare grens. Lukt het Trudy om door te dringen tot de audities van ‘Stem!’ ? Zal zij schitteren op het podium? En wat als ze haar ultieme doel niet bereikt?

Visie van de recensent

Beek-Visser heeft een prettige, vlotte en realistische schrijfstijl. De spanning wordt steeds verder opgevoerd, hetgeen veroorzaakt dat je als lezer het verhaal wordt ingezogen en je het boek nauwelijks kunt wegleggen. Een origineel boek met vaart, humor, diepgang in karakters, spanning en een geweldig plot.

Over de auteur

Marlen Beek-Visser (1968) is auteur en manager bedrijfsvoering. Zij woont met haar gezin in Leiderdorp. Beek-Visser studeerde commerciele economie aan de Haagse Hogeschool. In het dagelijks leven combineert zij haar baan op het hoofdkantoor van een kinderopvangorganisatie met het schrijven van boeken en verhalen. Tot eind 2011 schreef Marlen voornamelijk zakelijke teksten.

Aardig detail is dat Beek –Visser de wens heeft om een exemplaar van haar geslaagde debuuttrhiller uit te reiken aan Barbara Straathof, succesvol deelneemster van The Voice van enkele seizoenen geleden.

Uitvoering

Handzame pocketuitvoering van 327 pagina's.

Uitgever: Ellessy Crime.