Jonas en Mijntje zijn beste vrienden. Ze zitten samen in groep 4 bij juf Henny en daar krijgen ze de opdracht om samen een spreekbeurt te houden. Alle andere kinderen hebben al een onderwerp, alleen Jonas en Mijntje kunnen maar niks verzinnen. Als dat maar goed komt, want de datum voor hun spreekbeurt nadert...

Sandra Kuipers, bekend van Froekje en Mies, is de auteur van dit boek en is zelf leerkracht op een basisschool geweest. Haar eigen ervaringen als leerkracht lees je terug in het boek. De reacties van de leerlingen uit groep 4 zijn puur en zou je zo op een basisschool tegen kunnen komen.

Het boek moet gelezen worden om bepaalde kenmerken van Jonas en Mijntje beter te begrijpen. Ze hebben beiden hun eigenaardigheden, maar gaandeweg het verhaal kom je erachter wat voor eigenschappen ze hebben en hoe je ze moet plaatsen. Kuipers laat met dit boek heel sterk zien dat ieder kind anders is en zijn of haar eigen kenmerken heeft die een persoon heel waardevol kunnen maken. Een hele mooie boodschap! Maar het is niet zeker dat elke leerling uit groep 4 dit eruit haalt.

Het boek gaat echt over een schoolsituatie. Het is geen spannend boek, maar wel herkenbaar. Juist doordat het een vrij standaard schoolsituatie is, waar niet alle kinderen een positieve associatie mee hebben, zal het niet alle lezers aanspreken. De herkenbaarheid compenseert daarentegen wel. De schrijfstijl van het boek helpt daarbij ook. Kinderen van groep 4 kunnen dit boek zelfstandig lezen.

't Is niks is een leuk en herkenbaar boek voor kinderen die in groep 4 zitten. Het mist een beetje spanning voor een vlot leesbaar boek, maar de mooie boodschap over diversiteit maakt veel goed!