#Hebbanbuzz - Het Joshuaprofiel, Sebastian Fitzek.

Boek met hoog tempo, humor en enkele interessante onderwerpen.
Bovendien heeft een boek dat een vermelding maakt van Star Wars en The Dark Side me eigenlijk al helemaal voor zich ingenomen.

Max Rhode is een thrillerauteur die op droog zaad zit. Hij heeft een trilogie geschreven waarvan eigenlijk alleen het eerste deel echt goed was, de rest werd zwakker per deel. En nu vlot het helemaal niet meer. Max is getrouwd met Kim een pilote. Samen hebben ze een pleegdochter Jola. Een vroegwijs kind dat wel indruk op me gemaakt heeft door de manier waarop ze met haar situatie omgaat.

Er gebeuren enkele vreemde dingen in het leven van Max. Zo wordt hij gewaarschuwd om te zorgen dat hij geen misdaad pleegt. Maar zo iemand is Max niet, nee, dat is meer voor zijn psychopatisch pedofiele broer Cosmo die in een instelling zit. Dat is de crimineel in de familie.

Op een dag krijgt Max bericht dat zijn dochter Jola terug naar haar biologische ouders moet, een stel junkies die haar eerst nog te koop aangeboden hadden. Zijn vaderinstinct en liefde voor zijn dochter maken dat hij in overdrive schiet en hij vlucht met haar.

Dit boek bevat enkele interessante thema's, pedofilie en big data en vooral het voorspelbare van big data. We laten allemaal sporen achter in het digitale netwerk en mensen die geen sporen achterlaten zijn zo mogelijk nog verdachter. Hoe gaat onze rechtspraak er over enkele jaren uitzien wanneer het voorspelbare van big data mee in rekening gebracht wordt? Kan je iemand veroordelen op basis van een voorspelling dat hij mogelijks in de toekomst een misdaad gaat plegen? Hoe verdedig je jezelf tegen een misdaad die je nog moet plegen? Welke strafmaat zet je daarop? Wat indien het voorspelbare van big data gemanipuleerd wordt? Wat met hackers die je iets in de schoenen willen schuiven? Hoe veilig is dit allemaal?

Lees vooral ook het nawoord van de schrijver.

Oh, en de enige veilige manier om te surfen is op het blauwe water, dat waar de Beach Boys over zongen.

Bedankt Hebban.nl en uitgeverij Overamstel en The House of Books dat ik dit boek voor de eigenlijke release mocht lezen.