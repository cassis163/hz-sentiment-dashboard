Mijn allereerste boek van Chelsea Cain en ik moet even bijkomen. Gruwelijk, spannend en je moet een sterke maag hebben of niet al teveel verbeeldingsvermogen om de martelingen die Gretchen Lowell haar slachtoffers laat ondergaan met droge ogen te kunnen lezen.
Chelsea Cain heeft een ijzersterk debuut geschreven met Hartzeer. Inmiddels zijn er meerdere delen verschenen met dezelfde atypische politieman Archie Sheridan als protagonist. In dit boek houd hij geestelijk maar net het hoofd boven water maar weet hij toch de moordenaar van jonge meisjes te ontmaskeren.

Verder maken we kennis met journaliste Susan Ward en haar moeder Bliss. Zij speelt een belangrijke rol in het verhaal als schrijver van achtergrondstukken over Sheridan in de krant. En op de achtergrond spelen de ex-vrouw van Sheridan en zijn kinderen nog een bijrol. Ik ben benieuwd hoe in de volgende delen alle verhoudingen, die in Hartzeer nadrukkelijk zijn geschetst, een vervolg krijgen. En natuurlijk welke gruwelijk spannende misdaadverhalen de auteur nog meer te bieden heeft!