Deze Aspe bevat als uitgangspunt een van de meest ophefmakende en nog steeds onopgeloste misdaden uit de Belgische geschiedenis: de bende van Nijvel. Dergelijke faction is eerder een kolfje naar de hand van een Bob Mendes of een Jef Geeraerts, die mijns inziens ook iets gedocumenteerder voor de dag komen. Aspe is geen vernieuwer en afgezien van het feit dat hij de substituut die destijds met de zaak bezig was onder verdachte omstandigheden laat sterven, brengt hij niets nieuws. Zijn theorie werd 15 jaar geleden al door Jef Geeraerts in een boek verwerkt. Toch slaagt hij er in om het boek vaart te geven en tot op het einde te boeien. Dat is vooral te danken aan de ingebouwde zoektocht naar de notities van de substituut. Niemand weet waar ze zijn en nog veel minder wat er in staat. De ontrafeling van het plot is zeer goed, al is de ontknoping wat knullig want de bergplaatsen zijn op zich nogal bizar.

Over het privé leven van Van In en Hannelore komen we deze keer iets minder te weten, behalve dat Aspe ons op een ferme midlifecrisis van Hanne aan het voorbereiden is. De scheve schaats zal gereden worden in het najaarsalbum. De stijlfiguur om in de laatste boeken telkens iemand uit de directe omgeving van Van In, Hannelore of Versavel in de brokken te laten delen hebben we nu wel iets te veel gehad.

Slotsom: zeker zijn drie sterren en een half waard, maar met een dergelijk uitgangspunt zat er veel meer in en dat is spijtig.