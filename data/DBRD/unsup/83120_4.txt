Een rasechte Grisham die doet denken aan één van zijn eerste werken, Advocaat van de Duivel. Een jonge zwarte advocaat Malcolm Bannister die voor witteboordencriminaliteit in de gevangenis zit, krijgt na vijf jaar zijn vrijheid terug omdat er door zijn toedoen een tenlastelegging voor de moordenaar van de rechter tot stand is gekomen. Maar de familie van de dader komt hem op het spoor en Bannister stapt uit het getuigenbeschermingsprogramma en slaat op de vlucht.
Het duurt een hele tijd in het boek eer het zover is. Het verhaal gaat traag van start met de beschrijving van de situatie, het onderzoek van de FBI dat op niets uitloopt, Bannister die de FBI probeert te overtuigen van zijn gelijk en de uiteindelijke aanhouding van de dader en diens bekentenis. Daarmee zijn we dik voorbij de eerste helft van het boek. Bannister doet daarna dingen die niet altijd even begrijpelijk zijn alhoewel je dat niet dadelijk doorhebt. Maar de spanning wordt nu opgedreven, een beetje toch. En als dan naar het einde toe de puzzelstukjes in elkaar vallen, dan pas besef je dat het een plot is die bijna briljant te noemen is. De trage en zelfs wat saaie start zijn helemaal vergeten, je zou van pure vreugde bijna een pirouette draaien en dat zelfs in je zetel én met het besef dat er toch een grote dosis geluk is bij komen kijken voor Malcolm Bannister.
De afperser is daarmee een boek geworden dat je een zeer hoog leesplezier verschaft. Je kan in dit boek volop genieten van de ontvouwing van de plot en van de werking van onder andere het gerecht en het getuigenbeschermingsprogramma. De afperser is een meer dan goed boek.