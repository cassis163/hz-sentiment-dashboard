Dit is het debuut van Suzanna Esther. De cover van het boek ziet er erg mooi uit, het past bij het verhaal.
Stel je voor dat je iemand ontmoet, één dag met hem doorbrengt en een dag later van hem een open ticket krijgt om naar hem te komen aan de andere kant van de wereld. Klinkt raar he? Toch gebeurt het Suzan. Ze is bijna klaar met de kappersopleiding en aan de ene kant trekt het avontuur haar maar ze twijfelt. Kiest ze voor het avontuur of gaat ze een baan zoeken in Amsterdam? Omdat ze niks te verliezen heeft, gaat ze toch naar het onbekende en verre Amerika, naar Oklahoma om precies te zijn, het avontuur met de man die ze pas één keer ontmoet heeft tegemoet. Ze ziet Steve weer en heeft er zin in. Maar al snel blijkt dat er heel veel dingen anders gaan dan ze gewend is. En wat doet Steve geheimzinnig over alles, en Mike, zijn vriend is ook een rare. Suzan besluit om het avontuur maar aan te gaan, al is dat niet altijd even makkelijk in je eentje in een vreemd land.
Je leert Suzan kennen als een jonge vrouw, ze twijfelt vaak of ze de juiste beslissingen heeft genomen. Haar karakter wordt goed genoeg omschreven dat je je in haar kan inleven. Ze komt realistisch over, het kan zo je buurmeisje zijn. Het karakter van Steve komt iets minder goed naar voren, je leert hem kennen als een man die zich niet geeft en geheimen heeft. Je leeft met hem mee, maar kan hem niet altijd doorgronden. “Wat heeft hij te verbergen“ is de vraag die je blijft bezighouden. Ik krijg de kriebels van hem. Larry vind ik de aardigste van allemaal.
Het verhaal leest lekker, de schrijfstijl is vlot, de hoofdstukken zijn niet lang en er zit een logische opbouw in het verhaal. Het grootste deel wordt vanuit het perspectief van Suzan verteld en een aantal korte hoofdstukken vanuit het perspectief van Steve. Je merkt meteen dat die van belang zijn voor de rest van het verhaal. Het boek is een roman, gemengd met een reisverslag en de benodigde spanning. Het eind is niet voorspelbaar, maar wel een beetje abrupt. Ik blijf nu met vragen zitten.
Voor een debuut is dit een aangenaam boek, ik waardeer het met 4 sterren.