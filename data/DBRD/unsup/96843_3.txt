"Maar het was te laat, ik verslapte, het werd zwart voor mijn ogen, het werd ijskoud. Ik gleed weg in een diepe, eindeloze duisternis."

De achtentwintigjarige Maddy Bleyland, gaat normaal gesproken als beschaafde jonge vrouw door het leven. Ze is werkzaam als leerkracht in het basisonderwijs en staat al drie jaar voor groep drie. Een aanhoudende hittegolf doet bij haar de stoppen doorslaan, waardoor ze de Megastore in Arnhem op zijn kop zet.

"Ik zuchtte, vandaag was een dag dat het universum een grapje met mij uithaalde. Werd ik gestraft voor mijn losbandigheid, of het feit dat ik medeplichtig was aan corruptie. Ja, ik voelde me wel degelijk schuldig, een knagend gevoel dat niet wegging, alsof ik iets deed wat niet juist was."

Voor ze er erg in heeft wordt ze afgevoerd door de politie en heeft ze een proces verbaal aan haar broek hangen. Op het politiebureau ontmoet Maddy zedenrechercheur Nick Simons. De fysieke aantrekkingskracht tussen beide is enorm, ze kunnen er niet omheen, een mooie relatie bloeit op, het geluk lacht ze toe.

"Je laat me niet meer los. Je hebt me gevangen en daarom is het nu mijn beurt. Je wordt van mij, mijn prooi en dan laat ik je nooit meer los. Wees niet bang, eerst zal ik op je jagen."

Maar dan gebeuren er rare dingen. Maddy ontvangt rare brieven en wordt met de dood bedreigt. De krankzinnige briefschrijver is volledig door haar geobsedeerd en jaagt haar doodsangsten aan. Merkwaardig genoeg zijn de bedreigingen begonnen sinds ze Nick heeft leren kennen. Hoe goed kent ze hem eigenlijk? Speelt hij een ziek spelletje met haar?

"Ik ben een kunstenaar, een levenskunstenaar. Weet je wat de ultieme kunst van het leven is? De dood. De dood is een kunstwerk."

Al snel blijkt Maddy niet het enige slachtoffer te zijn. Lopen de dames daadwerkelijk gevaar of blijft het bij een obsessie voor de ultieme kunst?

"Niets had me voor kunnen bereiden op de afschuwelijke horror die ik daar zag."

Lydia van Houten, een nieuwe naam in thrillerboekenland. Lydia heeft al veel boeken op haar naam staan, maar was tot voor kort vooral bekend voor liefhebbers van het fantasygenre. Lydia vond het tijd om een andere weg in te slaan en in juni verscheen haar thrillerdebuut Doodstil. Ik als thrillerlover werd hier natuurlijk direct nieuwsgierig naar, aangezien ik enorm kan genieten van goed debuut.

Doodstil is opgedeeld in 4 delen. Ieder deel bestaat uit afzonderlijke hoofdstukken, in totaal telt het boek 37 hoofdstukken. Elk deel wordt vertelt vanuit een ander vrouwelijk hoofdpersonage, afgewisseld met stukken cursieve tekst, geschreven vanuit de zieke geest van de dader.

Lydia van Houten heeft een fijne schrijfstijl, op beeldende wijze vertelt zij het verhaal, op spannende, humoristische wijze met een vleugje erotiek. Maar wees gerust, dit is niet het volgende Vijftig Tinten Grijs verhaal, mocht je daar naar aanleiding van de cover schrik voor hebben. Doodstil is veel meer thriller en spanning dan erotiek. Vanaf het begin wist Lydia mij te intrigeren en het verhaal in te slepen.

De opbouw van Doodstil is bijzonder, anders dan anders. Doordat het verhaal in delen wordt vertelt en er dus eigenlijk vier losse verhalen lijken te ontstaan, lijken de hoofdpersonen in eerste instantie totaal niets met elkaar te maken te hebben. Schijn bedriegt want de verhaallijn is zodanig uitgewerkt dat iedereen uiteindelijk met elkaar in verbinding staat, lekker mysterieus. Ik moest hier wel even aan wennen, een omschakeling maken want ik zat nog met mijn hoofd bij Maddy en toen stond Julia alweer klaar. Lydia weet de spanning goed op te bouwen en laat haar lezers lange tijd in raadsel achter wat betreft de dader, de verdenkingen schieten over en weer. Het psychologische aspect van de dader en de heftige thematiek die in het verhaal zijn verwerkt zijn goed uitgewerkt. Voor mij al met al een aangename eerste kennismaking met Lydia van Houten als thrillerauteur.

Doodstil draait om vier vrouwen, een politieagent en een psychopaat. De achtentwintigjarige basisschool leerkracht Maddy Bleyland, het tweeëntwintigjarige topmodel Julia Nessi, prostituee Rachel Red, psychologe Sasha van Voorst en politieagent Nick Simons, werkzaam bij zedendelicten. En dan natuurlijk de geobsedeerde psychopaat met zijn zieke gedachtegang, die hij ten uitvoer wil brengen.
Van Houten heeft de karakters herkenbaar neergezet en goed uitgewerkt. Vooral Maddy en de maniak komen goed uit de verf.

Maddy is normaal gesproken een nette jonge vrouw, werkzaam als juffrouw op basisschool de Vlindertuin waar ze al drie jaar voor groep drie staat. Ze heeft last van de aanhoudende hitte, waardoor haar stoppen doorslaan en laat zich even gaan, voor ze er erg in heeft wordt ze afgevoerd door de politie en heeft ze een proces verbaal aan haar broek hangen. Enige positieve hieraan is haar ontmoeting met politieman Nick Simons. Er is een fysieke aantrekkingskracht tussen beide, waar ze niet omheen kunnen. Nick en Maddy groeien steeds meer naar elkaar toe, wanneer er opeens rare dingen gebeuren in Maddy’s leven. Ze wordt met de dood bedreigt, opmerkelijk is dat deze dingen allemaal zijn begonnen sinds ze Nick heeft leren kennen, wat weet ze nou eigenlijk van hem? Speelt Nick een ziek spelletje met haar? En is ze daadwerkelijk in gevaar?

Doodstil, spannend thrillerdebuut, bijzonder opgebouwd en goed uitgewerkt, vier vrouwen en één bezeten maniak, weet jij aan zijn meesterwerk te ontkomen? Aanrader!

★★★½