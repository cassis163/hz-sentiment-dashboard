Samantha King – Het dilemma

Auteur: Samantha King
Titel: Het dilemma
Uitgeverij: Manteau
Publicatiedatum: september 2017
Aantal blz: 366

Cover
Op de voorkant zie je een jongen en een meisje, hand in hand in een korenveld. De tweeling? Vermoedelijk wel, maar het verschil in lengte zegt iets anders. De ondertitel is in witte letters geschreven: wat als je maar één kind kan redden? Dit is het deel dat mijn aandacht trok. Ik zou het boek zeker opgepakt hebben.

Auteur
Samantha King is Britse. Ze heeft gewerkt als redactrice en is een gediplomeerd psychotherapeute. In haar onthutsende thrillerdebuut, Het dilemma, verkent ze het verschrikkelijke Sophie’s Choice-scenario: wat als je moet kiezen tussen je kinderen?

Achterflap/samenvatting
Het leven van Madeleine staat in het teken van haar kinderen, ze zou zelfs voor hen willen sterven. Maar op de ochtend van de tiende verjaardag van haar tweeling wordt haar liefde op de proef gesteld. Een moordenaar dringt hun huis binnen en stelt haar voor een verschrikkelijk dilemma: welk kind blijft leven en welk kind zal sterven? Haar zoon of haar dochter?
Sinds die dag doolt Madeleine rond in een gebroken gezin, wanhopig probeert ze erachter te komen waarom haar wereld zo plotseling uit elkaar werd geblazen. Terwijl het dagelijks leven om haar heen blijft doorgaan, herinnert ze zich in angstaanjagende flitsen de aanloop naar die tragische dag. En dan beseft ze dat het leven van haar gezin nog steeds aan een zijden draadje hangt...

Mijn mening
Op de een of andere manier word ik altijd getrokken naar boeken waarin kinderen een rol spelen. De ondertitel van dit boek trok dan ook direct mijn aandacht: wat als je maar één kind kan redden? Als moeder lijkt mij dat echt onmogelijk.

Op de ochtend van de tiende verjaardag van haar kinderen gaat de deurbel. Een groot gedaante stelt Madeleine Castle voor een gruwelijk dilemma: ‘Kies er een, trut’. Met een dikke brok in mijn keel las ik het eerste stuk van het boek. Wat een vreselijk dilemma voor een moeder. Al vrij snel in het boek lijkt duidelijk voor wie ze gekozen heeft en Madeleine, de hoofdpersoon, wordt verscheurd door verdriet. Vanaf dat moment lijkt Maddie geen contact meer te kunnen maken met haar gezin en wordt ze opgevreten van binnen. Ze kan zich weinig herinneren en zoekt wanhopig naar de waarheid. Maar is de waarheid wel zoals zij beleeft?

Het draait allemaal om macht.

Het verhaal is opgesplitst in vier delen en een proloog. Elk deel is redelijk afgebakend. In deel 1 wordt veel teruggeblikt op de relatie tussen Dominic Castle en Madeleine, en hun twee kinderen Annabel en Aiden. In elk volgende deel wordt er steeds een beetje meer duidelijk. Wat is er precies gebeurd op die ene, speciale dag, de dag dat de tweeling tien jaar werd? Langzaam wordt het verhaal voor Maddie duidelijker, maar of ze daar blij mee is?

Ik hou meer van jullie dan van het leven zelf.
Ik hou van jullie tot voorbij de sterren en Mars en terug.

Samantha King schrijft vooral in het eerste deel veel over de gevoelens van Maddie voor haar kinderen en het verantwoorden van beslissingen naar haar man toe. Bij mij kwam dit af en toe wat overdreven over. Ze schrijft veel in details, waardoor er lange stukken tekst bij zit zonder dialoog. Dit haalt de vaart uit het verhaal. Ondanks dat ze dit in de andere delen ook wel doet, is daar meer dialoog te lezen. Voor mij persoonlijk leest dat veel prettiger.

Het verhaal dat Samantha King wil vertellen heeft genoeg potentie om een goede thriller te zijn. Daarom vind ik het jammer dat ik de plotwisselingen al van verre zag aankomen. De uiteindelijke waarheid was voor mij al snel duidelijk. Tegenstrijdig daaraan was dit wel een boek dat ik mum van tijd uithad, omdat ik mijn vermoedens wel bevestigd wilde zien. Ik vond het geen hoogvlieger, maar zeker geen slecht boek.

Spanning: 3
Plot: 3,5
Leesplezier: 3,5
Schrijfstijl: 3
Originaliteit: 3,5
Psychologie: 3

Ik geef Het dilemma een ruime 3 sterren.

Leontine