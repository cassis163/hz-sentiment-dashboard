Mijn beeld van jou, is het debuut van Susan van Eijck. Zij woont in Leiden, waar het boek zich afspeelt, en schrijft al heel haar leven. Haar schrijfstijl is heel prettig en vlot. Het verhaal van 299 bladzijden lees je dan ook zo uit. Dit is dan ook de grote kracht van het boek.

Het verhaal gaat over de 30-jarige Emma, die al 16 jaar een relatie heeft met Lukas. Haar hele verdere leven is al uitgestippeld door haar moeder en Lukas. Dan maakt de fotograaf Boris een foto van haar terwijl ze op een terras zit en is het liefde op het eerste gezicht voor zowel Boris als Emma. Emma wordt hierdoor gedwongen om haar leven onder de loep te nemen.
Hoewel het verhaal lekker weg leest en je meteen in het verhaal zit, is het heel voorspelbaar. Je voelt meteen aan hoe het verhaal verder gaat lopen, mede door de clichés in het verhaal. Het boek laat je nadenken over hoe kort het leven eigenlijk is en wat je wilt met je eigen leven, want je leeft maar één keer en het is jouw leven. Sommige personages zijn goed uitgewerkt, andere verdwijnen een beetje in de snelheid van het verhaal. Door de prettige, makkelijke schrijfstijl lees je hier wel overheen. Susan van Eijck kan heel goed gevoelens verwoorden, hierdoor word je echt het verhaal ingetrokken.
Conclusie: een vlot geschreven roman, ideaal voor de zomer, maar niet een boek die je eens in de zoveel jaar herleest.