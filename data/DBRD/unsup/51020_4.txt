Sigurjón Birgir Sigurðsson of in het kort Sjón is schrijver uit het land van Bjørk en Sigur Rós. Hij maakt zelf deel uit van de moderne Ijslandse kunstenaarscène door oa een lied voor Bjørk te hebben geschreven voor Lars Von Trier's film "Dancer in the dark" en een legendarisch stukje luchtgitaar te hebben gespeeld in een videoclip van The Sugarcubes. (Dit laatste weet ik niet uit eigen ervaring... ;-))
Dit dunne boekje gaat over de weesjongen Mani Stein, die wordt opgevoed door een oudere vrouw aan het begin van de 20ste eeuw in Reykjavik. Het verhaal combineert de hardheid vanwege de ramp van de Spaanse griep met romantiek vanwege zijn verliefdheid op een meisje dat hij vanop afstand adoreert. De jongen is zot van films en dan is het ook niet raar dat wanneer hij zelf ziek wordt, deze vervormen in zijn koortsdromen. Als het verblijf van de jongen op Ijsland echter wordt onderbroken, stopt zijn verhaal nogal abrupt om het na een aantal jaar terug in Ijsland naar een surrealistisch einde te brengen. De schrijfstijl is vrij surrealistisch en spreekt me zeker aan. De verhaallijn had wat mij betreft echter wat meer uitgesponnen mogen worden en laat me eerlijk gezegd wat op mijn honger zitten. Het blijft echter een zeer goed boek. Mijn ontdekkingstocht langs een aantal voor mij onbekende Ijslandse schrijvers brengt zeker wat op!