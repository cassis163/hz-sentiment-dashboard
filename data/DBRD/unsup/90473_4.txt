Ik denk dat de meeste boekenliefhebbers getriggerd zullen worden door de titel, want een boek waar boeken in voorkomen heeft toch altijd wel direct de aandacht.
Daarnaast is de cover absoluut een plaatje en heeft het zeker voor mij een grote aantrekkingskracht.

Als Tom Hope op een dag een briefje vindt van zijn vrouw waarin staat dat zij vertrokken is, staat zijn wereld op zijn kop. Hij heeft geen enkel idee waar zij naartoe is en of zij nog terug komt. Hij probeert zo goed en kwaad als het gaat zijn leven weer op te pakken en zich bezig te houden met zijn dagelijks leven op de boerderij waar hij woont.
Na het vertrek van zijn vrouw ziet hij wel in dat er dingen moeten veranderen en dat hij in het verleden dingen anders had kunnen doen. Als zij ineens weer op de stoep staat en in verwachting blijkt te zijn, veranderd zijn leven opnieuw. Echter is Trudy geen vrouw van haar woord en vertrekt zij een tweede maal, alleen zonder de kleine Peter. Jaren later eist zij haar zoon op en blijft Tom uiteindelijk achter met een gebroken hart.
 
Dan leert Tom Hannah kennen in het dorp waar hij woont. Een Jodin met een voorliefde voor boeken en haar grote ambitie om een boekwinkel in Australië tot een succes te maken.
Tom is gecharmeerd van de oudere vrouw en dit lijkt dan ook het begin van een bloeiende romance.
Echter hebben beide een verleden dat hun leven veranderd heeft.
Vinden zij samen een weg naar een nieuwe toekomst? Of heeft datgene wat hen gebroken heeft te veel invloed op hun relatie?

Het boek wordt in eerste instantie geschreven vanuit Tom Hope, waar later de perspectieven vanuit Hannah en Peter aan worden toegevoegd. Ik vond het persoonlijk fijn en prettig het verhaal uit 3 verschillende perspectieven te lezen omdat je gaandeweg deze drie personen bij elkaar ziet komen in het verhaal. Ze zijn dus onlosmakelijk met elkaar verbonden.
 
Hannah en haar verhaal in het heden vond ik soms wat warrig overkomen. Hannah is een Jodin die de oorlog heeft overleefd en de verschrikkelijkste dingen heeft gezien en meegemaakt. In de lijn van die gebeurtenissen is het dan ook niet vreemd dat ze in het verhaal wellicht wat “gek” overkomt. Toch vond ik de manier waarop de auteur haar gedachtegang heeft opgeschreven vaak wat onsamenhangend en niet altijd lekker leesbaar.
 
Wat ik heel mooi vond aan dit verhaal was de beschrijving vanuit Hannah ten tijde van de Tweede Wereldoorlog. De switch tussen heden en verleden was voor mij absoluut een waardevolle toevoeging en maakte dat dit verhaal geen standaard liefdesroman is. Het lezen van de gebeurtenissen die zich hebben afgespeeld in het leven van Hannah hebben mij in het hart geraakt, wetende dat dit niet zomaar een verzinsel is, maar ten alle tijden gebaseerd op echte verhalen.
Dat Robert Hillman dit in zijn verhaal heeft toegevoegd maakt het voor mij absoluut een sterk verhaal.
 
De ontberingen waar Peter mee te maken krijgt zijn evenals die van Hannah indrukwekkend. Bij het lezen van zijn verhaal moest ik mijzelf er continue aan herinneringen hoe jong hij eigenlijk is. Ik vind dat de auteur zijn perspectief op juiste wijze heeft omschreven door zich te verplaatsen in de gedachten van een kind. Alhoewel sommige gedachten mij wel versteld hebben doen staan.
 
Alhoewel Tom Hope een van de drie hoofdpersonages was, heb ik hem vooral gezien als de rode draad en de lijm die het geheel bij elkaar hield. Ik denk dat er meer mannen zoals hem op de wereld mogen bestaan. Hij was een rots in de branding in dit verhaal en sommige van de gebeurtenissen gunde je hem echt niet.
 
Er was een moment in het verhaal dat voor mij niet geloofwaardig was. Ik kan het bijna niet vertellen zonder spoilers, maar het heeft te maken met een moord op de buurman, een hond en iemand die door emoties overmand is. Tom speelt hierbij een rol maar de gehele situatie, als ook de acties, reacties en daarnaast het feit dat er heel snel weer overheen werd geschreven verbaasden mij. Buiten het feit dat je erachter komt dat een aantal mensen in de omgeving van Tom gewoon gek zijn, vond ik deze gebeurtenis persoonlijk niet van toegevoegde waarde.

Over de schrijfstijl heb ik hier en daar al het een en ander laten vallen. De switch tussen heden en verleden vond ik mooi en van toegevoegde waarde. Evenals de perspectieven vanuit de drie hoofdpersonen.  De auteur verplaatst zich goed in zijn personages en weet op treffende wijze zodanig te schrijven dat de persoonlijkheden van de personages daadwerkelijk tot leven komen.

Ook de beschrijving van de jaren 60 en 70 waarin het verhaal zich afspeelt evenals de omschrijving van de omgeving, is op een prachtige en duidelijk wijze gedaan waardoor je je goed in het verhaal kunt inleven. Dit geldt ook voor de stukjes geschiedenis welke door de auteur zijn toegevoegd in het verhaal. Naar mijn idee is er absoluut achtergrond onderzoek verricht.
De schrijfwijze vanuit het perspectief van Hannah vond ik dus niet altijd prettig om te lezen vanwege de warrige manier van praten, maar eerlijk is eerlijk, wel logisch gezien haar achtergrond.
 

Als conclusie kan ik zeggen dat dit boek absoluut geen standaard roman is en zeker geen roman in de categorie ‘Feel-good’ ála Jill Mansell. Deze roman heeft hier en daar een zwart randje, een heftige geschiedenis, maar is er absoluut een van hoop en liefde.
De boekwinkel speelt een rol in het verhaal, wellicht minder als ik verwacht had, maar zeker niet onbelangrijk.
 
Het verhaal gaat uit van de menselijke kracht om ergens weer bovenop te komen en te leven met doelen en nieuwe perspectieven. Het is gevoelig, aangrijpend, maar ook liefdevol.
 
Ik heb dit boek met plezier gelezen en ben de uitgeverij dankbaar dat ik dit dankzij hen met jullie kan en mag delen!
Ik vind het een aanrader en heb het dan ook de absolute 4 van de 5 sterren gegeven!