NODIG. Dat is het nieuwe social medium waar leerlingen dingen kunnen krijgen die ze echt nodig hebben in ruil voor opdrachten. Wat begint als een onschuldige site groeit uit tot een ramp voor de stad.
In het boek volg je de verhalen van meerdere leerlingen, maar het belangrijkste verhaal is dat van Kaylee die een nier voor haar zieke broer nodig heeft. Je leest dus ook de meeste hoofdstukken vanuit haar perspectief, maar de andere hoofdstukken gaan over andere personages. Dat zorgt ervoor dat je wel een goed beeld krijgt van de motieven van iedereen om bepaalde dingen te doen en te vragen, maar je wordt ook niet echt meegenomen in één verhaal. Het blijven toch losse stukken.

In het begin moest ik even op gang komen en is het nog niet duidelijk wat alle verhalen met elkaar te maken hebben, maar hoe verder je komt hoe liever je door wil lezen. In het midden komt er opeens spanning bij kijken en vallen alle puzzelstukjes in elkaar.

Het idee van Joelle Charbonneau vind ik erg origineel en iets wat tieners ook wel zullen herkennen. De boodschap is duidelijk in dit verhaal en het is goed dat er een boek is dat op dit thema inspeelt. Ik vond het boek niet ontzettend realistisch. In het begin vindt je het vreemd dat mensen zo ver gaan voor bijvoorbeeld concertkaartjes, maar als je verder leest snap je hun motieven steeds beter.

Ik vond NODIG een origineel en leuk boek en ik heb me zeker vermaakt tijdens het lezen, maar het is geen boek dat me bij zou blijven of waar ik nog lang over na zal denken. Het was leuk om te lezen maar verder niet heel bijzonder.