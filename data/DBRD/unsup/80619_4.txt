Voor een jong gezin wordt een boottocht over de Thames abrupt onderbroken als blijkt dat er een levenloos lichaam ronddobbert. De man is onherkenbaar en heeft geen identiteitsbewijs bij zich. Voor inspecteur Sarah Hussein lijkt de opening van deze moordzaak alles behalve succesvol. Totdat er een wit ziekenhuisbandje om de pols wordt aangetroffen waarop een naam staat genoteerd: Frieda Klein.

Frieda Klein, psychotherapeute en geen onbekende van de politie, wordt vanaf het eerste moment bij de zaak betrokken. Als haar gevraagd wordt het lichaam te identificeren komt zij tot de schokkende conclusie dat het Sandy is. Haar ex-vriend van wie zij zegt anderhalf jaar niets gehoord te hebben. Het politieonderzoek kent een vliegende start en als inspecteur Hussein steeds meer aanwijzingen verkrijgt van verschillende personen die dichtbij Sandy stonden, wijzen de sporen naar één persoon: Frieda Klein. Frieda staat voor een moeilijke keuze om op de zoek te gaan naar de waarheid. De politie lijkt uitgesloten aangezien zij bovenaan de lijst met verdachten prijkt. Ze kiest voor zichzelf en besluit op zoek te gaan naar de enige en echte waarheid. Want wie heeft Sandy om het leven gebracht?

Achter Nicci French schuilt het succesvolle schrijversechtpaar Sean French en Nicci Gerard. In 2011 publiceerden zij het eerste deel, Blauwe maandag, in een achtdelige serie rondom het personage van Frieda Klein. Met Denken aan vrijdag is hun vijfde deel een feit en leert de lezer een andere kant kennen van Frieda Klein.

Het is altijd spannend om te zien hoe de auteurs het voor elkaar krijgen om een nieuw verhaal rondom Frieda Klein te ontwikkelen. Frieda staat bekend als een eigenwijze, kritische en mondige dame die vanwege haar beroep een geheel eigen kijk op de wereld heeft. Ook in dit deel maakt ze deze beschrijving weer geheel waar en gaat ze niets uit de weg om haar gelijk te halen in deze situatie waarin het net om haar lijkt te sluiten.

Er is veel ruimte voor terugblikken naar vorige delen die voor de geoefende lezer van de serie misschien als overbodig voelen. Het tempo wordt hierdoor af en toe uit de verhaallijn gehaald, maar het gekonkel tussen de vele personen die in het verhaal aan de lezer gepresenteerd worden, maakt veel goed. Het wordt duidelijk dat Frieda lang niet iedereen meer kan vertrouwen in haar omgeving en hierdoor soms extreme noodgrepen moet uitvoeren.

Denken aan vrijdag is een geslaagd vijfde deel waarin Nicci French het weer lukt om een gedegen thriller neer te zetten die net dat beetje extra heeft. De lijntjes die aan het einde aan elkaar verbonden worden, zijn hierbij het grootste pluspunt. Wanneer de lezer de laatste zin zal lezen, is het verlangen naar het Zaterdag-deel extra groot