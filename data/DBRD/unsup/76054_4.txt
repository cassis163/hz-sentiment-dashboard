Zodra ik dit 2e deel opensla en de proloog begin te lezen, voel ik meteen al een spanning. En dat op de eerste bladzijde al! Zodra ik het woord ‘Goroms’ lees begin ik al te huiveren. Sinds het lezen van deel 1 heb ik namelijk een duidelijk beeld van deze krakende monsters op mijn netvlies staan. De Goroms zijn kwaadaardige konijnen met knarsend metaal aan hun lijf, en zijn van top tot teen bedekt met ijzer. En meteen vraag ik mij af ‘wat gaat er in dit tweede deel gebeuren? Welke avonturen gaan er beleefd worden? Hoe zit het met de Goroms? En hoe zit het eigenlijk met Podkin Eenoor, zijn zus Paz en broertje Poek?’ Je snapt het vast wel. Daarvoor moest ik gauw verder lezen!

HET VERHAAL- HET GESCHENK VAN DONKERHOL
Het verhaal begint bij een oude konijnenbard, die na een verblijf in de Doornwoud-burcht, weer verder op pad moet. Het is er niet langer een veilige plek voor hem. Maar hij gaat niet alleen, zijn nieuwe leerling Roe gaat met hem mee. Roe is een ongeduldig en nieuwsgierig konijn die veel vragen stelt. En laat Roe nou ook juist staan te popelen om het vervolg van Podkin Eenoor te horen. De bard zwicht uiteindelijk voor het gevraag van Roe en vertelt hoe het verhaal van Podkin verdergaat na zijn succesvolle aanval op de Goroms (zie deel 1).

Podkin Eenoor, Paz en Poek en nog een paar andere konijnen zijn op de vlucht voor de Goroms. Tijdens hun vlucht zijn ze terecht gekomen in een verlaten konijnenhol, genaamd Donkerhol. Samen met een andere groep konijnen houden ze zich hier schuil. Dan op een dag vindt Podkin, in een verlaten deel van Donkerhol, nog een van de verloren twaalf geschenken. Met dit geschenk van Donkerhol ontdekt Podkin dat hij megagrote sprongen kan maken, van schaduw naar schaduw. Op dat moment weet hij nog niet goed wat hij hier mee moet doen. Het enige wat belangrijk is, is dat de geschenken niet in handen komen van de Goroms. En dan hoort Podkin een verontrustend bericht over de hamer van Dwarsappel. Deze hamer behoort ook tot een van de twaalf geschenken en is een belangrijk wapen. Uit deze hamer komen pijlen die als enige wapen dwars door de pantsers van de Goroms heen kan gaan. De konijnen komen erachter waar de hamer is en er wordt besloten dat ze deze hamer gaan opzoeken. Maar daarvoor moeten ze wel naar het gebied gaan waar de Goroms zijn. Zal het ze lukken om eerder dan de Goroms de hamer te vinden?

MIJN MENING
Ik vond het een verrassing om te ontdekken dat Poek, inmiddels een echte konijnenbard, ons meeneemt in het vervolg van Podkin Eenoor. Ook dit tweede deel zit weer vol avontuur, spanning en magie. De verhaallijn zit heel goed in elkaar. Het zijn eigenlijk twee verhalen. Het verhaal van de konijnenbard die de avonturen van Podkin vertelt. Af en toe wordt dit verhaal onderbroken door de gebeurtenissen van de bard en de jonge Roe. Naast veel spanning kun je soms ook even lachen. Bijvoorbeeld op het moment dat de schrijver beschrijft hoe de oude konijnenbard uit zijn vel springt. Ook dit tweede deel is een aanrader. Ben je fan van boeken met spanning, avontuur en fantasy. Dan moet je echt kennismaken met Podkin Eenoor. Begin dan wel eerst met deel 1!