Wat is dat toch met de serie De Glazen Troon van Sarah J. Maas? Elk boek in de serie is beter en maakt dat je alle boeken achter elkaar wilt lezen.
Deel 3, Erfgenaam van Vuur, was geweldig, deel 4, Koning van de Schaduw, is nog beter!

Aelin keert terug naar Klooffort, vol plannen voor wraak en vergelding, maar ook op zoek naar haar magische erfstuk dat haar is afgepakt toen ze als klein kind werd gevonden.
Maar de stad is veranderd: Chaol Westfall is niet meer de Kapitein van de Garde, maar een rebellenleider. Hun vriend Prins Dorian zit gevangen in zijn eigen lichaam en Chaol is ervan overtuigd hem te kunnen redden, wat Aelin ook denkt. Ook is hij totaal niet blij dat Aelin weer is op komen dagen, zonder hulp.
Als ze erachter komen dat Aedion Ashryver, generaal in het leger van de Koning van Adarlan en ontdekte dubbelspion, geëxecuteerd zal worden, zetten ze een reddingsactie op touw.
Maar de Koning van Adarlan heeft duistere krachten en helpers. Lukt het Aelin om wraak te nemen, haar erfstuk te bemachtigen en de magie weer terug te brengen?

Het verhaal leest heerlijk weg en door de spanning en de verteltrant (het verhaal wordt verteld door verschillende personages) blijf je doorlezen. De schrijfstijl is echt fantastisch en ik was constant geboeid. Het boek beslaat zo’n 600 pagina’s, maar het is toch nog niet lang genoeg.
De personages spatten van de pagina’s: ze komen levensecht over en je wordt als lezer meegezogen. Hun redenen en emoties zijn ontzettend goed neergezet.
Tegen het einde probeerde ik langzamer te gaan lezen, maar dat lukte niet echt, zo spannend was het verhaal. Aan het eind komen dan toch nog weer onverwachte dingen aan het licht, wat maakt dat deze serie totaal niet verveelt.
Het boek staat bomvol spanning, drama en mysterie, en ook komt magie aan bod.
Ik ben zo benieuwd naar de volgende delen en hoe het Aelin, Chaol en de rest zal vergaan.

Het is een serie die ik absoluut kan aanraden. Liefhebbers van YA boeken moeten deze serie gewoon lezen, dus … ren naar de boekhandel of de bibliotheek en ga deze fantastische YA serie lezen!