The Fates Divide is een passend vervolg op Carve the Mark. Waar we in Carve the Mark de personages en vooral de planeet Thuvhe/Urek leren kennen, maken we in The Fates Divide een spannende reis langs een aantal andere planeten die stuk voor stuk mooi beschreven worden door Veronica Roth. Hoewel Carve the Mark in het begin vrij langdradig was omdat het nieuwe universum goed geïntroduceerd moest worden, was er meer actie in The Fates Divide.

The Fates Divide gaat verder waar Carve the Mark ophield: Cyra en Akos zijn weer samen, maar zijn op de vlucht voor de leiders van Voa. En dan blijkt later ook nog eens dat iemand met veel macht misschien toch niet dood blijkt te zijn… Ondertussen speelt er een politiek spel tussen het bestuur van de belangrijkste planeten en de Shotet. Cyra ontwikkelt zich als een leider van de bannelingen en Akos heeft het moeilijk met zijn lot. Maar dan onthult een orakel een schokkende waarheid en verandert alles! Vanaf deze plottwist komt het boek echt goed op gang en wordt het steeds spannender. Zal Veronica Roth ons deze keer wel een happy end geven?

Een ander leuk aspect aan The Fates Divide vond ik de wisselende perspectieven. Waar in Carve the Mark alleen vanuit Akos en Cyra geschreven werd, zijn er in dit boek 4 perspectieven: Akos, Cyra, Cisi en Eijeh. Cyra en Cisi worden vanuit het ik-perspectief geschreven, terwijl Akos uit het hij-perspectief geschreven wordt en Eijeh vanuit het wij-perspectief. De hoofdstukken die vanuit Eijeh beschreven worden leken in eerste instantie nogal ingewikkeld, maar later vond ik ze eigenlijk wel veel toevoegen omdat je op deze manier toch beter ontdekt wat er in Eijeh omgaat. Ook het perspectief vanuit Cisi sprak me aan, omdat je vanuit haar meer meekrijgt van wat zich afspeelt op de overige planeten.

Al met al raad ik The Fates Divide zeker aan aan mensen die Carve the Mark gelezen hebben. Voor degenen die Carve the Mark nog niet gelezen hebben is het verhaal denk ik wat lastiger te volgen. The Fates Divide bevat mooie beschrijvingen van nieuwe planeten, is niet voorspelbaar en de verschillende perspectieven voegen zeker wat toe!