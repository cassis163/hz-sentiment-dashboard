Storm vormt samen met zijn vrienden de Blockbusters, een geheime club die op ontdekking gaat en mysterieuze zaken probeert op te lossen. Zijn moeder restaureert schilderijen en zijn vader handelt in Kunst, dus thuis gaat het altijd over Kunst. Maar nu even niet want de familie gaat op vakantie naar Spanje en opa en zijn vriendenclub mogen ook mee! Ze logeren in Porte Lligat waar toevallig ook de beroemde schilder Salvador Dalí woonde…
Maar Storm is er aan het begin van de vakantie niet echt bij met zijn hoofd. Hij is namelijk ontzettend kwaad en verdrietig want iemand heeft een foto op Instagram geplaatst waarop hij lijkt te zoenen met een meisje. Maar dat is helemaal niet waar! Hij wil dat ook helemaal niet want hij is stiekem verliefd op Juul, zijn vriendinnetje bij de Blockbusters. Zijn vrienden helpen hem en besluiten zelf foto’s te maken waarop dingen te zien zijn die niet echt zijn. Net als… de schilderijen van Salvador Dalí! En ondertussen gebeuren er vreemde dingen in het Spaanse vissersplaatsje en natuurlijk gaan de Blockbusters op onderzoek uit! Want wat gebeurt daar toch steeds ‘s nachts op zee? En waar is Ramon, de zoon van de huishoudster mee bezig? En wat wil de oude dorpsheks ze duidelijk maken?
Manon Berns is de schrijfster van De verborgen dromen van Dalí, het vierde deel van de kinderboekenserie ‘Blockbusters’. In elk deel staat telkens een andere kunstenaar centraal. Berns studeerde Kunst en Wetenschappen aan de universiteit van Groningen en vindt het belangrijk dat kinderen al jong in aanraking komen met kunst. Haar boeken verschijnen in samenwerking met het museum Boijmans Van Beuningen.
Berns verweeft best ingewikkelde zaken als het surrealisme met actuele thema’s als fotomanipulatie en Instagram. Zo legt ze een mooie link naar hedendaags surrealisme. Toch blijft het soms zware kost voor kinderen en moeten ze wel al geïnteresseerd zijn in dit onderwerp om het boek te willen lezen. De manier waarop de schrijfster actuele onderwerpen als pesten via social media de revue laat passeren, en tevens de worsteling van een beginnende puber met zaken als verliefd zijn en de eerste keer zoenen, zorgt wel voor herkenning.
De hoofdstukken zijn niet al te lang en de schrijfstijl is vlot. De spanning in het verhaal heeft een mooie opbouw. Aan het eind van het boek wordt beknopt uitleg gegeven over het Surrealisme, over de kunstenaar Salvador Dalí en is er een afbeelding afgedrukt van het schilderij ‘Impressies uit Afrika’ dat in het boek steeds wordt beschreven. Het boek is mooi vormgegeven met een mooi omslag. De illustraties zijn minimaal en in zwart/wit en ontworpen door Marlies Visser, grafisch ontwerper en illustratrice.
De verborgen dromen van Dali is vooral een spannend verhaal geschikt voor kinderen die van mysteries houden. Toch moet je als kind ook zeker geïnteresseerd zijn in kunst om het verhaal te kunnen volgen en het ook boeiend te vinden.