Niets zo complex als de band tussen zussen. Op zich is het niet uniek maar in het geval van de zusjes Irene en Carmen is er van jongs af aan al sprake van een moeilijke relatie. Niet de meest ideale basis om, zoals Carmen graag ziet, toch een hechte band op te bouwen. De vrouwen verschillen ontzettend veel van elkaar en de relatie vraagt van beiden erg veel. Irene werkt als manager in een nachtclub waar zich zaken afspelen die het daglicht, letterlijk, niet verdragen en waar het leven behoorlijk onstuimig is. Ze kijkt altijd met afgunst naar haar zus want Carmen heeft haar carrière goed op de rit en ook haar liefdesleven lijkt voorspoed te kennen, zij leidt een beduidend rustiger leven. Maar wanneer blijkt dat de zusjes een gemeenschappelijke vriend hebben haalt dat het slechtste in de relatie tussen de zussen naar boven.

Dit debuut van Van der Bijl valt op door een aantal bijzondere themakeuzes. Ze combineert meerdere verhaallijnen met behoorlijk diverse invalshoeken. In het nu hebben we te maken met de zusjes, Ivan en Daan. Hun levens lopen door elkaar heen en geregeld is daar sprake van een verrassingselement. Het succes van de een is een doorn in het oog van de ander en de belangen lopen hoog op.
Wanneer je denkt het wel te doorzien is daar een totaal onverwachte plotwending.

Tevens is er een verhaal dat start in 1974 en langzaam naar het nu komt. Dit gedeelte speelt zich gedeeltelijk af in het voormalige Joegoslavië waar corrupte politici in een recent oorlogsverleden worden belicht door de ogen van een vrouwelijk hoofdpersonage. Mooie flashbacks vertellen een waar indrukwekkend deel van iemands leven. Hier is duidelijk merkbaar dat er veel aandacht is voor detail in het verhaal, zowel qua sfeer als situaties. Van der Bijl houdt hier heel lang vast om wie het nu gaat en dit komt de spanning absoluut ten goede. Het naar elkaar toe laten groeien van de twee verhaallijnen én daarbij de cursief gedrukte passages, van een nog onbekende persoon, is echt goed gedaan. En doordat er in korte hoofdstukken is geschreven lees je in no time het boek uit.

De intrigerende band tussen de zussen en het explosieve in een karakter versterken elkaar en brengen het verhaal tot een hoger niveau. Er is sprake van een vlotte schrijfstijl, die met vlagen gedurfde situaties beschrijft. Aannemelijke dialogen en mooie verdieping van de personages waar nodig, maken het verhaal tot een aannemelijk geheel. Daarbij is er sprake van helder taalgebruik en strakke verhaallijnen. Alles is goed in balans en iedereen voegt iets aan het verhaal toe, zelfs de kleinste rol blijkt van essentieel belang voor de plot. Wat heel bijzonder is aan ‘Nachtschade’ is het indrukwekkende levensverhaal dat als tweede verhaallijn wordt gebracht en van essentieel belang is voor de hoofdpersonages in het nu. Erg goed gedaan en mooi samengevoegd ook.

Zoals gezegd zijn er diverse heftige onderwerpen die in dit verhaal hun intrede doen. Denk daarbij aan trauma’s, jaloezie, een complexe oorlogssituatie, psychologische strijd en criminaliteit. Van der Bijl heeft haar best duidelijk gedaan en deze meer dan goede thriller geschreven die de lat voor een volgend boek heel hoog legt. Het feit dat ze de geschiedenis is ingedoken is bijzonder dapper want dat geeft niet alleen diepgang aan een verhaal maar kan ook een valkuil zijn. In ‘Nachtschade’ is daar gelukkig geen sprake van.

‘Nachtschade’ is een veelbelovend debuut.