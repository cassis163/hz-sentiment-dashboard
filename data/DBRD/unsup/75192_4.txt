Tim Weaver (1977) is auteur van de thrillers die verschenen zijn rond David Raker. Inmiddels zijn er in het Engels al zes boeken verschenen in deze serie, maar Nooit meer terug is het eerste boek wat vertaald is naar het Nederlands. In Engeland is dit het vierde deel van de serie, maar in Nederland beginnen we dus halverwege.

Carrie, Paul en hun twee dochters zijn van de aardbodem verdwenen. De omstandigheden van hun verdwijning zijn ronduit vreemd, omdat de tv aanstaat, het eten op tafel staat en de hond alleen is achtergelaten.Emily is de zus van Carrie en kan het niet meer aanzien dat de politie na maanden niks is gevorderd met het onderzoek. Emily kent David nog van vroeger – zij hebben verkering gehad tijdens hun schoolperiode – en besluit hem in te schakelen om haar zus en haar gezin te vinden.Terwijl David steeds meer aanwijzingen krijgt omtrent de verdwijning en het hoe en waarom wordt de situatie ook voor hem steeds dreigender. De rechercheur die belast is met het onderzoek wil ook niet dat David zich met zijn werk bemoeit.Steeds meer betrokkenen vinden de dood en ook David moet vrezen voor zijn leven. Maar David geeft niet op en bijt zich volledig vast in de zaak. Alles lijkt te draaien om een foto die Carrie in haar bezit had en die verborgen moet blijven. Een foto die wel voor heel veel slachtoffers zorgt. Dan neemt de zaak wel een hele persoonlijke wending voor David.

Nooit meer terug is een redelijk lijvig boek met z’n 560 bladzijden met een mooie aparte vormgeving. Als auteur ligt daar dan een uitdaging om het boek wel continue boeiend te houden. Dat is niet optimaal gelukt. Hier en daar is het verhaal wat langdradig. Het had net iets korter en bondiger gemogen om de interesse volledig vast te houden.
Wat verder opvallend is aan de schrijfstijl van Tim Weaver zijn de uitgebreide beschrijvingen van omgeving. Veel hoofdstukken beginnen hiermee. Dit heeft alleen meerwaarde als het bijdraagt aan het verhaal, bijvoorbeeld door het creëren van een bepaalde sfeer. Maar die meerwaarde was niet altijd even duidelijk. Het zorgde voor vertraging van het verhaal.
Tim Weaver werkt met veel personages in zijn boek. En met al die personages zijn er ook veel verschillende verhaallijnen die we voorgeschoteld krijgen. We beginnen met veel vraagtekens en beetje bij beetje wordt er steeds meer prijsgegeven over wat er gebeurd is en wie daar welke rol in heeft. Dit gebeurt mooi gedoseerd. Het is geen voorspelbaar verhaal en als lezer wordt je veelvuldig geprikkeld door nieuwe ontwikkelingen en onverwachte wendingen in het verhaal.
Nooit meer terug is een spannende actiethriller van hoog niveau. De auteur heeft veel aandacht geschonken aan meerdere verhaallijnen, plotopbouw en verdieping. Op naar meer vertalingen van deze auteur.

Spanning: 4****
Plot: 4****
Leesplezier: 3 ***
Schrijfstijl: 4 ****
Originaliteit: 4 ****
Psychologie: 3***