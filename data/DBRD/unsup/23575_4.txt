De geheime vrouw heeft twee verhaallijnen die zich elk in een verschillende periode afspeeld. Het ene speelt zich af in het heden, het andere speelt zich af ten tijde van de Romanovs in het oude Rusland.

Het verhaal in het heden begint op het moment dat Kitty ontdekt dat haar man vreemd is gegaan en ze besluit, zonder haar man hiervan in kennis te stellen, om te vertrekken naar het afgelegen huisje dat ze onlangs van haar overgrootvader (langs moeders zijde) heeft geërfd.
Eenmaal daar aangekomen weet ze met haar gevoelens geen blijf en vol overgave stort ze zich op het opknappen van het huisje én op het verleden van haar overgrootvader. Tijdens een inspectie rond het huisje stuitte ze immers op een nogal kostbaar uitziende hanger.

Gill Paul hanteert, voor een debutante, een vlotte pen en weet je moeiteloos in het verhaal te trekken. Vooral het historische gedeelte waarin de liefdsesgeschiedenis van Kitty’s overgrootvader Dimitri en groothertogin Tatjana werd verweven houdt je in de ban. Ten nadele van het verhaal van Kitty zelf dat eigenlijk niet meer is dan een kapstok waar alle gebeurtenissen aan worden opgehangen. Maar goed, je wil gewoon verder lezen (of in dit geval luisteren naar de bijzonder aangename stem van Dieuwertje Blok) en te weten komen wat er nu eigenlijk met de Romanovs is gebeurd. Hoewel het boek grotendeels fictief is, berust de gruwel die de tsarenfamilie overkwam wel degelijk op feiten. Een pluim dus voor de schrijfster die fictie en non-fictie dusdanig wist te verweven dat je uiteindelijk niet meer weet wat waar en niet waar is. Gelukkig was ze wel zo vriendelijk om achteraan in het boek de puntjes op de i te zetten.