David Vlietstra staat deeltijds voor de klas in het basisonderwijs. Daar ontstond ook het idee voor een van zijn vorige boeken, Meester Bakkebaard. Hij vertelt dat hij altijd probeert iets bijzonders van zijn boeken te maken, iets met betekenis. Een verwijzing naar een kinderliedje, een superheld of een mythologisch figuur. Dat is bij Bennie de mindboy niet anders. Dit boek staat ból van de superhelden en speciale krachten!
Bennie is een erg realistische jongen, dit in tegenstelling tot zijn beste vriend Thomas, die een heel grote fantasie heeft. Op een dag hebben ze het over het bezitten van ‘speciale krachten’ en krijgt Bennie het idee dat hij de gedachten van andere mensen kan beïnvloeden. Hij ontwikkelt zijn gave en oefent vol enthousiasme, maar verliest hij daarbij de werkelijkheid niet een beetje uit het oog? De andere kinderen en zijn ouders lijken niet in zijn ‘speciale krachten’ te geloven. Er is eigenlijk maar één jongen die hem gelooft en dat is Robin, een jongen uit zijn klas waar hij eerder weinig contact mee had.
Bennie de mindboy is op een grappige, luchtige manier geschreven. De doelgroep is 10 tot 12 jaar en dat past precies bij de leefwereld van het hoofdpersonage Bennie. De uitwerking van het hoofdpersonage is vrij diepgaand. Je weet als lezer precies wat de jongen denkt, en je begrijpt het zelfs als hij tenenkrommende acties uithaalt!
Het altijd actuele thema pesten wordt ook aangestipt. Je voelt in bepaalde scènes Bennies eenzaamheid van de bladzijden af stralen. Dit zet de kinderen die dit lezen waarschijnlijk ook aan het denken. Het is nooit leuk om buitengesloten te worden, om het gevoel te krijgen dat je gek bent. En geef toe… Iedereen verliest als kind weleens de controle over zijn fantasie, toch? Waarom zouden we elkaar dáár op aankijken?
“Blijkbaar vond hij de gewone kant van mij – de normale Bennie – ook de moeite waard.”
Elk kind wil bijzonder zijn en het gevoel hebben dat het geliefd, ook zonder speciale krachten. Gelukkig groeien de meeste kinderen op met voldoende mensen om zich heen die hen duidelijk maken dat ze de moeite waard zijn.
Het enige minpunt is misschien de verhaallijn met Bennies moeder. Ze probeert nog steeds een trauma van jaren geleden te verwerken. Bennie komt dit te weten en doet er alles aan om zijn moeder te helpen, maar of dat nu zo succesvol is? Deze tweede verhaallijn wordt luchtig benaderd en dat geeft een tegenstrijdig gevoel, want het is best een heftig thema. Ook al zorgt het voor enkele zeer grappige scènes, het voelt niet helemaal ‘passend’ bij de rest van het boek.
Bennie de Mindboy is een heel geschikt boek voor kinderen die een verhaal willen lezen zonder al te veel poespas. Gewoon lekker genieten van de fantasie van een ‘gewone’ jongen en zijn vrienden.