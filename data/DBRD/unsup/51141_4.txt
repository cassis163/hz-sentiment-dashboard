Claire is een 35-jarige vrouw die voor de buitenwereld heel hard overkomt maar van binnen zacht en vooral onzeker is. Zij is Manipulator van beroep. Zij krijgt mensen zover keuzes te maken die zij anders misschien niet zouden maken en is hier erg goed in. Haar vriendin Eva weet als enige wat Claire werkelijk voor de kost doet. Claire kent Eva al van jongs af aan. Eva is psychiater en kan Claire goed helpen om met beide benen op de grond te blijven staan in deze harde wereld. Bovendien heeft Claire het nodige meegemaakt in haar jeugd en door hun vriendschap helpen zij elkaar door moeilijke periodes. Claire is heel tevreden met haar baan en krijgt op gegeven moment een aanbod om flink hogerop te kunnen komen. Maar net op dat moment komt Guido in beeld, een “slachtoffer” uit het verleden. En Guido is boos, heel boos en wil er alles aan doen om Claire kapot te maken. En hij komt steeds dichterbij, te dichtbij…

Met De Manipulator zet Anne Daniel een mooi debuut neer. Ik vind de cover erg mooi, deze past zeer goed bij het boek en geeft goed weer wat de schrijfster bedoeld. Erg mooi gekozen.
Het verhaal leest supersnel weg en het kostte me weinig moeite om goed in het boek te blijven. De hoofdpersoon Claire is ogenschijnlijk een lieve vrouw waarmee je graag om zou gaan en die je alles wil toevertrouwen. Het is jammer dat ze deze vaardigheden alleen voor haar beroep gebruikt en het zichzelf in haar privéleven zo moeilijk maakt. In haar beroep weet ze ook op slinkse wijze mensen te bespelen zonder dat zij dit doorhebben, technieken die niet altijd netjes zijn maar Claire zal geen criminele activiteiten gebruiken. Zij is ondanks alles heel ethisch ingesteld. En ze is kwetsbaar en onzeker en dat maakt haar heel menselijk. Ze heeft wat mij betreft wel een hoge gun factor om gelukkig te worden. Je moet haar wel aardig vinden.
De Vlaamse schrijfster heeft me met dit boek weten te boeien, haar schrijfstijl is vlot en prima te volgen. Ik geef dan ook 4 **** sterren voor deze mooie debuut-thriller en hoop in de toekomst meer van haar te kunnen lezen.

Ik wil graag de Facebook-groep Thrillerlovers en Anne Daniel bedanken dat ik dit mooie boek gewonnen heb. Merci beaucoup.