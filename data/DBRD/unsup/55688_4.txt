Het boek “De wijsheid achter emotie en gevoel” is een verhelderend en praktisch handboek geworden. Het is bedoeld voor mensen die meer inzicht willen krijgen in menselijk gedrag. Het boek is geschreven vanuit een nuchtere holistische visie.

In het boek wordt laag voor laag uiteengezet wat instincten, emoties, gevoelens, gedachten en inspiratie precies zijn. Aan de hand van voorbeelden wordt per emotie en gevoel ontrafelt welke wijsheid achter de menselijke natuur ligt.

Visie van de recensent

‘De wijsheid achter emotie en gevoel – Je dagelijks leven als spiegel’ is geplaatst onder het genre ‘Psychologie”. Dat zal zo zijn, maar als recensent zie ik dit boek liever als bron van inspiratie, want dat is het.

“Behoeften zijn instinctieve signalen die aangeven wat je nodig hebt om voor jezelf te zorgen. Ze worden gestuwd door vitaliteit: een krachtige, levenslustige energie.”

Natuurlijk, auteur Wendy van Mieghem is psycholoog en dat zal de grondgedachte zijn om het boek in het vakje ‘Psychologie’ te plaatsen, maar daarmee wordt naar mijn mening een kans gemist. Het grote publiek zal namelijk niet direct naar een boek uit dit genre grijpen en dat is jammer. Ik ben namelijk van mening dat heel veel mensen uit ‘De wijsheid achter emotie en gevoel’ bijzonder veel kennis en inzicht kunnen putten om zichzelf, maar zeker ook elkaar, beter te begrijpen en doorgronden.

Maar enfin, terug naar het boek. Van Mieghem heeft haar kennis, ervaring en inzichten verwerkt in dit fraaie werk en dit verwerkt in fictieve verhalen. Hier en daar zijn echter ook enkele autobiografische elementen terug te vinden in het boek.

“Hoe vind je de weg wanneer je geen stabiele grond onder je voeten hebt? Waar moet je op vertrouwen? Hoe bepaal je richting en kom je tot de kern van de problematiek? Waar haal je de kracht vandaan om door te zetten? En klopt de motivatie van waaruit je bent begonnen nog?”

Elk hoofdstuk eindigt met een aantal vragen waarmee je als lezer direct aan de slag moet.

“Wat zijn jouw ervaringen met mishandeling, verwaarlozing en misbruik? Neem een moment om hierbij stil te staan.”

De samenwerking met illustrator met illustrator Rosalie ten Broecke is een succesvolle. Ten Broecke zet met haar illustraties de teksten kracht bij en weet deze prima te treffen.

Kortom, ‘De wijsheid achter emotie en gevoel’ is een toegankelijk boek voor een groot publiek en verdient naar mijn mening alle aandacht die het kan krijgen.

De auteur

Wendy van Mieghem is psycholoog, socioloog en in het bezit van het Europees Certificaat Psychotherapie. Vanuit haar bedrijf Bewust Leven Opleiding & Training werk zij als supervisor, schrijver en trainer. ‘De wijsheid achter emotie en gevoel – Je dagelijks leven als spiegel’ is haar debuut als auteur.

Uitvoering

Uitgegeven in eigen beheer medio oktober 2016

Paperback, 304 pagina’s

ISBN10: 9492293013

ISBN13: 9789492293015