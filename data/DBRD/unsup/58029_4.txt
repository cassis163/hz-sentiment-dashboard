Arjan Visser is schrijver en werkt als journalist voor o.a. Trouw. Voor deze krant interviewt hij al jaren mensen aan de hand van de Tien Geboden over hun jeugd, hun ouders en geliefden, hun zekerheden en twijfels en hun wereldbeeld en ideeën. De interviews verschijnen elke zaterdag in het katern Letter&Geest.
In dit boek zijn de interviews gebundeld die hij heeft gehad met cabaretiers, waaronder Youp van 't Hek, Claudia de Breij, Lenette van Dongen, Theo Maassen en Jan Jaap van der Wal. Het oudste gesprek dateert van 1998 en het meest recente gesprek is van oktober 2010.

Stuk voor stuk zijn het mooie verhalen geworden waarbij de cabaretiers niet altijd het achterste van hun tong lieten zien, maar in veel gevallen ook heel openhartig zijn geweest. Wat mij met name trof waren de stukjes bij het gebod Eert uw vader en uw moeder. Hierin geven ze zich allemaal zonder uitzondering bloot en blijkt eens temeer de grote invloed van het gezin en de omgeving waarin je opgroeit. Het geeft houvast, maar is ook een positieve en soms negatieve drijfveer om te zijn geworden waar ze nu staan.

Ik heb het boek met veel plezier gelezen. De opzet van de interviews aan de hand van de tien geboden geeft herkenbare kaders aan; de reacties van de cabaretiers – ieder vanuit hun eigen perspectief – maken het tot interessante gesprekken waar af en toe een pareltje uit te vissen valt.
Arjan Visser laat de mensen volledig in hun waarde en nog belangrijker: spreekt zelf geen waardeoordeel uit. Je voelt als lezer dat de cabaretiers zich niet mooier hebben willen voordoen dan ze zijn – en toch kwam er niet heel veel verrassends uit. Dat is op zich natuurlijk logisch want als cabaretier geef je je op het podium over het algemeen al behoorlijk bloot aan de mensen in de zaal. Daar moet je dezelfde authenticiteit uitstralen als in deze gesprekken.
Analoog aan dit boek zijn er meer interviews gebundeld. In 2010 is ook uitgekomen: De tien geboden – gesprekken over spiritualiteit en in 2011 komt uit De tien geboden – gesprekken met schrijvers.