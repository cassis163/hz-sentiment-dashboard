Een prachtige bundel gedichten van Mustafa Kör.
Mustafa Kör schreef al de romans De lammeren en Uitverkorene. Hij werd in Turkije geboren in 1976 en week als 3-jarige uit naar België. Hij groeide op en woont in Maasmechelen en was in 2008 stadsdichter van Genk.

Thema's: vervreemding, gehechtheid, verlies, meervoudigheid, en de liefde...

Icarus

Heb mijn stem schor geschreeuwd op je naam
alleen je kroon viel uit de hemel

Geen meester, vlag of naastenliefde
slechts leegte enkeldiep in mijn manieren

Ze namen je van me af, een jongen
die nog moest leren liegen
maar ik heb gezien wat ik zag

Het streepje bloed uit je neus
de ogen als geloken schelpen
opgebaard in wit linnen

Zo droeg ik je niet naar het graf
je zal mijn lied wel gehoord hebben
toen ik het ouderlijk huis in brand stak

Iedereen moest het zien
Iedereen moest het weten
dat jij was gescheiden van vlees en botten

Kende een jongensstem maar gehoor
een schorre kreet in de spasmen van getijden
dat is je naam verworden

Het ondermaanse is waarachtig mythe broer
wie zou niet naar hemelen grijpen?

Uit: Ben jij liefde, Mustafa Kör