Tess is net afgestudeerd en geniet van haar vrijheid in het kleine dorpje waar ze woont. Midden in de natuur probeert ze inspiratie op te doen voor het boek dat ze wilt schrijven. Met inspiratie opdoen bedoelt ze; impulsieve acties ondernemen. Volgens Tess moeten schrijvers namelijk veel mee hebben gemaakt voordat ze een goed boek kunnen schrijven. Hier zit echter veel meer achter dan dat je zou denken. Wat haar is overkomen op haar 12e heeft veel invloed op haar acties van nu. Maar wanneer ze een jongen ontmoet die haar laat nadenken over haar leven vindt ze eindelijk de rust waar ze eigenlijk naar zoekt.

Een flinterdun laagje
mooi gepolijst
barst langzaam open
en toont de eenzaamheid

Dit is zonder twijfel mijn favoriete stukje van een quote uit het boek. Deze poëtische teksten en notities zijn verspreid over het boek, tussen de hoofdstukken door. Wat de titel eigenlijk al zegt: het is het boek van Tess. Je leest over haar impulsieve acties en op het eind kom je te weten waarom ze deze acties onderneemt. De quotes en notities geven het boek net dat beetje extra, het wordt persoonlijker en krijgt dus meer diepte. Tess blijkt echt niet zo stoer als ze zich voordoet, ze zit veel ingewikkelder in elkaar dan je op het eerste gezicht zou denken.

Er komt redelijk wat seks in voor, wat voor mij best als een verassing kwam. Als je de achterflap hebt gelezen dan verwacht je dat niet meteen. Het verhaal is dus niet zo luchtig als dat je van tevoren zou denken, maar toch leest het vlot weg. Misschien wel iets te vlot. Naar mijn mening had het einde iets langer mogen duren en over meerdere pagina’s uitgesmeerd mogen zijn. Het 131 pagina gevulde boek heb je namelijk zo in een paar uurtjes uit en ik had geen voldaan gevoel toen ik het boek dichtklapte.

Het klinkt misschien raar maar ik zou dit boek lezen als ik een schop onder mijn hol nodig heb. Als ik denk: "Be a little more like Tess." Dan heb ik het natuurlijk niet over al het geseks, nee, ik heb over de impulsieve acties die ze onderneemt zonder er goed over na te denken. Ikzelf denk namelijk veel te veel na over dingen waardoor ik soms vergeet te leven.