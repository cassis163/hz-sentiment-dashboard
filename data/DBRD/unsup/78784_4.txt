Hij maakte de Amerikaanse droom waar, van eenvoudig toneelfigurant tot een van de best verkopende thrillerauteurs ter wereld. Recensenten bekritiseerden hem, honderden miljoenen lezers adoreerden hem. In 2001 overleed Robert Ludlum op 74-jarige leeftijd. Van de manuscripten die hij naliet was De Bancroft strategie het allerlaatste.

Todd Belknap, geheim agent in dienst van het clandestiene Consular Operations verknoeit in Rome een missie als hij op onreglementaire wijze een internationale wapenhandelaar wil pakken. Belknap wordt wegens cowboygedrag ontslagen. Ook zijn boezemvriend Rinehart heeft pech. Hij wordt in Libanon ontvoerd. Als Co Ops weigert om stappen te ondernemen om Rinehart te redden, trekt Belknap er alleen op uit.
In diezelfde tijd krijgt de scherpzinnige junior analyste Andrea Newton-Bancroft een legaat van 12 miljoen dollar op voorwaarde dat zij bestuurslid wordt van de Bancroft Stichting, een filantropische organisatie die wordt geleid door de familiepatriarch Paul Newton.
Als Andrea zich vol overtuiging op haar Stichtingswerk stort, ontdekt ze dat deze erg nauwe banden heeft met Genesis, een mysterieuze (terreur) groep die probeert de wereld naar haar hand te zetten. Het leven van miljoenen mensen loopt gevaar. De gebeurtenissen escaleren en de ervaren Todd Belknap en de onervaren Andrea Bancroft verenigen hun krachten om de waarheid achter Genesis te ontraadselen, voor het te laat is.

Geheel in de trant van de vorige boeken van Ludlum zijn het ook nu weer eenlingen die het moeten opnemen tegen een gigantische, bijzonder machtige organisatie. Het is een overzichtelijk strijdtoneel waarin Goed en Kwaad duidelijk van elkaar te onderscheiden zijn en waarbij de lezer ogenblikkelijk weet bij wie zijn sympathie ligt. Dat de nuance vaak ontbreekt zal duidelijk zijn. De wereld is ingedeeld in zwart en wit. Er zijn boeven die uitsluitend denken aan hun eigenbelang en die bereid zijn daar miljoenen mensen aan op te offeren en er zijn helden als Todd Belknap en Andrea Bancroft die in het belang van vriendschap, volk en vaderland de boeven bevechten. Mensen met geld en macht zijn in de denkwereld van Ludlum vrijwel altijd mensen die hun invloed op grote schaal misbruiken. Het tegenwicht kan nooit gevormd worden door andere organisaties omdat zij dezelfde kwalijke eigenschappen hebben. Alleen eenlingen die zich niet aan de regels houden zijn in staat om machtswellust daadwerkelijk te bestrijden.

De romanwereld van Robert Ludlum is de wereld van James Bond. Er vallen tientallen doden, full color en in widescreen. Alleen Dolby surround ontbreekt. Het bloed stroomt als rode wijn uit een fust. Er wordt geknokt, geschoten, gemarteld en genoten. Genoten? Jazeker, want in een wereld waar de adrenaline de belangrijkste voedingsstof vormt, is ook plaats voor roezige ontspanning. En omdat de hoofdpersonen vrijwel allen aantrekkelijke vrouwen en mannen zijn met mooie en afgetrainde lichamen, is aantrekkingskracht verzekerd.

Ludlum is een rasverteller. Iemand die weet hoe hij een verhaal spannend moet maken. De gebeurtenissen voltrekken zich in razende vaart. De locaties wisselen per hoofdstuk en de strijd is heftig. De karakters worden niet verder uitgediept dan nodig is voor het verhaal, want er is haast. Alles draait om actie, actie en nog eens actie. In dat opzicht is er een duidelijk verschil met vroegere boeken van Ludlum, waarin maatschappijkritiek en beschrijvingen van de kapitalistische mechanismen iets meer ruimte kregen. Dat neemt niet weg dat De Bancroft strategie een uitermate spannend boek is. Heerlijk ongecompliceerd (gewelddadig) amusement. Het laatste kunstje van de meester is opnieuw een hoogstandje.