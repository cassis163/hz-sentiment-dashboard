Drie (stief)zusters, Margeritte, Christina en Birgitta leven onder de dreiging van, ja van wat eigenlijk? Wie is degene die het op hun gemunt heeft? En waarom? Ze verdenken er elkaar van elkaar het leven zuur te maken met valshartige brieven. Niet wetende dat er een onbekende "zus" stoorzender in hun levens is, de splijtzwam die, gebruikmakend van haar gaven, de onderlinge verhoudingen onder druk zet. Verhoudingen die vanuit het verleden als pleegkinderen toch al niet best waren. Te verschillende achtergronden en karakters. Het mysterieuze verhaal neemt je mee in de levens van de zussen nu en in hun verleden. Hoe zijn zij geworden wat zij nu zijn. Door het hele boek heen ook het relaas van Desirée, de vierde zus (die zij overigens niet kennen) - de aprilheks - haar heden en verleden, hetgeen ook weer terug voert naar Ellen, de stiefmoeder. De zwaar gehandicapte Desirée is het echte kind van Ellen, die haar echter heeft afgestaan en vervolgens drie meisjes adopteerde om die in haar plaats op te voeden.

De wordingsgeschiedenis van de meisjes speelt een grote rol. Hun jeugd, de ontwikkeling in het pleeggezin en hun huidige bestaan nu zij ruim volwassen zijn, wordt steeds vanuit verschillende gebeurtenissen, maar ook met steeds wisselende, niet in juiste volgorde, tijdslijnen beschreven. Het gespring tussen meerdere personen in verschillende tijden geeft het verhaal een onrustig geheel, je vraagt je soms af waar je bent en wat het verband is of waarheen het gaat. Alle gebeurtenissen leidden uiteindelijk wel tot een verband en geven de karakters de diepte die zij nodig hebben. Door de flashbacks, het steeds weer verspringen in tijd en duistere kantjes aan het verhaal die geen oorsprong lijkt te hebben (misschien in Scandinavische landen hun oorsprong hebben en daar meer zeggingskracht hebben) is het wel een verhaal dat oplettendheid vraagt.
De onderlinge verschillen zijn spannend weergegeven en boeien, je wilt weten hoe zij geworden zijn tot wat zij nu zijn en wat hen beweegt te doen wat zij doen; zo ook de gevoelens van Desirée, haar beleving van haar leven en haar bijzondere krachten. Zij "ziet" haar zusters, zonder ze te zien.
Een bijzonder verhaal, boeiend door de figuur van Desirée, haar handicap en krachten en apart door steeds weer losse eindjes die ergens weer verbonden worden. Meerdere verhalen met een gezamenlijk punt. Een zogenaamd gezin, die nooit een gezin werd of wordt. Mensen die elkaar goed kennen en toch ook weer niet. Zussen zonder verbinding, die elkaar niet mogen en toch in het verhaal met elkaar gaan optrekken.
Sterke taalkundige vondsten die zich manifesteren in prachtige zinnen en die als een metafoor situaties of gevoel neerzetten.