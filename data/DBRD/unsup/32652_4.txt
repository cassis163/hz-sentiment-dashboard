Jeroen Windmeijer (1969) is inmiddels een graag geziene schrijver in mijn boekenkast. Na De Bekentenissen van Petrus en Het Pauluslabyrint sluit hij zijn Leiden-trilogie af met Het Pilgrim Fathers complot. Ook dit laatste deel, dat je overigens prima los kunt lezen van de eerder verschenen delen, neemt je weer mee naar historische plekken in Leiden. Maar we gaan ook de grens over, naar Boston in de Verenigde Staten en Sharm-el-Sheikh in Egypte.

Universitair docent Peter de Haan, die we al kennen uit de vorige twee delen, woont met zijn vriendin Fay een open avond bij van de gemengde vrijmetselaarsloge in Leiden. Fay is sinds enige tijd lid van deze loge. Na een interessante lezing van de voorzitter drinken ze nog een borrel en willen, voor ze naar huis gaan, nog even afscheid nemen van voorzitter Coen Zoutman. Zij treffen hem echter levenloos aan in een plas bloed, hij blijkt op gruwelijke wijze vermoord te zijn.
Even hiervoor heeft Peter kennis genomen van de vondst van een tot nu toe onbekend gebleven manuscript in de Leidse archieven. Een anonieme schrijver vertelt hierin de geschiedenis van de Pilgrim Fathers die van 1609-1620 in Leiden woonden, werkten en hun geloof konden aanhangen. Een gedeelte van deze groep vertrok met het schip de Mayflower naar het beloofde land Amerika om daar de fundamenten te leggen voor de huidige Verenigde Staten.
Zoals gebruikelijk raakt Peter weer betrokken bij al deze zaken en als er nog een dode wordt gevonden in een Leidse gracht lijkt er toch heel wat meer aan de hand te zijn dan aanvankelijk gedacht wordt.

Het leuke aan dit derde deel van de trilogie is dat het manuscript waar het verhaal grotendeels om draait ook daadwerkelijk bestaat. Taalwetenschapper Piet van Vliet vond het in het Leids Gemeentearchief en wilde er in eerste instantie een artikel aan weiden in een historisch wetenschappelijk tijdschrift. Maar hij wilde het grootser aanpakken en nadat hij Jeroen verteld had over dit manuscript was hun samenwerking snel beklonken. Jeroen heeft dit manuscript, dat door Piet in leesbaar Nederlands is vertaald, gebruikt als ruggengraat voor deze thriller. De scheidslijn tussen wat waar is en niet waar wordt al snel vaag en Jeroen gebruikt dit ook als terugkerend thema in het verhaal.

Deel drie is een complex verhaal geworden. Als lezer raak je soms wel de weg een beetje kwijt maar gelukkig kom je altijd wel weer op het goede pad door de uitleg van de schrijver. Die uitleg echter, maakt wel dat de vaart er een beetje uitgehaald wordt op sommige momenten. De thriller heeft wat meer weg van een detective. Wel een goede, want met de figuur van rechercheur van Rijsbergen hebben we er een Nederlandse Poirot (bekend uit de Agatha Christie detectives) bij.

Wat ik verder nog een beetje jammer vond, is dat Peter de Haan de oplossingen wel erg gemakkelijk aangereikt krijgt. Het gedeelte in Amerika en Egypte wordt daardoor wel een beetje ongeloofwaardig.
Maar dit neemt niet weg dat de Dan Brown van de Lage Landen, zoals Jeroen Windmeijer zich inmiddels genoemd ziet door de uitgeverij en de boekverkopers, een waardige afsluiter heeft afgeleverd voor zijn Trilogie over Leiden.

Met dank aan uitgeverij HarperCollins voor het review exemplaar.