Carter Blake, manhunter van beroep en permanent bewegend onder de radar, krijgt te maken met ongewenste oude bekenden. In de jacht op vrouwenkiller Crozier lukt het hem niet ongezien te blijven. Een fractie van een seconde blijkt genoeg om gespot te worden. Want wanneer Blake door oprecht correct te hebben gehandeld ineens wordt opgemerkt door degenen voor wie hij al die jaren min of meer op de vlucht is, word het heel snel heet onder zijn voeten. Maar Blake is een hardleerse en eigenzinnige persoonlijkheid. Hij heeft een opdracht aangenomen om John Stafford, CEO van softwarebedrijf Moonola, te helpen iets terug te halen dat van het bedrijf is en dus doet hij dat. Ook als dat wil zeggen dat hij nu zelf wordt opgejaagd. Blake denkt het een met het ander te kunnen combineren.


In dit derde deel met Carter Blake in de hoofdrol lezen we hoe het Blake vergaat na zijn laatste opdracht als manhunter. Blake vindt namelijk iedereen zonder zelf gezien te worden. Dat laatste verandert plotsklaps wanneer hij op een onbewaakt moment door de geheime dienst wordt gezien tijdens een van zijn opdrachten. Ondanks de afspraak die er was om niet in elkaars vaarwater te komen geeft de nieuwe directeur van de CIA opdracht om Blake uit de weg te ruimen. Dan zijn alle touwtjes naar Operatie Winterlong doorgeknipt en opgeruimd staat netjes. En wie kunnen dat beter doen dan oud-leden van diezelfde special forces groep? Als volleerd geheim special agent pareert Blake vervolgens de ene aanval na de andere. Maar al snel blijken zijn jagers onvermoeibaar, steeds meer drijven ze Blake in het nauw, de afstand wordt beklemmend kleiner. Blake vraagt het uiterste van zijn kennis en inspanningen om in leven te blijven en het verhaal ontwikkelt zich met steeds meer spanning.

De gebeurtenissen in het vorige deel, ‘De Samaritaan’, liggen ten grondslag aan dit vervolg. Want het is in het vorige verhaal dat Carter Blake wordt gespot door zijn voormalige werkgever en Operatie Winterlong voor het eerst ter sprake komt. Dat het foute boel moest zijn was toen al duidelijk. Hoe fout vertelt dit verhaal. Het feit dat het een onofficiële groep is die nergens in de boeken staat maakt het allemaal nog gecompliceerder. Blake uit de roulatie te halen, dát is de prioriteit van de nieuwe en ambitieuze directeur van de geheime dienst, desnoods door onorthodoxe praktijken in te voeren. Blake merkt snel aan zijn voelsprieten dat het hen menens is. Er zit niets anders op dan proberen de mannen die voorheen zijn collega’s waren voor te blijven. Blake heeft te maken met gelijke tegenstanders, echter kan Blake niet rekenen op hetzelfde netwerk. Voordeel is wel dat hij weet hoe ze werken en wat hij kan verwachten. Alleen één dingetje, Blake is alleen.

Door middel van flashbacks krijg je als lezer steeds meer inzicht in de reden waarom de jacht op Blake is geopend. Afwisselend in de VS, Afghanistan en Siberië speelt het verhaal zich af. In een moordend tempo, soms letterlijk, volg je de ontwikkelingen vanuit het perspectief van Blake maar ook vanuit de jagers op hem. De frustratie druipt er vanaf, de lichamelijke uitdagingen doen je denken aan onmenselijke mogelijkheden maar het past zo goed bij dit soort actiethrillers. Het is gewoon smullen en dat al drie delen!

We zijn intussen het een en ander van Blake als persoon te weten gekomen en hij is dusdanig intrigerend dat het zeker geen straf is om nog meer van hem te mogen lezen in de toekomst. In dit deel is de persoon Blake niet echt breed aan bod gekomen, het was de jacht en het trachten daaraan te ontsnappen die het verhaal bepaalden. En dat is bijzonder goed uitgepakt!
Deze boeken zijn zo goed geschreven en onderhuids spannend dat het haast ondoenlijk is om ze weg te leggen. Het feit dat het zogenaamde intelligente thrillers zijn, die de lezers uitdagen mee te denken en intussen te laten genieten van achtervolgingen, actiescènes en tactische operaties, maakt deze reeks tot een echte mustread. De kwaliteit is continu goed te noemen. Carter Blake biedt als persoon dan ook een oneindigheid aan mogelijkheden. Alle denkbare scenario’s met special-forces zijn mogelijk, het is dan ook de vraag of we nog meer avonturen kunnen verwachten met Blake in de hoofdrol. Voor nu is dit derde deel wederom een succes te noemen en is het afwachten op een hopelijk vervolg. Voor alle liefhebbers van de, meer dan, goede actiethrillers is deze reeks een aanrader! Wederom vier dikke sterren!