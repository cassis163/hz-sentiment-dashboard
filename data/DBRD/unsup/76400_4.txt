Voltooid is de tweede thriller van auteurMariska Overman(47 jaar), met als hoofdpersonage Isabel Dieudonné, specialist postmortale zorg en ex-rechercheur.

Het boek is opgebouwd uit hoofdstukken die verspreid over ongeveer anderhalve maand een nieuwe dag beschrijven uit het leven van Isabel. Van dag 1, waarop het eerste lijk gevonden wordt op 17november tot en met 24 december, als ze bij Peter op bezoek gaat in het ziekenhuis en voor Isabel eindelijk alles duidelijk is geworden.

De auteur neemt je mee in de wereld van de postmortale zorg, waarbij ze kundig en levendig de laatste zorg aan de overledenen beschrijft, alsook de autopsies die nodig zijn voor het speurwerk van de recherche om de bizarre moorden op te lossen.
Of zijn het geen moorden?
Overman weet de spanning erin te houden door haar vlotte schrijfstijl en beeldende dialogen.

Isabel is de perfectionistische specialist postmortale zorg en ex-rechercheur die het team van Peter komt versterken als adviseur.
Maar ze heeft te kampen met ‘spoken’ uit het verleden en twijfelt constant of ze op de goede weg is , zowel in haar werk als in haar relatie met Harry.
Door de levendige beschrijving van gebeurtenissen, waarbij de gemoedstoestand van Isabel treffend wordt weergegeven door quotes van songteksten, krijg je een goede indruk van het personage Isabel: perfectionist, maar ook onzeker, gehard door haar werk, maar ook heel menselijk.

De auteur weet op voortreffelijke wijze een zeer lastig maatschappelijk thema bespreekbaar te maken: het zelfbeschikkingsrecht.
Het boek zet aan tot nadenken, wat volgens mij precies de bedoeling is van de auteur.

Voltooid is afzonderlijk te lezen van het eerste deel’Hoofdzaak’, maar ik zou iedereen aanraden dit boek en wat nog volgt van haar te lezen.