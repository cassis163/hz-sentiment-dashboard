Spinning Silver van Naomi Novik volgt zes perspectieven in een sprookjesachtige, Oost-Europese wereld die je vastgrijpt vanaf de eerste pagina.

Het leuke aan dit boek vond ik dat de zes perspectieven niet allemaal aan het begin van het boek al werden voorgesteld. Geleidelijk aan kom je de andere perspectieven tegen naarmate je verder leest. Doordat een perspectiefwisseling alleen door een witregel werd aangegeven was het soms lastig om te zien wie nu aan het woord kwam, al helemaal als het een nieuwe perspectief was, maar na een paar zinnen kom je er snel genoeg achter. Novik lijkt namelijk voor elk personage nét op een andere manier te schrijven waardoor hun stemmen goed doorklinken en distinctief van elkaar zijn.

Religie en sprookje ontmoeten elkaar. Miryem is een Joods meisje en neemt haar vaders plaats in als moneylender. Waar hij moeite had om zijn uitgeleend geld terug te innen, heeft Miryem geen problemen mee. Zij heeft teveel koude, hongerige winters meegemaakt terwijl anderen in het dorp lachend profiteren van hen. Zij is misschien wel het hoofdpersonage, samen met Irina en Wanda. Irina komt in een onverwachte machtspositie terecht met een boosaardige man aan haar zijde, en Wanda probeert koste wat het kost te voorkomen dat haar eigen vader haar verkoopt voor een huwelijk. Wat deze drie personages gemeen hebben is dat ze onafhankelijk willen zijn en hun eigen keuzes willen maken. Ze willen niet meer dat van hen wordt geprofiteerd en dat ze geen inbreng hebben in hun eigen levens. Je zou dit boek als feministisch kunnen bestempelen, maar Novik heeft dit niet als dé boodschap in haar verhaal verwerkt. Het is haast alsof ze de onafhankelijkheid van de vrouwen vanzelfsprekend vindt en zo zou het ook moeten zijn.

Naast de levendige, sterke personages is de schrijfstijl ook een genot om te lezen. De beschrijvingen zijn prachtig en uitgebreid waardoor je je een goed beeld kan vormen van de omgeving en de personages. Bij het lezen van het boek weet je dankzij de stijl al dat er iets magisch in het verhaal zit. Deze magie wordt subtiel omschreven en is niet de hoofdzaak in het boek; de personages zijn dat. Toch is de wijze waarop magie wordt gebruikt in het verhaal heel interessant en uniek. Zoals het sprookje Repelsteeltje waarop dit boek heel losjes is gebaseerd worden voorwerpen in goud verandert; hier is dat zilveren munten en andere voorwerpen daaruit gemaakt.

Het verhaal zit goed in elkaar en uiteindelijk verweven de zes perspectieven zich. Het kan misschien even duren voordat je in het verhaal zit, maar ikzelf zat er gelijk in en vond de opbouw precies goed. Novik nam de tijd om haar personages en wereld op te bouwen en te ontwikkelen. Niet alle zes perspectieven zijn even goed ontwikkelt of interessant, maar het is wel zo dat alle perspectieven een unieke blik op het verhaal geven.

Spinning Silver is een prachtig boek met sterke vrouwelijke personages en een goed opgebouwd verhaal waarin de verhaallijnen uiteindelijk mooi verweven raken met elkaar.