Het gerecht is een verrassend goed debuut van Inge Ipenburg, een Nederlandse actrice. In 2011 was ze juryvoorzitter voor De Gouden Strop, de prijs voor de beste oorspronkelijk Nederlandstalige spannende roman in Nederland.
Ipenburg heeft heel wat in dit ene boek gestopt. Naast de hoofd verhaallijn, Sandra die getuige is van een verkrachting, is er bijvoorbeeld nog een stalker waar ze mee te maken krijgt. Ook ontmoet ze een man die enorm ontgoocheld is in het leven door wat hij heeft meegemaakt en daardoor een nogal kleurloos bestaan leidt. En dan is er nog Davy, haar jonge autistische hulpje in de keuken, het personage dat nog het meeste losmaakt bij de lezer. Ipenburg heeft deze personages beknopt maar goed vormgegeven. Het was ook teveel om dieper te gaan. Uiteindelijk spelen al deze personages ergens wel een rol in het verhaal.
Het was echter wel duidelijk een debuut, de schrijfstijl is niet altijd even vlot, ze valt al eens in herhaling en soms is het wat cliché. Het einde is wat je op zijn minst onconventioneel kunt noemen. De ene zal dit origineel vinden en een ander ongeloofwaardig. Daar valt zeker over te discussiëren. Ipenburg haalt tussendoor nog ethische kwesties aan, ook daar kun je over nadenken of eens van gedachten wisselen.
Maar al bij al was dit een meer dan behoorlijk debuut. Een dikke drie sterren en zeker een aanrader. Ipenburg heeft heel wat potentieel en het is uitkijken naar een volgende boek.