Niemands Gek van Richard Russo , een zeer bekende Amerikaanse auteur , waarvan ik niet eerder een boek gelezen heb, is al in 1993 in Amerika uitgekomen en werd een groot succes.
Al een jaar na uitgave werd er een film van gemaakt, met in de hoofdrollen o.a. Paul Newman en Melanie Griffith en ook die film werd een succes en ontving meerdere Oscar nominaties.

Onlangs verscheen de Nederlandse vertaling bij Uitgeverij Signatuur.
De zeer goede beoordelingen zorgden ervoor dat ik heel benieuwd was naar dit verhaal.
Niet onbelangrijk, het boek heeft een mooie cover met daarop speelkaarten, waarschijnlijk symbolisch voor het lot, dat je niet in de hand hebt en nog alle kanten op kan gaan.
Heel toepasselijk voor de hoofdpersoon in Niemands Gek, Donald Sullivan, bijgenaamd Sully, die veel heeft meegemaakt in zijn leven en wiens leven, mede daardoor en door een gewelddadige jeugd, weinig structuur kent.
Ambities heeft hij niet, hij leeft bij de dag en ziet wel wat het leven hem brengt.
Wel is hij er goed in anderen een goed gevoel over zichzelf te laten krijgen.
Hij woont in North Bath, een klein dorpje waar weinig te beleven valt en iedereen elkaar kent en ook regelmatig nodig heeft.
Sully is zestig en huurt een kamer bij juffrouw Beryl, een ander hoofdpersonage in het boek, juffrouw Beryl is oud maar ziet alles en heeft een goede kijk op mensen.
Hij is dankzij zijn jeugd kreupel , hij heeft een slechte knie, maar een arts bezoeken wil hij niet, daar heeft hij geen vertrouwen in.
Zijn enig wapenfeit is eigenlijk, dat hij als oorlogsheld teruggekomen is uit de tweede wereldoorlog.
Daarna heeft hij niet veel meer van zijn leven gemaakt.
Echt handig is Sully niet , hij handelt nogal eens ondoordacht en dat pakt niet aldoor even goed uit.
Van anderen trekt hij zich weinig aan, hij leeft zijn leven zoals hem dat goeddunkt.
Toch hebben de meeste mensen in North Bath geen hekel aan hem.
Als lezer zien we Sully groeien in zijn ontwikkeling en vermindert zijn ego√Øsme.
Hij geeft om zijn kleinzoon en probeert bij hem goed te maken wat hij eerder fout heeft gedaan.

Het boek is zo geschreven dat je je als lezer bijna een inwoner van North Bath voelt.
Je ziet de personages en wat ze doen en meemaken voor je, heel knap gedaan.
Russo is een echte ras verteller.
Overigens is de persoon Sully gebaseerd op de vader van Russo, meen ik begrepen te hebben.
De inwoners van North Bath leer je goed kennen, hun sterke en hun zwakke kanten, vooral zoals gezien door de ogen van Sully.
Het is een heerlijk boek, wat ik met plezier gelezen heb en wat nog wel even zal blijven hangen.
In Amerika is er een vervolg verschenen, ook geschreven door Richard Russo.
Ik ga dat vervolg zeker lezen, omdat ik graag wil weten hoe het verder gaat met Sully.