Dit boek móét je gelezen hebben. Het is een eye opener over de huidige digitale wereld waarin we leven.

Het verhaal beneemt je zo nu en dan de adem en zorgt voor plaatsvervangende schaamte. En dat allemaal vanwege een fictieve wereld. Want het is fictie, nog wel. Een fictieve wereld waarbij je jezelf tijdens het lezen continu de vraag stelt: hoelang duurt het nog voordat dit werkelijkheid wordt? Hoe ver zitten we hier nog vanaf? En nog belangrijker: is het nog mogelijk om in te grijpen, of zijn we al te ver heen?

Het verhaal zet je aan het denken over het huidige digitale tijdperk. De ontwikkelingen van social media, waarvan we nu al bijna niet meer zonder kunnen, de sociale druk om continu bereikbaar te zijn en de gevolgen als je weigert hieraan mee te doen. Na het lezen van dit boek word je je bewust van de mogelijke gevolgen van een wereld waarin werkelijk álles wordt gedeeld: totale transparantie. Want:

"PRIVACY IS DIEFSTAL"
"GEHEIMEN ZIJN LEUGENS"
"DELEN IS MEE-LEVEN"

Het verhaal grijpt je en laat je niet meer los. Het maakt je (bijna) in staat om direct al je social mediakanalen op te zeggen.