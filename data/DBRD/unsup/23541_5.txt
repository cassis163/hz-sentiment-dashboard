Recensie De trip van Nathalie Pagie

Wat was ik blij dat ik voor het blog In de boekenkast het boek De trip van Nathalie Pagie mocht lezen. Haar vorige boeken heb ik met plezier gelezen. De trip is het vierde deel uit de serie over Tara en Diego. Waar we eerst mee werden genomen op reis naar Aruba, De Belgische Ardennen en Mexico, worden we deze keer mee genomen naar Hawaii.

Tara en Diego mogen mee op reis voor het televisieprogramma De trip. In dit spelprogramma nemen duoâ€™s uit verschillende landen het tegen elkaar op. Wanneer er een deelnemer gewond raakt en niet meer mee kan doen, besluit Diego om in zijn plaats mee te doen. Tara heeft haar eigen problemen. Op het vliegveld treft ze een ietwat bijzondere vrouw en in plaats om goed verslag uit te brengen van het spelprogramma, besluit ze deze vrouw op te zoeken. Al snel is Tara een commune op het spoor, met deze vrouw als leider. Deze vrouw, Cassandra, weet veel over het pijnlijke verleden van Tara en dit maakt Tara enorm nieuwsgierig.
Wanneer de Mauna Toa-vulkaan op uitbarsten staat wordt iedereen aangeraden het eiland te verlaten. Cassandra lijkt plotseling verdwenen en ook wordt er een dood commune lid gevonden. Met eigen gevaar gaan Tara en Diego op onderzoek uit en de race tegen de klok is begonnen.

De trip is prima op zichzelf te lezen maar door een terugblik van Diego wordt je geheugen even opgefrist. Zoals we van Nathalie Pagie gewend zijn is de schrijfstijl vlot en leest het erg makkelijk.
De personages worden erg goed neergezet en steeds meer komen wij over Tara en Diego te weten. Ook de omgeving heeft ze prachtig neergezet.

Het verhaal heeft een fijne oplopende spanning met de nodige wendingen. Het hield me van begin tot het eind gevangen en het boek was dan ook te snel uit.
Ik kijk nu al uit naar een volgend boek met Tara en Diego in de hoofdrol

Vijf verdiende sterren