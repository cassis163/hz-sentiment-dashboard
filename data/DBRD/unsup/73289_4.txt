Ik had beter eerst 'De vrouwen van Ortega Highway' gelezen. Niet dat 'Zwart Water' daar een vervolg op is...tenminste het verhaal niet, maar wel wordt hierin meerdere malen verwezen naar gebeurtenissen rond Merci Rayborn, het hoofdpersonage in beide boeken. Maar goed, dit doet niks af aan de hoge leesbaarheid van 'Zwart Water'.

Een vrijpartij tussen agent Archie Wildcraft en zijn jarige vrouw Gwen wordt verstoord door een steen die door de ruit van hun woonkamer gekeild wordt. Archie sluit zijn vrouw met de telefoon en een .22 pistool in de badkamer op en trekt op onderzoek uit. Later vindt men hem zieltogend op het tuinpad terug. Gwen is in koelen bloede vermoord. Brigadier Merci Rayborn is rechercheur bij de politie in Orange County. Zij is de enige van het korps die niet gelooft dat Archie zijn vrouw vermoord heeft en vervolgens zelfmoord pleegde. Zij start dan ook een 'op eigen houtje' onderzoek.

T. Jefferson Parker is een schitterend auteur. Hij kan de spanning heerlijk opbouwen. Zijn personages zijn mensen van vlees en bloed, die je of verafschuwt of waarmee je je kan vereenzelvigen. Kortom een erg knap geschreven thriller !