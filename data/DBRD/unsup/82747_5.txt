Dochter van het moeras neemt ons mee in de speurtocht van Helena naar haar vader, een ontsnapte misdadiger. Zij kent haar vader door en door, ze leefde meer dan 12 jaar samen met hem en haar moeder in het moeras, ver weg van anderen en de hedendaagse wereld. Helena’s moeder werd immers als 15-jarige door Helena’s vader ontvoerd en al die jaren vastgehouden.
Na het nieuws van de ontsnapping beseft Helena dat zij de enige is die haar vader kan opsporen en ze begint dan ook een intense zoektocht.
Niet alleen volgen we Helena tijdens deze tocht, maar vooral ontdekken we tijdens het boek hoe Helena’s jeugd geweest is, en hoe haar vader al vanaf jonge leeftijd alles leerde over het leven in de moerasgebieden, overleven en jagen. Al die jaren heeft ze een oneindige bewondering voor haar vader, tot ze stilaan tot het besef komt dat de situatie waarin ze leeft geen normale omgeving is, en ze uiteindelijk samen met haar moeder ontsnapt.
Naar mijn gevoel is de zoektocht naar haar ontsnapte vader misschien zelfs ondergeschikt aan het verhaal over Helena’s jeugd. Ondanks de vele beschrijvingen en de wisselende tijdsperspectieven heeft het boek me behoorlijk geboeid.
Alhoewel je het boek misschien geen spannende thriller an sich kan noemen, is het voor mij toch een behoorlijk interessant boek geweest en een fijne kennismaking met een voor onbekende schrijfster.
Wat mij betreft een mooie 5 sterren voor ‘Dochter van het Moeras’; voor de uurtjes leesplezier en bijkomend een blijk van appreciatie naar Karin Dionne, die ik in een facebookpost tagde, waarop ze best wel lief reageerde. Ook nog dank aan Hebban en uitgeverij De Fontein dat ik aan deze buzzclub mocht deelnemen !