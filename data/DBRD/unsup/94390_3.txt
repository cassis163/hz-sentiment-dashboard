‘Tot as’ speelt zich af in Stockholm waar agente Rebecka Born wordt gevraagd deel uit te maken van een elite-eenheid binnen de politie; een kans waar zij lange tijd op heeft gewacht. Deze eenheid richt zich op het bestrijden van terrorisme en georganiseerde misdaad. Haar eerste zaak bestaat uit het onderzoeken van de mysterieuze moorden op een tweetal vrouwen die gruwelijk verminkt en verbrand zijn gevonden bij de Klarälven-rivier. Wanneer Rebecka arriveert in het zeer geïsoleerde Värmland, wordt ze geconfronteerd met een dreiging die niet met doorsnee-politiemethoden bestreden kan worden en die zijn oorsprong vindt in eeuwenoude rituelen.

“Het kleine pakje dat bij de vindplaats was aangetroffen was even onbehaaglijk als lastig te duiden. Datzelfde gold voor het duivelsbeeld en het wapen op Ulfsby.”

Wat is de slachtoffers overkomen? Zijn ze doelwit geworden van racistisch geweld dat is opgelaaid vanwege de recente plaatsing van vluchtelingen in een oud landhuis in Värmland? Of zijn er misschien zaken gaande die te maken hebben met schimmige mensensmokkelaars en criminele netwerken? Naarmate het onderzoek vordert, ontdekt Rebecka een connectie tussen het landhuis en haar eigen verleden.

“Robert Born! Rebecka had die naam al twintig jaar niet meer gehoord. Hoe had haar buitenechtelijke neef de hand weten te leggen op het familielandhuis? En hoe lang had hij al geld verdiend aan het verhuren ervan?”

Bjurwald’s grootste kracht ligt in het opbouwen van de spanning. Het feit dat de hoofdstukken zich afspelen in het heden en verleden en bovendien geschreven zijn vanuit het perspectief van verschillende personages, werkt enigszins verwarrend en vraagt opperste concentratie van de lezer. De structuur van het verhaal had derhalve iets beter gekund, maar Bjurwald’s vlotte schrijfstijl en verhalend vermogen maken veel goed. Aangezien ‘Tot as’ het eerste deel is van een serie rondom het personage Rebecka Born, zou ik de auteur adviseren de structuur wat meer te stroomlijnen. De potentie is er zeker.

Het personage van hoofdpersoon Rebecka Born komt goed uit de verf; de andere personages zouden wat meer aandacht mogen krijgen. Enigszins verwarrend werkt ook het feit dat veel hoofdstukken ineens beginnen met een, tot dan toe, onbekend personage.

“Rebecka was bij het meer aangekomen. Ze strekte haar armen en spreidde het riet. Gewikkeld in een bloederig laken dat als een toneeldoek voor een grotesk toneelstuk iets opzij was gegleden, lag een dode zuigeling.”

Complimenten verdient de auteur echter voor het verwerken van diverse actuele thema’s zoals immigratie, vluchtelingen, mensenhandel en de publieke opinie rond deze issues. Haar royale kennis op dit gebied blijkt overduidelijk uit haar boek.

‘Tot as’ is een typische Scandinavische thriller met een goede spanningsboog en verrassend plot. Extra redactie is echter nog wel op zijn plaats.

De auteur
Lisa Bjurwald (1978) is een prijswinnende journaliste, schrijfster, lector en expert op het gebied van xenofobie en rechts-extremisme. Haar boeken zijn in verschillende landen vertaald. Samen met haar collega-auteur Stieg Larsson werkte zij bij het prestigieuze tijdschrift Svartvitt med Expo.

Uitvoering
Karakter Uitgevers
ISBN 9789045213637
Paperback, 164 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/