Een dikke pil deze eco-thriller (zoals ze dat zo mooi noemen) met SF elementen.

Het menselijk ras wordt bedreigd en dit keer niet vanuit de ruimte maar vanuit de diepzee. De mensheid heeft lang genoeg de aarde geteisterd, onherstelbare schade aangericht en zich niet bekommerd om het poreuze ecologisch evenwicht en krijgt daar nu de rekening voor gepresenteerd.
Zou je denken dat het menselijk ras superieur is, na het lezen van de Zwerm zie je de zaken misschien heel anders.

Na verdwijningen van mensen in zee, walvissen en orka's die agressief gedrag vertonen en zelfs kleine schepen aanvallen, kwallen die de kusten teisteren, kreeften die massaal aan land gaan en roze wormen die onderzeese hellingen bevolken, komen wetenschappers bijeen om de reden en de gevolgen van al deze bizarre activiteiten te doorgronden. Ze komen tot een onheilspellende conclusie...

De Zwerm is een spannend, interessant maar ook technisch boek (wat trouwens verfilmd gaat worden; Uma Thurman heeft de rechten reeds in mei 2006 gekocht.) Niet raar want al tijdens het lezen zie je het verhaal als in een film aan je voorbij gaan. De mate van research die de auteur gedaan heeft is indrukwekkend, maar voor wie tijdens de biologieles - net zoals ik - heeft zitten dutten, is het toch even aanpoten. De lezer doet kennis op van onder andere geologie en de geofysica; knap vind ik het dat het boek daardoor niet minder leesbaar geworden.

Dit boek heeft een plaats in mijn top10 veroverd!