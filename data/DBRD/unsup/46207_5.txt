Een mini Lewis Carroll: Alice in Wonderland. Door Jennifer Adams, illustraties Alison Oliver

Oh, wow! Wat een tof idee. Alice in wonderland voor de allerkleinsten (lees: vanaf 1 jaar). Hoewel het een kartonboekje is met een beperkt aantal pagina’s zijn alle essentiële ingrediënten aanwezig: een wit konijn, een oranje kat, een bruine hoed, rode harten,…

Misschien valt het u op? De bedoeling van dit boekje is om kinderen kleuren te leren. Op een super toffe manier. En en passant kan je ze, met behulp van de vrolijke prenten, het verhaal van Alice vertellen. (Men kan niet vroeg genoeg beginnen om kinderen boeken-fan te maken want jong geleerd is oud gedaan.)

De afwerking van dit boek is perfect, de tekeningen zijn mooi en grappig en het hele concept an sich is super goed gevonden.

Ik ben 39 jaar te oud voor dit boek, heb ook geen kinderen, toch ben ik dol op deze mini Lewis Carroll (op de grote trouwens ook). Echte Alice fans, ongeacht hun leeftijd, moeten deze versie ook in huis halen: door de stevige kartonpagina’s kan je het boek open op je kast zetten, om vanop afstand van dat moois te genieten. De lente komt er aan, tijd voor wat vrolijks om je huis te versieren ;)