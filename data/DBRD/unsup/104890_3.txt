Eerst schreef hij het filmscenario, pas daarna volgde het boek. Thrillerauteur Dennis Lehane (Boston, 1965) is de dader. De film 'The drop' en het boek komen bijna tegelijk uit in Nederland en België. Wanneer je over Lehane spreekt valt ongetwijfeld al snel het woord verfilming; hij heeft daar blijkbaar een patent op genomen. Zijn vorige thriller Nachtleven  staat trouwens ook nog klaar om verfilmd te worden. Het loket  is niet zijn nieuwste thriller, dit boek is gebaseerd op Animal Rescue, een kort verhaal dat deel uitmaakt van de bundel Boston Noir uit 2009.

Bob Saginowski is een eenzame barman, die dag na dag maar wat aanmoddert. De bar waar hij werkt is van zijn neef Marv, een centrum van duistere zaakjes. Deze kroeg wordt gebruikt als loket om geld uit de onderwereld van Boston te verzamelen, te bewaren en door te sluizen naar de Tsjetsjeense maffia. Even na Kerstmis vindt Bob een puppy in een vuilnisbak, zijn hart breekt en hij neemt het hondje mee naar huis om zich over hem te ontfermen. Op die manier maakt hij ongewild contact met zijn buurvrouw Nadia, een getormenteerde vrouw die Bob weer zin in het leven wil geven. Het lot blijkt hem echter niet gunstig gezind, hij raakt ongewild betrokken bij een mislukte overval op de bar en komt in aanvaring met de Tsjetsjeense maffia, die onverbiddelijk toeslaat waar het nodig is. Bob moet zich uit de slag trekken om te kunnen overleven.

Deze sombere en beenharde mini-thriller komt nochtans op een tedere wijze traag op gang. Het duurt eindeloos lang vooraleer de spanning wordt opgebouwd. Je krijgt al snel de indruk dat dit boek volledig in het teken staat van de verfilming. Het verhaal oogt eerder als een samenvatting ter voorbereiding van een scenario dan als een volwaardige thriller. De cover staat volledig in het teken van de film, zodat je mag beweren dat het dit keer het boek is van de film, niet de film van het boek.

Het loket  is niet zijn beste werk. Je herkent duidelijk de hand van de auteur, het is een Lehane maar dan wel in een lightversie. Slechts 167 pagina’s; een magere buit waardoor uiteraard de auteur tijdens het schrijven niet erg diep kan spitten. Het verhaal mist duidelijk de intrinsieke sterkte van zijn vorige boeken. De auteur knutselt hier ook geen vinnige dialogen in elkaar, er is trouwens ook weinig diepgang. Met uitzondering van Bob en Marv zijn de karakters onvoldoende uitgewerkt. Positief is de ontknoping, die hard aankomt. Ondanks alles weet Dennis Lehane je als lezer toch te verleiden om deze mini-thriller te lezen. Uiteraard verplichte lectuur voor zijn echte fans, maar verwacht geen topprestatie!

Laat ons hopen dat de film 'The drop' van een hoger niveau is, waarbij zowel de regisseur als één van de hoofdrollen van Vlaamse signatuur zijn.