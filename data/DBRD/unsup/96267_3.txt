Lauren Weisberger brak in 2003 door met megaseller The Devil Wears Prada, dat in 2006 succesvol verfilmd werd. Haar volgende boeken werden  minder goed verkocht, maar met in totaal meer dan 13 miljoen verkochte boeken mag ze niet klagen. Schreef ze met Revenge Wears Prada al een vervolg op haar eerste knaller, met The Wives, haar zevende roman, mikt ze overduidelijk op de doelgroep die net als hoofdpersoon Emily Charlton, bijfiguur uit The Devil Wears Prada, inmiddels de mooie maar lastige leeftijd van midden dertig bereikt heeft.
Emily’s bedrijf als styliste en image consultant voor Hollywood-sterren loopt net even wat minder goed als ze via jeugdvriendin Miriam, inmiddels suburban housewife en moeder van drie kinderen, in aanraking komt met Karolina, voorheen een wereldberoemd model en nu getrouwd met een ambitieuze senator. Karolina kan Emily’s hulp goed gebruiken nu zij vals beschuldigd wordt van rijden onder invloed en in één klap alles dreigt te verliezen wat haar dierbaar is: haar stiefzoon, haar man en haar goede naam.
Het verhaal speelt zich af in het extreem welvarende Greenwich, een soort Bloemendaal of Wassenaar niet al te ver van New York, waar overdag vooral niet-werkende moeders in peperdure jogging- en yogakleding rondhangen, zich vertwijfeld afvragend hoe zij hun man kunnen blijven boeien, terwijl thuis het personeel zorgt voor kinderen en huishouding. De Amerikaanse editie van dit boek heeft als titel When Life Gives You Lululemons, een verwijzing naar deze kledij en tegelijkertijd naar het spreekwoord ‘When life gives you lemons, make lemonade’. De plot is flinterdun. Vanaf het begin is duidelijk waar het op uit zal draaien: zoete wraak!
Waar het natuurlijk vooral om gaat, is een inkijkje in de levens van de rich and famous. Baby showers, sexy feestjes, grote perfect ingerichte landhuizen, modemerken en plastische chirurgie, ze komen allemaal voorbij met ook nog een ‘cameo appearance’ van Miranda Priestley, hoofdredacteur en Devil van het blad Runway waar Emily ooit voor werkte. De vrouwen willen het allemaal: mooie kinderen, spannende seks en een trouwe echtgenoot. Strijden dus tegen overbodige kilo’s en eerste rimpels. Geld speelt geen rol en armoede bestaat niet. Als je altijd al hebt willen weten hoe je dronken kunt worden zonder een druppel te drinken, of wat custom-fit lady parts zijn, moet je dit boek niet missen!
Het wordt smakelijk verteld vanuit de drie verschillende vrouwen die niet echt bij dat wereldje horen: de lieve en naïeve Karolina, de tobberige Miriam die weer de gewiekste advocate wordt die ze vroeger was, en de scherpe en wereldwijze Emily die zichzelf voor een wel heel onwaarschijnlijke verrassing plaatst. Die verrassing doet een beetje afbreuk aan het geheel. The Wives staat voor een ongecompliceerd kijkje in een andere wereld, vlot vertelde chicklit in korte hoofdstukken, leuk voor een paar uurtjes leesplezier in de zon.