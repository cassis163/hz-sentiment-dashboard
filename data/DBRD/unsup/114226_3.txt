Mist is meteen vanaf de eerste bladzijde al spannend. Het verhaal gaat over een eiland, waar geheimzinnige dingen gebeuren. Je maakt alles van dichtbij mee door de ogen van een van de kinderen van een schoolklas die daar op kamp is, een meisje van het eiland, een jongen van het eiland en zijn zusje. Deze personages zijn heel levendig beschreven, het is net of je ze kent. Elk hoofdstuk wordt verteld vanuit een ander persoon. Hierdoor worden de gebeurtenissen van verschillende standpunten bekeken, wat het verhaal nog boeiender maakt.
De spanning is goed voelbaar. Het begint al snel met een dichte mist. Het is vaker mistig op het eiland, maar nooit zo erg. Er zijn mysterieuze mensen en een van de huizen op het eiland brandt af. De raadsels blijven zich opstapelen. Uiteindelijk wordt alles langzaam ontrafeld, maar ondanks dat blijft het spannend. Aan het eind zijn ook echt alle raadsels opgelost, overal is aan gedacht.
Ik vind het een mooi boek, het valt onder de young adult boeken, maar volwassenen kunnen er zeker ook veel plezier aan beleven. Ik heb er in ieder geval van genoten.