Een weduwe en uitgeefster, Catharina Egges, getrouwd met Jan DÃ³ll, die op de koffie gaat bij Betje Wolff en Aagje Deken en gedichten publiceert van Willem Bilderdijk moet een bijzonder leven achter de rug hebben. Cato van Aa beschrijft een korte maar turbulente periode uit het leven van deze vrouw. Een historische roman, gebaseerd op ware gebeurtenissen.

De uitgeefster, die na de dood van haar man, de uitgeverij zelfstandig voortzet, blijft alleen achter met vijf kinderen waarvan er twee al vroeg overlijden. Als haar dochter Caatje oud genoeg is, wordt haar hulp in de zaak door Catharina warm ontvangen. Aan het einde van de achttiende eeuw gaan moeder en dochter naar Londen, op zoek naar schrijfster Mary Wollstonecraft, om de vertaalrechten van het boek A Vindication of the Rights of Woman, te verkrijgen. Wolff en Deken zijn er erg op gebrand om deze vertaling voor de uitgeverij vorm te geven. Catharina heeft daarnaast nog een andere agenda in Londen en dit leidt tot een conflict tussen moeder en dochter en daardoor later ook tot problemen met Wolff en Deken.

Cato van Aa heeft een lichtvoetige manier van schrijven en neemt je snel mee terug in de tijd. Haar taalgebruik is grotendeels passend bij de sfeer van het boek maar valt een enkele keer uit de toon door iets te populair taalgebruik. Ze maakt een mooi verhaal van deze korte maar belangrijke periode in het leven van Catharina en haar dochter. Ze beschrijft de omgeving, de personages en de kleding helder waardoor men zich goed kan verplaatsen in die tijd en situatie. Het boek heeft een mooie omslag met metallic rode letters en een plezierige bladspiegel.

Jammer genoeg weet ze net onvoldoende diepgang te geven aan de beschreven personages waardoor niet altijd helder is waarom personages bepaalde stappen zetten in hun leven. Waarom gaat Catharina bijvoorbeeld zo gemakkelijk in op de avances van een onbetrouwbaar schrijver terwijl ze weet dat er een eenzame echtgenote gebukt gaat onder het verdriet over deze ontrouw. Het conflict tussen Catharina en haar dochter leidt tot een grote verwijdering tussen hen beiden maar het conflict wordt nauwelijks uitgewerkt. De aanzet is goed, de potentie tot een mooie roman is er zeker, mooie historische feiten worden gebruikt om het verhaal vorm te geven maar het had iets meer diepgang mogen hebben. Toch geeft de debuutroman van Cato van Aa een plezierige inkijk in het leven van een alleenstaande vrouw die dapper het hoofd bovenwater probeert te houden in een moeilijke tijd.