De debuutthriller van Angelique Haak “een nieuw begin” mocht ik als e-book lezen dankzij ‘Vrouwenthrillers’. Angelique Haak is geboren en opgegroeid in Rotterdam en daar speelt deze thriller zich ook af. Een nieuw begin vertelt ons het verhaal van Jennifer Brugman, die na een traumatische gebeurtenis in Rotterdam met de noorderzon vertrekt naar Groningen. Na vele jaren maakt ze daar ook iets heftigs mee en besluit ze terug te keren naar haar geboortegrond. Hier gaat ze aan de slag als rechercheur. Alleen haar direct leidinggevende weet waarom ze terug gekomen is. Al tijdens het voorstelrondje met haar nieuwe collega’s worden ze geconfronteerd met een gruwelijke moord. Tijdens het onderzoek gaan heden en verleden door elkaar lopen. Jennifer weet niet meer wie ze moet vertrouwen. Familie, oude vrienden of collega’s, allemaal hebben ze hun geheimpjes en lijken daardoor verdacht. Gaandeweg leer je de personages kennen, dit is mede te danken aan de fijne schrijfstijl die prettig te lezen is. Het verhaal wordt goed opgebouwd en de titel is zeer toepasselijk want er komen meerdere nieuwe beginnen voor. Dit debuut smaakt naar meer.