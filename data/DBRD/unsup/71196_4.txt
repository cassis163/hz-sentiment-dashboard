Het kunstboek voor kinderen (geel) is samengesteld door Amanda Renshaw en naar het Nederlands vertaald door Jesse Goossens. Waarom haalde Magritte grapjes uit in zijn kunstwerken? Wie staan er op Raphaels ‘De school van Athene’? En waarom mag je het kunstwerk van Felix Gonzalez-Torres aanraken? In Het kunstboek voor kinderen (geel) krijgt de lezer antwoord op deze en nog veel meer vragen. Renshaw neemt de kinderen (en hun ouders) aan de hand mee en leert ze kijken naar kunst.
(Prenten-)boeken lijken een prima medium om kinderen iets over kunst te leren. Binnen de kunsteducatie zijn twee vormen te onderscheiden. Zo zijn er boeken die indirect vertellen over een kunststroming of kunstenaar, denk bijvoorbeeld aan het prentenboek Keepvogel en Kijkvogel in het spoor van Mondriaan van Wouter van Reek, dat in samenwerking met het gemeentemuseum Den Haag is gemaakt. En er zijn boeken die hun lezers direct wijzen op kunst, waaronder Het kunstboek voor kinderen valt.
Renshaw heeft een uitstekende mix van oude en moderne en bekende en minder bekende kunstwerken genomen. Lezers raken op deze manier bekend met de diversiteit die kunst te bieden heeft. Bovendien leren kinderen dat kunst niet altijd saai is, er zijn kunstwerken waarom je kan lachen en er zijn ook kunstwerken waarvan je mag snoepen.
De schrijfster van het boek stelt de lezer veel vragen. Op deze manier laat ze kinderen nadenken over wat ze zien, maar ook over het dagelijkse leven. Hoe ziet hun eigen leefwereld er eigenlijk uit? En komt dat overeen met dat wat je ziet op het kunstwerk? Ook wijst ze de onervaren kunstkijkers op speciale details in een schilderij en leert Renshaw jonge kinderen een eigen visie te ontwikkelen. Daarbij moet wel gezegd worden dat Amanda Renshaw heel snel vanuit haar eigen interpretatie en visie redeneert. Ze stelt de lezer/kijker vragen over het schilderij en wat de maker er mee bedoeld kan hebben, waarna ze vervolgens haar eigen kijk op het kunstwerk uitwerkt en die als uitgangspunt neemt. Dat terwijl ze meerdere malen aangeeft dat een kunstwerk op meerdere manieren geïnterpreteerd kan worden. Het is jammer dat ze daarin te veel in één interpretatie blijft hangen.
Het kunstboek voor kinderen (geel) is een prima kennismaking voor jonge kinderen met de veelzijdigheid van kunst. Ze leren spelenderwijs naar kunst kijken en interpreteren. Niet alleen kinderen zullen na het lezen van dit boek meer weten over kunst, maar ook hun ouders zullen kunst beter begrijpen. Dit kunstboek is zeker niet alleen voor kinderen bedoeld.