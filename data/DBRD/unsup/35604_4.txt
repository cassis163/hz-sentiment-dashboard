Een boek met een goed doordacht plot dat zich (grotendeels) afspeelt in het Londen van eind 19e eeuw. Het hoofdthema, zoals de titel al doet vermoeden, heeft te maken met tijd en tijdreizen. Dat gezegd hebbende, heb van te voren vooral geen verwachtingen over het verhaal, of juist wel maar dan vooral met een open houding.

De schrijver neemt de tijd om het verhaal op te bouwen en zijn personages te introduceren. Het boek is verdeeld in drie eigen verhalen die ieder zo hun eigen boek hadden kunnen vormen. De drie verhalen zijn wel aan elkaar verbonden doordat zij zich afspelen in dezelfde stad en in dezelfde periode waarbij er enkele personages zijn die in alle drie de verhalen een (grote) rol spelen.

Het is een interessant en goed geschreven boek geworden. De schrijfstijl kwam bij mij heel Victoriaans over; veel pagina’s tekst met lange beschrijvingen en met een alwetende verteller die het verhaal vertelt aan de lezer. Een alwetende verteller waarbij zijn gevoel voor humor je overigens wel moet liggen, want hij richt met enige regelmaat het woord tot de lezer op een zodanige manier dat ik vaak met een glimlach verder moest lezen. De lange beschrijvingen vond ik in dit verhaal niet storend. Enerzijds zorgde het er juist voor dat ik mezelf echt in die tijd kon verplaatsten anderzijds is het hierdoor geen snel verteld verhaal geworden. Dat langzame verteltempo moet je zeker liggen en het is dan ook aan te raden om voor jezelf de tijd te nemen om dit boek te lezen wil je het verhaal echt goed kunnen waarderen.

Dit is zo’n boek dat zeker niet iedereen zal liggen maar als je de lange introductie voor lief neemt en je jezelf in het verhaal durft onder te dompelen is het uiteindelijk echt de moeite waard om te lezen. Zeker als je van een goed doordacht plot houdt met een vleugje sciencefiction.

Het boek is het eerste deel van een trilogie maar is gelukkig wel volledig zelfstandig te lezen. Het heeft een mooi afgerond einde, wat maar goed is ook want de twee vervolgdelen zijn (en worden hoogstwaarschijnlijk) helaas niet in het Nederlands vertaald.

Het is een boek met een goed doordacht en origineel verhaal wat wel wat langzaam op gang komt maar als je eenmaal in het verhaal zit en alle personages zijn geïntroduceerd dan is het een zeer verslavend verhaal met de nodige plottwisten, vol met kleurrijke personages waar je van gaat houden of die je gaat haten. Een verhaal wat ik zeker niet snel meer zal vergeten.