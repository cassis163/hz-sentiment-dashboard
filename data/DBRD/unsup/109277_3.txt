Vechten tegen de golven is alweer het twaalfde jeugdboek van schrijfster Ineke Kraijo. Op natuurgetrouwe wijze verweeft ze historische gebeurtenissen in haar avontuurlijke verhalen. De titel Vechten tegen de golven is ontstaan naar aanleiding van een winactie onder kinderen die een verkorte versie van het boek mochten lezen en daarna de titel bedachten.  

Precies honderd jaar geleden overstroomden grote delen van Nederland door een stormvloed. Een mooie gelegenheid voor dit spannende verhaal dat prachtig is vormgegeven door uitgeverij Columbus, die een onderdeel vormt van de christelijk georiënteerde drukkerij Royal Jongbloed.  

Vechten tegen de golven speelt zich af in het jaar 1916 en is het verhaal over Dirk die bijna twaalf jaar wordt. En daar heeft hij helemaal geen zin in. Want als hij twaalf is, hoeft hij volgens de wet niet langer naar school en moet hij samen met zijn vader vis gaan vangen op de Zuiderzee. Dirk is een slimme jongen die ervan droomt om later schoolmeester te worden of – en dat zou hij het allerliefste doen – dokter worden. Maar dan moet hij naar de HBS en daar is geen geld voor.  

Dirk heeft geen vissersbenen en zijn eerste vaart verloopt niet soepel. Gelukkig krijgt zijn vader hem veilig thuis. Dirk is blij dat hij nog leeft, maar wat zou hij graag weer teruggaan naar school in plaats van terug naar zee. Dirk is een brave jongen en klaagt niet. Zal zijn vader inzien dat Dirk echt talent heeft voor het doktersvak? Zullen de golven hun huis verwoesten en overleeft iedereen het? Al deze spannende vragen worden beantwoord in deze fraaie vertelling.  

Kraijo weet als geen ander een tijdsbeeld goed te schetsen en de lezer te boeien. In dit boek heeft ze ouderwetse woorden gebruikt zoals een heugel en een koepeltje. Achterin het boek worden deze begrippen keurig uitgelegd. Aansluitend heeft ze het historische verhaal over de stormvloed van 1916 kort samengevat met daarbij een duidelijke kaart. Hierdoor wint het boek aan karakter. Op verschillende niveaus kan het kind lezen, leren en genieten. Dat maakt het boek erg eigentijds.  

Het boek is misschien niet erg verrassend en het is wat braaf. De personages zijn wellicht te stereotiep: moeder is zorgzaam, vader is nors, maar van het type ‘ruwe bolster, blanke pit’ en de schoolmeester is erg slim. De randfiguren hadden ook wat gedurfder uit de verf mogen komen. Gekke Gerrit lijkt een verhaal naast het verhaal.  

Toch mag Vechten tegen de golven een heel goed uitgewerkt en gebalanceerd verhaal genoemd worden, waarvan kinderen ongemerkt iets leren over onze vaderlandse geschiedenis. Het zou een sieraad vormen op iedere basisschool en/of bibliotheek. Het is een boek over omdenken, liefde en vergeving, maar bovenal is het avontuurlijk en spannend.  

Het omslagontwerp van Wil Immink Design is perfect. Alles wat je over het boek moet weten, staat op de voorkant: jongen, kaart, verzopen huizen = gaaf jongensboek voor de ondernemende lezer. Door de glimlach van de jongen zie je meteen dat er hoop is. Mooie uitgave! Al met al een aanrader voor alle lezers vanaf 10 jaar.