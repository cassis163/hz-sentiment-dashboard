Ssst! Er ligt een grote tijger te slapen. Maar dat is niet echt handig, zo midden in het boek. Kikker, Vos, Schildpad, Muis en Ooievaar willen erlangs. Hoe moeten ze dat doen zonder dat de tijger wakker wordt?
Britta Teckentrup (1969) schreef en illustreerde meer dan honderd kinderboeken en niet zonder succes; haar boeken verschenen in tientallen landen en kregen vele prijzen. Zo ook Ssst! De tijger slaapt dat werd bekroond tot prentenboek van het jaar 2018 en dat de hoofdrol speelde in de Nationale Voorleesdagen.
Zowel de tekst als de illustraties zijn van Teckentrups hand en je kunt duidelijk merken dat ze een perfecte synergie vormen. In de basis zijn de illustraties eenvoudig. Op elke spread komen dezelfde dieren voor, afgebeeld in enkele basiskleuren. De prenten zijn luchtig opgezet en Teckentrup heeft veel witruimte gebruikt tussen tekst en beeld. Deze opbouw zorgt ervoor dat de jonge aanschouwer de aandacht heeft bij wat er wordt voorgelezen én herkenning vindt op de pagina’s die nog volgen.
Niet alleen de illustraties zijn eenvoudig, maar datzelfde geldt ook voor de tekst. Door het gebruik van weinig en simpele woorden is het verhaal goed te begrijpen. De bladzijden bevatten korte zinnen, die niet op rijm zijn. Desondanks vragen ze wel wat van de luisteraar. Zijn hulp is nodig om het boek tot een goed einde te brengen. We willen natuurlijk niet dat de tijger wakker wordt! Zing slaapliedjes en aai de tijger over zijn buik zodat de dieren stilletjes voorbij de tijger kunnen sluipen. Alle zintuigen worden aangesproken en dat maakt dit prentenboek tot een prikkelend geheel. Een perfect samenspel tussen beeld en woord, maar ook tussen voorlezer en luisteraar.
Een heerlijk voorlees én doeboek voor jonge kinderen in de leeftijd van 2 tot 6 jaar. Doordat er in de tekst wordt gespeeld met lettergrootte is het boek uitermate geschikt voor de kleuter met enige interesse in letters. Ze zijn duidelijk herkenbaar. Misschien kan hij ze zelf al lezen of nazeggen?
Ssst! De tijger slaapt zal snel favoriet zijn en veelvuldig voorgelezen moeten worden, want ook na meerdere keren blijft dit boek leuk.