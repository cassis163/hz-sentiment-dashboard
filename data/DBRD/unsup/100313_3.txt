In ‘Een zomer in Parijs’ neemt Denise Grover Swank je mee naar, hoe kan het ook anders, Parijs. In het vliegtuig leren we Sophie en Eric kennen. Broer en zus op weg naar hun vader die opnieuw gaat trouwen. Sophie en haar broer staan ver uit elkaar, Eric is volop aan het puberen en Sophie stopt haar ziel en zaligheid in haar pianospel. Doordat haar vader een jaar geleden plots weg is gegaan heeft ze haar verdriet gebruikt om steeds beter te worden.
Eenmaal in Parijs staat Sophie een vervelende verrassing te wachten, stiefzus Camille is niet zo aardig als het lijkt en haar vader heeft zich niet aan zijn belofte gehouden om een piano voor haar te kopen. Gelukkig wordt Matthieu geïntroduceerd door Swank. Matthieu is een vriend van Camille maar ziet Sophie gelijk staan. Stiekem mag Sophie op de vleugel van Mathieus moeder oefenen. Door haar pianospel wordt de band steeds hechter en weet Matthieu haar te overtuigen dat ze auditie moet doen voor het conservatorium in de stad die haar helemaal niet leuk leek.

Grover Swank is niet een naam die bij het grote publiek bekend is. Toch heeft ze al veel boeken geschreven. Helaas is er nog niet veel van vertaald naar het Nederlands. Ze komt uit Amerika maar weet toch precies de sfeer van Parijs op papier te zetten, vooral de bakkerijtjes en lekkernijen die je daar kunt krijgen. Je begint al te watertanden als je erover leest.
Toch is het geen origineel verhaal, meisje in een vreemde stad, gescheiden ouders, ontmoet intrigerende jongen en ga zo maar verder. Denise Grover Swank weet ondanks de clichés een warm verhaal neer te zetten om lekker bij weg te dromen onder een dekentje met een kop thee.