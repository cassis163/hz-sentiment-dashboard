Redmond O’Hanlon woonde 3 jaar als gastschrijver in Almere en in “De groene stad” schrijft hij met de voor hem zo kenmerkende Britse humor over zijn ontdekkingen. Voor O’Hanlon maakt het niet uit of hij een ontdekkingsreis maakt naar de Amazone of naar Almere. Het gaat om nieuwsgierigheid en een open blik waarmee je naar de wereld kijkt. Die geven de waarnemingen betekenis.
Zijn eerste indrukken van Almere waren niet positief. Te veel beton en te weinig groen, maar gaandeweg de 3 jaar veranderde zijn mening en aan het eind van de periode wist hij dat hij Almere zou gaan missen; zelfs al miste voor hij weg was.
Redmond O’Hanlon beschrijft de ontstaansgeschiedenis van de stad en wijdt daarvoor een hoofdstuk aan Ebenezer Howard (1850-1928) en zijn ideeën over de Garden City. Almere heeft zijn diagram als uitgangspunt. Heel belangrijk is het idee dat waar je ook bent, je in 5 minuten lopend of op de fiets in het groen (bos, weiland) of aan het water kunt zijn. Door zijn verschillende kernen, die wat op afstand van elkaar liggen, is dat in Almere overal mogelijk, ondanks dat de stad nu al ruim 250.000 inwoners heeft en op den duur zal groeien naar 350.000 inwoners.
Tijdens zijn verblijf sprak O’Hanlon met bewoners, archeologen, planologen, natuurliefhebbers, de uitbater van Haddock (combinatie van restaurant, bed and breakfast, jachthaven en zeilschool) en pioniers die meegeholpen hebben handmatig honderdduizenden bomen te planten. Uit elk gesprek kwam het belang van “groen” naar voren.
Uit opgravingen is gebleken dat al in de middensteentijd, zo’n 12.000 jaar geleden, mensen in dit gebied woonden. Uit die tijd is een visweer, gemaakt van berkenhouten palen, gevonden van honderden meters lang. Ook zijn er botten van mammoeten, neushoorns en holenberen opgegraven, die zo’n 116.000 jaar oud moeten zijn. Voor O’Hanlon een reden ervoor te pleiten ook in de Oostvaardersplassen neushoorns te introduceren.
Niet alleen het verleden komt uitgebreid aan de orde, ook het heden en de toekomst. De plannen voor de Floriade van 2022, waarvoor Almere nog groener moet worden, maar ook groen zal verliezen en het onbewoonde eiland bebouwd zal worden. Veel inwoners zijn met dit laatste niet echt blij.
Er wordt een uitstapje gemaakt naar de Marker Wadden, een natuurgebied in ontwikkeling, archipel van eilandjes met veel biodiversiteit en oevergebied dat een paradijs moet worden voor vogels, vissen en insecten.
Het boek heeft 12 hoofdstukken, die elk een onderwerp belichten en bevat veel foto’s.

Redmond O'Hanlon (Dorset, 5 juni1947) is een Brits wetenschapper, schrijver, avonturier en tv-maker. Gedurende vijftien jaar was hij redacteur van The Times Literary Supplement op het gebied van natuurlijke historie. Hij is een groot kenner van het werk van Charles Darwin en voer in 2009 mee op het schip dat de historische reis van Darwin met de Beagle herdacht door deze reis te herhalen.