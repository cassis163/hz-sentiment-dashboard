Koning van Katoren is een van de klassiekers uit de kinderboekenwereld. In mijn herinnering is dit een kinderboek uit de B-schappen, dus voor kinderen tot 12 jaar. Zoektocht in Katoren is het vervolg erop, 40 jaar na dato, en is in de bibliotheek onder de C-boeken te vinden, voor de jeugd vanaf 12 jaar.
Zoektocht kent twee illustraties: de kaft en een kaart. Vooral de kaart is lang niet zo avontuurlijk als die in Koning van Katoren. Dat vind ik jammer, want met name de kaart was wat mij vroeger aantrok aan het boek.
Wat mij verder opvalt zijn de lange alinea's, minimale dialoog, langere zinnen en toch wel "moeilijke" woorden. Dat is geen vergelijking met het vorige boek, maar met de gebruikelijke boeken voor volwassenen en de diverse schrijftips die je overal hoort. Een jongere die Zoektocht in Katoren leest, zal dus een meer begaafd lezer moeten zijn dan de lezer van de gemiddelde lectuur voor volwassenen. Het is een boek dat je aan het denken kan zetten, net als Koning. Alleen toen viel het mij als kind niet op en ik denk dat de moderne kinderen ook niet snel doorhebben hoe "belerend"het boek tussen de regels is.

Het verhaal gaat over een geitenhoeder, Koss, die op zoek gaat naar ene Robert. Op zijn zoektocht wordt hij geconfronteerd met het leed dat mensen zichzelf en anderen aandoen. Dat weerspiegelt een beetje de zeven opdrachten van Stach uit Koning. Ook Koss gaat het hele land door en maakt overal vrienden die cruciaal zijn voor de ontknoping. Wat dat betreft is de verhaallijn vrijwel identiek aan die in Koning.

De hoofdpersonen zijn wel anders. Stach uit Koning wil koning worden en vindt min of meer dat hij daartoe is voorbestemd. Koss daarentegen laat zich drijven door een zoektocht naar iemand die hij niet kent, wegens een vage belofte aan iemand die hij nog maar kort kende. Sowieso is Koss veel passiever, wat ook wel een rol speelt in het boek. Op het moment dat Koss van zijn passiviteit afstapt, is dat zelfs ongeloofwaardig.