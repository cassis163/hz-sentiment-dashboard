Er zijn van die boeken die je direct meezuigen in het verhaal en waarbij je baalt als je de laatste bladzijde gelezen hebt. Het hoogste goed van Andrea Bajani is er daar wat mij betreft één van!
Een prachtig, ontroerend en emotioneel verhaal over een jongen en zijn verdriet. Je volgt de jongen op zijn weg door het leven, terwijl zijn verdriet niet van zijn zijde wijkt en over hem waakt. Op zich is het op een vrij afstandelijke manier geschreven, zo heeft bv niemand een naam in het boek, maar toch raakte het verhaal mij diep. Juist datgene wat niet verteld wordt maakt dit verhaal zo indrukwekkend. Je leeft mee met de jongen, met het meisje en zelfs met het verdriet.
De schrijfwijze is erg prettig, het boek deed mij denken aan 7 minuten na middernacht van Patrick Ness en Het kleine meisje van meneer Linh van Philippe Claudel. Mocht je één van deze boeken met plezier gelezen hebben, dan is dit boek zeker een aanrader!
Ook een groot compliment aan de vertalers van dit boek. Dit boek is zo prachtig geschreven dat het staat of valt met de vertaling.