Hoofdpersoon in The perfect girlfriend is Elizabeth Price, ook wel genoemd Lily. Op jonge leeftijd verliest zij haar broertje Will tijdens een middag in het park. Omdat zij even niet oplet, valt Will in het water en verdrinkt. Lily blijft achter met een inmens groot schuldgevoel.

Jaren later, Lily noemt zichzelf inmiddels Juliette en is werkzaam als stewardess, lacht het leven Lily nog steeds niet toe. Haar vriend Nathan Goldsmith (Nate) heeft haar gedumpt. Iets wat Lily niet kan verkroppen. Zij doet er vervolgens dan ook alles aan om Nate terug te krijgen en niets of niemand staat haar hierbij in de weg.

The perfect girlfriend is het debuut van de Britse schrijfster Karen Hamilton, zelf ook werkzaam geweest als stewardess voor een grote airliner. Het is een psychologische thriller die je vanaf het begin tot het eind in zijn greep houdt. Beetje bij beetje kom je erachter wat Juliette in het verleden heeft meegemaakt en waarom haar liefde voor Nate zo obsessief is.

Als lezer heb je een haat-liefde verhouding met Juliette. Enerzijds is ze gestoord, maar hoe dieper je in het verhaal komt en haar achtergrond begrijpt, des te meer medelijden krijg je met haar. Juliette is in feite heel eenzaam. Ondanks haar baan waardoor ze op de mooiste plekken van de wereld komt, kan ze haar belevenissen met niemand delen.

Op subtiele wijze wordt naar het plot toegewerkt. Het wordt aan het eind pas duidelijk of Juliette in haar missie is geslaagd om Nate terug te winnen.

Without love and acceptance, all thatâ€™s left is something dark and hatefull. (pag. 315)

Het boek heb ik in het Engels gelezen, terwijl ik normaal gesproken alleen maar Nederlandse boeken lees. Desondanks kon ik het verhaal goed volgen. Er kwamen niet veel moeilijke woorden in voor.

The perfect girlfriend is een psychologische thriller dat je op het puntje van je stoel laat zitten en waarvan je het eind niet aan ziet komen. Een debuut dat smaakt naar meer!