In dit 11e(!) deel in de Harry Hole serie van Jo Nesbø, vindt de politie het levenloze lichaam van een vrouw. Haar verwondingen wijzen op een bijzonder agressieve moord. Er zijn al snel aanwijzingen dat de moordenaar haar thuis opwachtte na haar terugkeer van een Tinderdate.

Wanneer de druk van de media toeneemt, wordt oud politieman, Harry Hole ingeschakeld. Bij de politie is men ervan overtuigd dat hij de enige is die deze bizarre en ingewikkelde zaak kan oplossen. In eerste instantie weigert Harry terug te keren naar de plek waar hij ooit bijna alles verloor wat hem lief was. Tot hij een verband vindt tussen de moordenaar en de enige zaak die hij niet tot een goed einde bracht. Wanneer een nieuw slachtoffer wordt gevonden, weet Harry dat er geen weg meer terug is en dat hij zijn aartsvijand opnieuw onder ogen moet zien.

“Zijn hart bonkte tegen zijn ribben. De flits van de snelheidsmeter in de tunnel ging af. Politieman in functie, de licentie die iedereen in deze verdomde stad het bevel gaf naar de hel te lopen. In functie. Het bloed ging stootsgewijs door zijn aderen, het was een heerlijk gevoel, alsof hij een stijve kreeg.”

‘De Dorst’ biedt de Nesbo-fans dat wat zij verwachten: een sterk geconstrueerd misdaadverhaal met een goed plot in de fijne, vlotte schrijfstijl die men van Nesbo gewend is. Opnieuw creëert Nesbo een spanning die ruim 500 pagina’s voortduurt.

“Er was geen tekst, alleen maar een foto. Waarschijnlijk met een lichtgevoelige camera genomen want ze had geen flits gezien. Een telelens misschien. Op de voorgrond was de hond te zien die tegen de kooi piste en midden in de kooi stond ze zelf. Gespannen starend als een wild dier.”

De lezers van deze serie zijn uiteraard bekend met het hoofdpersonage, maar ook alle andere personages weet Nesbo weer uitstekend te karakteriseren. Het is knap wanneer je, na tien eerdere delen dat nog altijd kan. Bovendien biedt ‘De Dorst’ een wat diepere blik op het karakter van het vertrouwde personage, Harry Hole.

Ook de dialogen zijn opnieuw van hoog niveau. Interessant is vooral dat sommige karakters, Harry Hole in het bijzonder, in zijn gedachten van de hak op de tak springt. Die plotselinge wendingen maken het verhaal echter extra boeiend.

“Hoewel je aan de ontbinding kon zien dat ze al een hele tijd dood was, hadden de muizen en ratten de naakte vrouw met rust gelaten. Ze hing aan een riem rond haar nek aan het traliedek van de kooi.”

Diverse verhaallijnen lopen lange tijd door elkaar. De lezer weet dat die op enig moment bij elkaar gaan komen en dat klopt, maar toch wordt je als lezer verrast door de wijze waarop Nesbo deze schakeling construeert.

De auteur
Jo Nesbø (Oslo, 1960) wordt inmiddels beschouwd als een van de belangrijkste misdaadauteurs van Noorwegen. Voor hij zich op het schrijven ging richten, was hij profvoetballer en beurshandelaar. Naast schrijver is hij popmuzikant, componist en wereldreiziger. Hij schreef ook vier kinderboeken in de populaire Dr. Proktor-serie, waarvan het eerste deel, Dr. Proktors schetenpoeder, in 2007 werd gepubliceerd.

Uitvoering
Uitgever: Cargo
ISBN 9789023464792
Paperback, 512 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/