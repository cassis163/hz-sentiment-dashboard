Na de prikkelende proloog weet je al dat er iets goed mis moet zijn gegaan in Spanje, maar wat en met wie, daar kom je daarna pas heel langzaam achter. De spanning wordt goed opgebouwd en je krijgt het verhaal van allerlei kanten mee, doordat de zeven vrienden én Charlotte allemaal aan het woord komen. Ik vroeg me wel af of ik de personages niet nog beter had leren kennen als er iets minder perspectieven waren geweest, want met een aantal leef je echt mee, maar van anderen krijg je net niet genoeg hoogte.

Het super spannende verhaal leest wel weer super vlot en is absoluut niet weg te leggen. Je wordt meegesleurd in de wereld van de tieners, die stuk voor stuk hun eigen sores hebben en dat weg proberen te feesten en te drinken. Hoe makkelijk laten ze zich meeslepen en hoe dom kun je soms zijn met drank? Laat dit verhaal een goede waarschuwing zijn!

Naast het thema verdrinken (in meerdere opzichten) is er ook het thema pesten, want de Charlotte die je leert kennen is behoorlijk gepest en haar leven komt compleet op zijn kop te staan als ze het heft in eigen handen neemt. Ook een actueel onderwerp waarvan het heel goed is dat er aandacht aan gegeven wordt in een boek voor tieners.

Met Verdrinken heeft Marlies Slegers weer een heel actueel, indrukwekkend en meeslepend verhaal geschreven. Ik vond hem iets minder intens dan de vorige twee, maar zéker niet slecht!