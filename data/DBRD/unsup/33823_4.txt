Kwijt – Anja Feliers

Over de schrijfster:
De Vlaamse schrijfster Anja Feliers (1971) is geboren en opgegroeid in het Limburgse Bilzen. Toen ze elf was, overleed haar moeder aan een agressieve ziekte. Anja nam zich toen voor daar ooit een boek over te schrijven. Dat deed ze toen ze eenentwintig was, en het boek was gericht aan de kinderen die ze ooit zou hebben. Het was te persoonlijk om uit te geven, maar nadat een vriendin het gelezen had, herbewerkte ze het boek tot een fictieve roman, en in 2004 debuteerde ze met de veelgelezen jeugdroman Donkere kamers.
Haar boeken zijn zeer levensecht, emotioneel, pakkend en spannend. Met Verleid me debuteerde Anja in 2010 als schrijfster van thrillers.

Achterflap:
Het spannende vervolg in de reeks rond psychologe Kathleen Verlinden Ondanks het vroege verlies van haar moeder heeft Sylvie het helemaal gemaakt: niet alleen is ze nog altijd een succesvol model, ze is ook host van een populaire talkshow op de radio. Tot een anoniem telefoontje van een luisteraar al het verdriet van de dood van haar moeder weer naar boven haalt. Vooral als blijkt dat niets is wat het lijkt te zijn. Psychologe Kathleen Verlinden probeert Sylvie zo goed mogelijk bij te staan, maar blijft ondertussen zelf nauwelijks overeind door de moeilijke keuzes waar ze voor staat.

Mijn mening:
Kwijt is het eerste boek van Anja Feliers dat ik lees dankzij de winactie van uitgeverij Lannoo en hij smaakt zeker naar meer. Ondanks dat het mij niet gelukt is om Zuur van tevoren gelezen kan ik me toch heel goed inleven.
De rode draad door dit verhaal is wat mij betreft Josje en haar fantasie, wat is waar en wat is niet waar en hoe serieus moet je een kindje van zeven nemen die beweert haar overleden oma als engel bijna elke nacht te zien en ook aan te raken.
Sylvie is de moeder van Josje en ook zij begint door allerlei vreemde berichten zo langzaam aan te twijfelen aan de zelfmoord van haar moeder. Samen met haar zus Xanne gaat ze op onderzoek uit en komt tot bizarre ontdekkingen. Wie van je familie kun je nog vertrouwen? Als blijkt dat zelfs haar vader lang over gebeurtenissen heeft gezwegen weet Sylvie niet meer wat ze moet doen en stort haar hart en gevoelens uit bij psychologe Kathleen Verlinden. Kathleen haar privéleven ligt overhoop en dit wordt mooi verweven in de zaak van Sylvie en Xanne.
Ik heb naar mijn gevoel tijdens het lezen van Kwijt geen informatie van eerdere delen gemist, het verhaal was goed te volgen en ik heb me heerlijk in kunnen leven.
Het is voor mij eerder een gemis dat de boeken van Anja Feliers niet eerder op mijn pad zijn gekomen want ze lezen prettig. De schrijfstijl is eenvoudig, de hoofdstukken zijn kort en worden steeds vanuit andere hoofdpersonen geschreven waardoor je snel door wilt lezen.
Kwijt heeft een einde wat te verwachten was maar buiten dat zijn er nog veel meer verrassende ontknopingen die ik niet aan had zien komen.

Een boek wat voor mij 4 sterren waard is.