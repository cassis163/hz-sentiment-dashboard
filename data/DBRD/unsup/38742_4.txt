De eerdere drie delen van de serie ‘Liefs uit Manhattan’ las ik met veel plezier. Toen ik dan ook zag dat er een deel vier van deze serie was moest ik dit boek hebben. Zoals alle vrouwen in de boeken van Sarah Morgan dragen ze een rugzakje mee, maar ook de mannen hebben allemaal wel iets. Zo ook Molly in dit boek. Ze schrijft een goedlopend blog ‘Ask a girl’ en haar leven gaat zo zijn gangetje. Elke morgen jogt ze een rondje in Central Park met haar dalmatiër Valentine en regelmatig wip ze bij haar twee buurmannen aan. Ze heeft verder bijna elke avond wel iets te doen, van salsa dansen tot koken, dus tijd voor een man is er niet. Daniel, advocaat, gespecialiseerd in echtscheidingen, rent ook elke dag zijn rondje in Central Park. Elke dag komt hij Molly tegen, die geen aandacht voor hem maar enkel voor haar hond heeft. Dan leent hij een hond van zijn zussen en ineens heeft hij Molly’s aandacht.

Natuurlijk gaat niet alles zonder slag op stoot, hoe kan het ook anders, het is een Sarah Morgan boek! Bijna tegen het einde denk je dat het nu wel allemaal helemaal goed zit en gebeurt er toch nog wat onverwachts. En zoals een Sarah Morgan betaamt eindigt het boek goed, een echte feelgood dus.

Overigens heb ik zo het idee dat de serie nog niet afgelopen is, naar mijn idee zou er nog wel een vijfde deel kunnen komen, de hoofdrol is dan weggelegd voor een van de zussen van Daniel denk ik zo…