Het boek
De meest recente thriller van Sterre Carron beschrijft de uiterst complexe zaak die hoofdinspecteur Rani Diaz van de afdeling Moordzaken toegewezen krijgt. De reeks misdaden en raadselachtige gebeurtenissen beginnen in de nacht dat een jonge vrouw met voorspellende gaven –Vanja- wakker wordt in de vaste overtuiging dat haar broer Sebastian in levensgevaar verkeert.

Ze onderneemt direct actie en wanneer haar moeder niet beschikbaar blijkt haar te helpen, gaat zij alleen naar het ‘glazen huis’ waar Sebastian de nacht zou doorbrengen met zijn vriendin Eline. Dat wat Vanja in het huis aantreft is de aanzet tot een reeks uiterst bizarre en afschrikwekkende gebeurtenissen. Wie is er verantwoordelijk voor de reeks aan misdaden die zich opstapelen en die Vanja telkens schijnt te kunnen voorspellen?

Visie van de recensent
Een ijzersterke psychologische thriller! In veel gevallen, met name in dit genre, dient de lezer even door te bijten alvorens in het verhaal te worden getrokken. Dat is bij Indigo geenszins het geval. Carron grijpt je met haar boek onmiddellijk bij de keel en laat niet meer los. Omdat zij de kunst verstaat om vrijwel tot het einde van het boek te voorkomen dat het plot wordt vrijgegeven, sta je als lezer volkomen machteloos, je moet wel verder lezen. Wegleggen in de veronderstelling dat je het einde wel kunt invullen, is geen optie, je moet het weten! De twist aan het einde komt dan ook als een volslagen verrassing.

Indigo is overigens geen doorsnee thriller. De personages zijn zorgvuldig neergezet en verre van standaard of stereotype. Neem de onmachtige Vanja met haar voorspellende gaven en de hopeloze wetenschap dat zij door niemand serieus wordt genomen. Of Simons, de partner van Diaz, die een persoonlijk drama moet zien te behappen terwijl hij –samen met Diaz- aan deze complexe zaak werkt. Zeker geen doorsnee politieman! Kortom, een absolute aanrader.

Over de auteur
Sterre Carron is woonachtig in België waar zij tropische geneeskunde studeerde. Zij werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

Met Trifla en haar andere Rani Diaz thrillers heeft Sterre Carron sinds haar debuut in 2013 duizenden fans weten te bekoren. Zij laat zich gelden als de rijzende ster aan het misdaadfirmament.

Uitvoering
Paperback, 372 pagina's
Witsand Uitgevers
ISBN10 9492011328
ISBN13 9789492011329