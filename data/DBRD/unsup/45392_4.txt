Een boek om in de winter lekker mee weg te kruipen, in een grote stoel bij de verwarming of onder een dik donzig dekbed. Hoewel de kennismaking met deze streek al twintig jaar geleden is (dus de hoogste tijd voor een nieuwe reis die kant op) heeft Andalusie een blijvend plekje in mijn hart veroverd. Het is de combinatie van het heerlijke klimaat en de prachtige natuur, muziek en dans vol van emotie, het zuidelijke spaanse temperament en natuurlijk de prachtige moorse culturele invloeden. Wat een sfeer!
En dat gevoel krijg je dus met het lezen van dit boek helemaal terug. Wauw!

Alsof dat nog niet genoeg is, geeft het boek je veel historisch inzicht over de periode in het midden van de 18de eeuw. Het doen en laten van de zigeuners komt voor je ogen tot leven ... wat hadden zij het zwaar, maar wat hielden zij vast aan hun trots. Ergens las ik een amerikaanse recensie van een dame die het boek niet uit kon lezen vanwege de ondergeschikte rol van de vrouw en de expliciete sex. Of je hebt het dan echt niet begrepen, of het is weer zo'n - voor amerikanen typische - preutse reactie. Laat ik het zo zeggen: geen enkel moment voelde ik ook maar enige sexuele opwinding, integendeel: schaamte bekroop mij over hoe mannen in het verleden hun zogenaamde macht misbruikten. En dat dit soort misstanden vandaag de dag nog steeds in heel veel landen ter wereld voorkomt ... onbegrijpelijk.

Falcones schrijft makkelijk, vloeiend en met stijl. Hij houdt je bij de lurven van het begin tot het eind.
Dus: lezen dit boek! Vamanos!