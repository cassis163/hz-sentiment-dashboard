Celestial en Roy zijn een jong, getrouwd stel. Ze timmeren allebei aan hun carrière en zijn gelukkig samen, tot het noodlot toeslaat. Roy wordt ten onrechte beschuldigd van het verkrachten van een vrouw en belandt voor twaalf jaar in de cel. Hoe moet het nu verder met hun relatie? Kan de liefde dit drama overwinnen?

Nog voor ik over de inhoud begin: wat is de cover van dit boek mooi! De cover is gemaakt van een soort blinkend papier, waardoor de blauwe kleur met gouden details erg mooi oplichten in het licht. Alleen al de cover maakte dat ik erg nieuwsgierig werd naar het boek!

Mijn eerste vaststelling was dat het boek is erg vlot en mooi geschreven. Je krijgt vanuit verschillende perspectieven het verhaal verteld, zodat je van verschillende personages de gevoelens en gedachten te weten komt. Tayari Jones weet prachtige zinnen te produceren, die je helemaal in het verhaal laten komen. Ze weet de relatie tussen Celestial, Roy en de andere personages heel precies vast te leggen, wat een erg bijzondere leeservaring is. Ik kan zeker begrijpen waarom Oprah Winfrey dit boek aan ons aanraadt op de cover!

Wat een verhaal is Een ongewoon huwelijk! Je wordt helemaal meegezogen in het geluk en de val van Roy en Celestial, hoe hun leven verdergaat maar tegelijkertijd ook een beetje stopt. Dit boek gaat over het leven, de dood, keuzes, maar ook over het (nood)lot. Het verhaal voelt erg realistisch aan en is soms prachtig en pijnlijk tegelijkertijd. Het was een heerlijk verhaal om te lezen… Geef ons alsjeblieft meer van Tayari Jones!

Ik kan niet anders dan besluiten dat ik dit boek een absolute aanrader vind! Er zijn zoveel verschillende elementen in het boek aanwezig dat iedereen wel aansluiting kan vinden bij dit ongewone huwelijksverhaal.