Ik kwam de auteur, Joanne Carlton, vorig jaar tegen op de boekenbeurs, waar we aan de praat geraakten. Tot nu toe had ik nog geen enkel boek van haar gelezen, ook al volgde ik haar al een tijdje online. Ze vertelde me toen dat ze bezig was met nieuw werk, waaronder dit boek, wat een vertaling is van haar Engelse debuut. Toen Hart-Slag verscheen, heb ik het dan ook prompt gekocht.
Wat is dit boek hard aangekomen, maar op een positieve manier. Iedereen verliest wel iemand die hem of haar dierbaar is en hoe je daarmee omgaat, is heel persoonlijk. In het geval van Joanne Carlton was dat door een boek te schrijven.
Jasper en Sam zijn tegenpolen en beste vrienden. Jasper is iemand die het gewicht van de wereld op zijn schouders draagt en er alles aan zal doen om zijn vader te plezieren, door studies te doen die hij niet echt wil doen en basketbal te spelen, wat hij ook niet echt wil. Sam heeft op jonge leeftijd haar familie verloren en is daardoor zwaar getraumatiseerd. Bovendien is zij een erg verstandig meisje dat zonder al te veel moeite door haar studies fietst, maar in werkelijkheid erg eenzaam is en behalve Jasper geen echte vrienden heeft.
Wanneer Jasper door pure oververmoeidheid in elkaar stuikt, blijkt dat hij een tumor in zijn hart heeft, waardoor zijn dagen geteld zijn. Hun wereldje stort in. Wanneer Jasper aan Sam smeekt om zijn laatste dagen zinvol te maken door zijn enige echte wens, eenmalig zingen voor een live publiek, te helpen vervullen, komt zij met een overmoedig, ambitieus plan op de proppen. Dat betekent echter wel dat zij daarvoor Jaspers familie moeten achterlaten en er met zijn twee vandoor moeten gaan.
Tijdens hun laatste dagen samen gaan Jasper en Sam door de hel en de hemel. Terwijl zijn wens stilaan in vervulling lijkt te gaan, realiseren de twee zich steeds meer dat het afscheid onvermijdelijk is, waardoor zij enorm worstelen met de harde realiteit. De muziek doorheen het boek maakt het extra bijzonder, omdat de gekozen songs perfect passen bij het verhaal.
Ik had nooit gedacht dat een boek over een ziekte en nakende dood mij zou naar zich toe zou zuigen. Noch dat je een boek kon schrijven met humor, spanning en avontuur, met tegelijkertijd dat ontzettend emotionele sausje dat dit verhaal zo bijzonder maakt. Het feit dat je regelmatig vergeet dat Jasper zo ziek is terwijl het verhaal vordert, om dan meteen weer op de feiten gedrukt te worden, maakt het extra speciaal.
Ik ben zwaar onder de indruk van dit boek.