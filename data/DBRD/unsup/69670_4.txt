Ruth Rendell schrijft ongeveer elk jaar een boek. En dat doet ze al sinds 1964. Dat betekent een schat aan ervaring, een omvangrijk oeuvre en veel productie. Er zijn betere en slechtere Rendells en het is altijd een interessante vraag tot welke categorie haar nieuwste titel behoort.
In de boekhandel ligt nu Het stille huis, een Rendell van hoge kwaliteit. Ruth Rendell is geen liefhebber van bloederige moorden of snelle agenten. Ze schrijft vooral over gewone mensen die door het noodlot getroffen worden, een geheim hebben of geen raad weten met zichzelf, de wereld of de nieuwe tijd.
In Het stille huis worden de lotgevallen beschreven van een aantal mensen. Ismay en Heather zijn zussen, ze zijn twintigers en wonen samen in een kleine flat. Boven hen woont hun moeder Beatrix die zorg behoeft omdat ze een psychiatrische stoornis heeft. Er is een geheim binnen het gezin. Moeder Beatrix is ooit getrouwd geweest met ene Guy. Op een dag is hij dood aangetroffen in bad terwijl de jonge Heather, een kind nog, erbij stond met natte kleren. Sindsdien is er niet meer over dit voorval gesproken. Ismay heeft verdenkingen richting haar zus, Heather spreekt weinig en moeder uit zich in onnavolgbare citaten. Dan krijgt Heather een vriend op wie ze verliefd wordt. De toekomst lacht hen tegemoet, maar de schaduw uit het verleden blijft opdoemen.
Het stille huis wordt bevolkt door de meest merkwaardige personages. Zoals daar zijn: een zwerver, een psychiatrische patiënt, een bedriegster, een psychopaat, een hypochondrische moeder, een kleurrijke ex-inspecteur, een kinderlijk blondje zonder hersens en een neurotische minnaar die via een romantische wandeling  een vorm van speed dating - wordt opgeduikeld. Er is een speciale rol weggelegd voor ene Marion. Ze bedriegt allerlei mensen, heeft een broer die in de goot is beland en een zelfbeeld dat volstrekt niet klopt. Dit levert hilarische scènes op. Een mooi karakter.
Rendell presenteert de personages in vol ornaat en met veel humor, waardoor het boek veel komische passages kent die een genot zijn om te lezen. De karakters zijn eigentijds en ook weer niet van deze tijd. Een intrigerend contrast.
Zonder twijfel is Het stille huis een psychologische thriller. Het gaat over mensen die tobben, bedriegen, hopen, wensen en die hun geheimen hebben. Ze zijn allemaal op zoek naar geluk. De ene persoon legt de lat wat hoger dan de andere. Wat drijft hen en waarom doen ze wat ze doen? Vaak weten ze dit zelf niet. Een mens is nu eenmaal een vat vol tegenstrijdigheden. Dit gegeven wordt subliem uitgewerkt.
En is het dan ook nog spannend? Een raadsel moet ontrafeld worden, een seriemoordenaar teistert Londen, verdenkingen en afpersingen komen langs.
Rendell doet waar ze goed in is. Ze legt menselijk gedrag onder de microscoop en ontleedt dit mild. maar met precisie. Het resultaat is een intrigerend verhaal met een extra laag die de expertise en het talent van Ruth Rendell onderstrepen.