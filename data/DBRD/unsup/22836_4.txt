Een historische thriller kan natuurlijk beginnen met de begrafenis van de hoofdpersoon. Niets mis mee. Maar wat moet de schrijver met de overige delen over dezelfde persoon? De Romeinse schrijvers Rita Monaldi en Francesco Sorti hebben er iets op gevonden: Na drie delen over Atto Melani als oude castraatzanger, spion en diplomaat beschrijven ze in de volgende delen diens jonge jaren.

Na de eerdere delen Imprimatur en Secretum is onlang Veritas van het schrijversechtpaar uitgekomen. Dit deel speelt rond 1711 in Wenen. Europa staat in brand door de Spaanse successieoorlog, waarin Lodewijk XIV van Frankrijk – de Zonnekoning – het opneemt tegen de Habsburgse keizer (Duitsland, Oostenrijk, Spanje). In Secretum stelden Monaldi en Sorti vast dat die oorlog was uitgebroken naar aanleiding van een vervalst testament van de kinderloos gestorven Spaanse koning. Ook in Veritas hebben de twee een verrassing in petto die zowel de leek als de historicus zal interesseren.

Monaldi en Sorti hebben er een traditie van gemaakt om hun romans te baseren op langdurig en zorgvuldig archiefonderzoek. Het verhaal mag dan fictie zijn, de feiten zijn terdege gecheckt. Ook Atto Melani zelf is geen verzinsel van het schrijversechtpaar. De zanger en spion voor de Zonnekoning heeft rond 1700 zijn stempel op de geschiedenis gezet.
Het gevolg van hun werkwijze is wel dat de boeken heel erg dik zijn. Alle details schrijven zij op. Wat ze in die tijd op tafel kregen, wat er werd gedronken, hoe men woonde en werkte. In de eerste delen struikelden de twee schrijvers nog wel eens over die schat aan informatie. Dat kan ook korter, dacht de lezer.

In Veritas hebben Monaldi en Sorti hun evenwicht gevonden. Misschien door de ervaring van twee eerdere boeken, is Veritas het meest toegankelijke van hun romans tot nu toe geworden. Makkelijk leesbaar, heldere plot en historische verrassingen maken het boek goed leesbaar. Wie van geschiedenis houdt en niet op ziet tegen dikke boeken op het nachtkastje, doet er goed aan Veritas te kopen.
Het geeft een prachtig beeld van het leven rond 1700. De tijd van de grote componisten, van de barokke bouwkunst maar ook van een alles vernietigende oorlog die Frankrijk op de knieën bracht, de kracht van de republiek der Zeven Verenigde Nederlanden definitief brak en de opmaat was voor de overheersing door de Engelsen. Een draaipunt in de geschiedenis dat Monaldi en Sorti aan de hand van hun held Atto Melani blootleggen in een heerlijk boek.