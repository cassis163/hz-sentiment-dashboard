“De Perfecte Moeder is het emotionele verhaal van twee vrouwen die niet hun verleden niet kunnen ontsnappen.” Met deze woorden wordt de roman van Esther Boek gepresenteerd. Dit trok me al aan maar de opmerking: “Dit boek zal zowel de lezers van romans alsook de lezer die van wat meer spanning houdt, aanspreken”, was voor mij een tweede trigger om dit boek te willen lezen. En, het is helemaal waar. Het boek leest als een trein en houdt je in zijn greep. De twee vrouwen die hier bedoeld worden zijn Nelleke en Helena. We volgen hun lief en vooral leed in korte afwisselende hoofdstukken, variërend in tijd en in persoon. Hier moest ik in het begin wel even aan wennen, want de periodes waarin een verhaal zich afspeelt wisselen behoorlijk. Het duurde daardoor wel even voordat ik de verhoudingen tussen beide vrouwen doorkreeg. Beiden zijn product van hun opvoeding en Esther laat zien, dat dit altijd doorwerkt in je verdere leven. Heel aangrijpend en zo geschreven dat je de dader van kindermishandeling, maar ook een verslaving met andere ogen bekijkt. Ook snap je beter waarom Jacob, de echtgenoot van Nelleke, zich afschuwelijk gedraagt. De personages worden sterk neergezet. De cover laat twee vrouwen zien, een met een lichte kant en een met een donkere kant, dit geeft perfect de twee kanten van de genoemde vrouwen aan. Door dit boek te kopen steun je de Stichting Het Vergeten Kind. Deze stichting geeft kinderen een stem en vertelt hun verhaal. Het verhaal van kinderen die wel thuis kunnen worden maar dagelijks geconfronteerd worden met ernstige problemen van hun ouders. De stichting zet zich in om de situatie van deze kinderen te verbeteren