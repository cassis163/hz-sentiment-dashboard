Er zijn van die momenten waarop je nagenoeg zeker weet dat Dirk Pitt de geestelijke vader van Clive Cussler is, in plaats van andersom. Net als Cussler heeft Pitt een voorliefde voor antieke autoÂ’s, ligt zijn hart bij het NUMA (National Underwater and Marine Agency), en heeft hij veel belangstelling voor scheepswrakken en het bergen ervan. Toch is er een eigenschap die alleen maar bij Clive Cussler is te vinden: met het schrijven van avonturenromans staat hij op eenzame hoogte, daar kan Dirk Pitt zelfs niet in zijn schaduw staan. Met inmiddels 21 titels uit de Dirk Pittreeks en daarnaast nog tientallen andere titels, meestal ook in reeksen, is hij goed voor een wereldwijde verkoop van 125 miljoen boeken. Trojaanse odyssee is nummer 17 in deze succesvolle reeks.
Het verhaal begint met een korte impressie van de Trojaanse oorlog in 1190 voor Christus. Om daarna snel terug te keren naar het heden om de ontwikkeling van de orkaan Lissie mee te maken in Key West in Florida. Op dat moment zijn in het Caribische gebied de tweeling Dirk jr. en Summer Pitt in Pisces aan het duiken naar artefacten. De orkaan zal hun route raken en ook het drijvende Hotel Ocean Wanderer dat, vol met gasten, in de omgeving ligt afgemeerd.
Dirk Pitt en Al Giordino krijgen van admiraal Sandecker, commandant van NUMA, opdracht de gasten van het hotel te redden. Het hotel is eigendom van de rijke en geheimzinnige Schim, die ook eigenaar is van het Odysseyconcern. Tijdens de reddingspoging zien Dirk en Al dat de zee plaatselijk sterk verontreinigd is met een smurrie die al het planten- en dierenleven doodt. Omdat ze onderweg door piraten worden bedreigd en ze daarom vermoeden dat iemand wil voorkomen dat ze nog meer ontdekken, besluit het duo toch een onderzoek te starten. Niet geheel zonder gevaar, zal weldra blijken.
Dat Clive Cussler een groot verteller is, moge geen nieuws zijn. Ook in Trojaanse odyssee neemt hij tijd en ruimte om zijn fans iets bij te brengen over het leven van de Kelten. In beeldende dialogen laat hij de lezers geloven waarom de Grieken nooit van de Kelten af kunnen stammen. Zelfs de waarheid van Homerus over de Trojaanse oorlog wordt nog op de proef gesteld, maar ook dat wordt zodanig in het verhaal verweven dat het nooit ten koste van de spanning gaat.
Cusslerfans zijn juist zo bezeten van zijn boeken vanwege de met spanning beladen avonturen die het duo Pitt en Giordino altijd weer beleven. Dat is in Trojaanse odyssee niet anders. Ook Pitts nageslacht draagt daar zijn steentje bij. Opmerkelijk is wel dat in dit verhaal ruimte is gereserveerd om de romantische gevoelens van Pitt vorm te geven. Zelfs dat gaat Cussler goed af, zeker als daar de knappe en intelligente Loren Smith een belangrijke stem in heeft.
De auteur zal met Trojaanse odyssee zijn fans niet teleurstellen, die blijven smullen. Hij doet eenvoudigweg wat van hem wordt verwacht. Er staat een degelijk en stevig verhaal met stoere momenten en onverwachte twists, omkleed met nuttige informatie en een vleugje romantiek. Met een Dirk Pitt die uiteindelijk anders uit het avontuur komt dan hij er in is gestapt.