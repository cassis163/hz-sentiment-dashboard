Het beroemde sprookje De prinses op de erwt werd voor de Blinkende Boekjes reeks in een nieuw jasje gestoken.
De prinses op de erwt, is het overbekende verhaal van Hans Christian Andersen waarin een koning en een koningin het de hoogste tijd vinden dat hun zoon gaat trouwen. Ze hebben wel één belangrijke eis: het meisje waarmee hij trouwt moet blauw bloed hebben. De prins wil echter alleen trouwen met een meisje wanneer hij werkelijk verliefd is. Hij zoekt in alle omliggende Koninkrijken, maar vind nergens het meisje van zijn dromen. Dan staat er tijdens een hevige storm plots een knap meisje voor de deur. Het gastvrije koninklijke echtpaar laat het doorweekte meisje binnen. Wanneer het meisje verteld dat ze een prinses is wil de koningin bewijs zien. Het meisje mag blijven slapen op een bed met twaalf matrassen. Als ze werkelijk een prinses is dan zou ze de erwt die verstopt zit onder deze dikke laag matrassen moeten voelen….

Voor deze variant op het sprookje van Hans Christian Andersen haalde Lauren Child al haar creativiteit uit de kast. Ze maakte zelf koninklijkwaardige decorstukken en vulde deze aan met de mooiste poppenhuismeubeltjes. Daarna tekende ze de bijhorende personages op papier en knipte ze uit, waarna ze tussen de decorstukken werden gezet en gefotografeerd door de talentvolle portretfotografe Polly Borland (die eerder onder andere koningin Elisabeth en Nick Cave fotografeerde). Dankzij de leuke samenwerking tussen de beide talenten ontstond een geheel nieuwe variant op het oeroude sprookje. De foto’s zijn uniek en vragen er om veelvuldig bekeken te worden. De bijhorende tekst werd in een modern jasje gehesen en maakt het prentenboek helemaal compleet. Het tot de verbeelding sprekende verhaal van De Prinses op de erwt zal in deze originele uitvoering vast weer menig kinderhart gaan veroveren.