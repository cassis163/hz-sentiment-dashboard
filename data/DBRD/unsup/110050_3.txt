Renske Nijland is deskundige op het gebied van gevaarlijke stoffen. Tijdens een rondje hardlopen, wordt ze aangeklampt door een man die hulp vraagt voor zijn vismaat. Renske belt de hulpdiensten en start de reanimatie. Helaas overleeft de man het niet. De politie doet het af als een ongeluk, door de duidelijke alcohol lucht die er rondom beide mannen hing. Renske is niet overtuigt. Zij denkt dat de mannen bedwelmd zijn geraakt door gevaarlijke stoffen. De nabijgelegen manege houdt binnenkort een kamp. Als de dood van de visser iets te maken heeft met gevaarlijke stoffen lopen alle kinderen gevaar. Renske probeert de politie over te halen verder onderzoek te doen. Als ze weigeren, gaat ze op eigen houtje op onderzoek uit.

Waarom kan Renske de zaak niet laten rusten? Wat speelt er tussen Renske en politieman Marcel? En waar is de zoon van Renske bij betrokken geraakt? Lukt het Renske om alle ballen omhoog te houden en ervoor te zorgen dat iedereen waar ze van houdt veilig is?

‘Onder Invloed’ is het debuut van de Nederlandse schrijfster Tamara Onos. Dat Onos zelf arbo-deskundige is, blijkt al snel door de manier waarop ze het werk van Renske neerzet. Deskundig, zonder te overdrijven. Onos weet de setting mooi beeldend te beschrijven, zonder te breed uit te weiden, waardoor je als lezer echt rondloopt in de Havikerwaard.

‘Onder Invloed’ is spannend en heeft een originele verhaallijn. Knap Dat Onos de gebruikelijke ‘verdachten’ heeft weten te omzeilen in haar debuut! De korte hoofdstukken zorgen door het eenvoudige taalgebruik (korte zinnen zonder moeilijke woorden) dat het boek gemakkelijk leest en geschikt is voor een breed publiek. Wel zorgt dit eenvoudige taalgebruik ervoor dat de dialogen wat simpel en kunstmatig overkomen.

Ook blijven de personages in ‘Onder Invloed’ wat oppervlakkig. Ik heb begrepen dat het de bedoeling is dat er een serie over Renske Nijland komt. Ik hoop dat de lezer de personages in de volgende delen beter leert kennen.

Al met al een prima debuut!

Spanning: 3
Plot: 3
Leesplezier: 4
Schrijfstijl: 3
Originaliteit: 4
Psychologie: 3

Ik geef ‘Onder Invloed’ van Tamara Onos 3 sterren.