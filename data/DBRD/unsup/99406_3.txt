De feelgoodschrijfster José Vriens (1963) begon in 2000 kinderboeken en romantische korte verhalen te schrijven, maar ontdekte al snel dat haar hart lag bij het schrijven van romans voor volwassenen. Ze maakt een succesvolle overstap van kinderboeken naar familie- en feelgoodromans. Inmiddels is ze fulltime schrijfster en verschijnen er per jaar meerdere romans van haar hand.  

In Een goed team (juni 2018) is het hoofdpersonage Fenna succesvol in haar baan en reist daarvoor door heel Europa, net als haar vriend Lars met wie ze samenwoont. Dat gaat allemaal prima, tot Fenna zich tijdens een zakenreis naar Londen laat verleiden door de mooie charismatische Brandon Daniëls. Fenna heeft het laten gebeuren en voelt zich erg schuldig, maar probeert het te vergeten en achter zich te laten. Brandon heeft echter hele andere plannen en chanteert haar met foto's en een filmpje. Fenna gaat daar eerst in mee, maar Brandon houdt zich niet aan zijn afspraak en dan loop het helemaal mis.

In deze tijden waarin #metoo niet meer uit het nieuws is weg te denken, zet José Vriens een verhaal neer waarbij je als lezer inziet dat het vaak helemaal zo zwart-wit niet is. Was dit misbruik of aanranding, want ze zei toch geen nee? Het is iets waar Fenna erg over tobt. Ze maakt het zichzelf ontzettend moeilijk doordat ze niet durft te praten over wat er met haar is gebeurd, juist omdat het 'met haar toestemming' was. De overwegingen om wel of niet te praten zijn moeilijk want ze weet wat ze kwijtraakt als ze het wel doet en hoe langer het duurt, hoe ingewikkelder het wordt.

Dan krijgt het verhaal een vreemde twist, want Fenna raakt toch kwijt wat ze had door een valse actie van Brandon Daniëls. Toch houdt ze contact met hem in verband met haar werk en ziet ze hem als een vriend, wat allesbehalve logisch is gezien hun voorgeschiedenis. Ze gaat zelfs voor hem werken en laat zich opnieuw verleiden, maar houdt vol dat ze vrienden zijn en kunnen blijven. Het steeds opnieuw contact zoeken mag dan grotendeels van Brandon uitgaan, ieder ander weldenkend mens had ervoor gekozen om te breken met dit personage en ver uit zijn buurt te blijven. 

Het is dan ook niet raar dat de problemen alleen nog maar groter worden. Wat dat betreft zit de opbouw van het verhaal goed in elkaar. Fenna neemt steeds vaker weloverwogen beslissingen en krijgt haar leven weer in eigen hand, maar Brandon laat zich niet zo makkelijk afschepen en dat zorgt voor een constante onderliggende spanning.

De romantiek bevindt zich aan het einde van het boek en net als alles goed lijkt te gaan, komt ook de echte spanning in het verhaal. Fenna belandt in een behoorlijk uitzichtloze positie, waar ze wel erg snel in berust en hoewel het wat vergezocht is, zou het toch echt zo kunnen gebeuren. Het einde is vrij abrupt en de oplossing voor Fenna gaat gepaard met meer geluk dan wijsheid, maar het sluit het verhaal wel af. 

Het boek leest makkelijk en vlot en is goed geschreven, de gebeurtenissen volgen zich snel achter elkaar op en de dialogen zijn goed. Afgezien van de vreemde keuzes die Fenna soms maakt, is het een prettige roman om te lezen en weet José Vriens de onderliggende spanning goed op te bouwen tot het einde. Met Een goed team heeft ze een mooie en spannende liefdesroman afgeleverd.