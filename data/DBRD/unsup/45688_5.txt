Dichte kaarten liggen in een spiraal-legging op de grond. Het begin is gemarkeerd met een kaars. Met de handen op mijn buik zet ik een stap langs de spiraal. Direct wordt mijn aandacht naar één van de gele kaarten getrokken. M'n hoofd zegt nog: "Nu al?". Mijn hart voelt 't; deze is 't! Ik raap de kaart op en nieuwsgierig loop ik ermee naar het midden van de spiraal. Daar draai ik 'm om en lach. Appel / Bij. Herkenning. Ik trok deze kaart namelijk zojuist ook uit de stapel zielskrachtkaarten, toen als 'maandkaart'. Deze appel met krachtdier bij wil duidelijk voor langere tijd met mij meelopen. Ik leg de boom op mijn hart en loop de spiraal terug. Ik zet de kaart, in het zicht, op tafel en blaas tevreden de kaars uit.

De Levensbomen zielskracht-kaartenset van Marjanne Huising bestaat uit 68 kaarten met voor 34 levensbomen elk een prachtige collage van de boom met een archetype en een collage met de boom en een krachtdier. De kaarten nodigen je uit om je te verbinden met de levensbomen die kracht en helderheid kunnen geven op je levenspad, in moeilijke en onduidelijke situaties en bij vragen over je zielsmissie, aldus treewoman Marjanne. Bij de set vind je een duidelijke uitleg, verschillende oefeningen en krachtige leggingen. Het bijzondere boek De heilige buxusmoeder en 33 andere levensbomen, ook van de hand van Marjanne Huising, kun je als naslagwerk gebruiken om nog meer lagen van je leven aan te raken.

Houd jij van (orakel)kaartensets? Dan is deze set een absolute aanrader. Het geeft met de oerkennis van de levensbomen een unieke kijk op jouw leven.