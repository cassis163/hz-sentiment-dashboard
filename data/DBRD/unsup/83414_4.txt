Uitgaven in de Troef-reeks zijn speciaal geschreven voor taalzwakke jongeren. Daarnaast is de anderstalige leerling die de Nederlandse taal nog niet goed beheerst een belangrijke doelgroep. Het zijn eenvoudige boekjes over actuele onderwerpen. Natuurlijk wil dit niet zeggen dat het verhaal niet interessant zou zijn voor de geoefende lezer. Dat is het wel degelijk!  

100% Game, de titel verraadt het al, gaat over gamen, gamen en nog eens gamen. Menno is vijftien jaar en woont samen met zijn moeder en haar vriend Sjors. Van zijn vader hoort hij niks meer; hij is van het toneel verdwenen. Zijn goede vriend Ruben heeft sinds kort een vriendinnetje, hem ziet hij niet veel meer. Met Bor chat hij veel en hij wil hem koste wat kost te vriend houden. Anders heeft hij helemaal niemand meer… tenminste zo voelt het voor hem. Menno raakt steeds geïrriteerder, stiller en is vaak in gedachten verzonken. Hij denkt dan aan het superspannende spel ‘Secret of the Jungle’, dat hij regelmatig samen met zijn gamevriend Bor speelt. Door de beschrijvingen van ‘Secret of the Jungle’ verweven in het verhaal, lijkt het net alsof je er zelf middenin zit. Je voelt de opwinding en de frustratie van Menno terwijl hij aan het gamen is.  

Eenmaal aan het gamen vergeet Menno alles om zich heen. Hij is verslaafd en voelt zich onder druk gezet door Bor. Zijn huiswerk schiet erbij in en het gaat van kwaad tot erger. Hij steelt geld van zijn moeder zodat hij wapens in zijn spel kan gebruiken en hij spijbelt van school. Bor blijkt eigenlijk helemaal geen trouwe vriend te zijn. Menno schaamt zich en is nijdig en teleurgesteld in alles en iedereen. Totdat hij vanuit een onverwachte hoek hulp krijgt aangereikt.  

Auteur Lisette Dröge schrijft kinder- en jeugdverhalen, zowel regulier als op AVI-niveau. De term AVI komt van Analyse van Individualiseringsvormen en is het systeem waarmee je kunt meten hoe de technische leesontwikkeling van een kind verloopt. Dröge volgde de opleiding Proza voor Kinderen en doorliep de Masterclass Spannend Verhaal Schrijven. Dit werk, dat zij speciaal geschreven heeft voor lezers met een leesachterstand, is goedgekeurd door het Ministerie van Onderwijs, Cultuur en Wetenschap. Het is geschreven in begrijpelijke taal, zonder moeilijke woorden. De hoofdstukken zijn kort, zo ook de teksten. In een prettig leesbaar lettertype geschreven met app- en chatberichten in een ander lettertype, wat een overzichtelijk geheel geeft. Het eigentijdse onderwerp, gecombineerd met de beschrijvingen van het spel maakt het een spannend en herkenbaar boek voor velen. Naast het thema gameverslaving speelt ook vriendschap en de teleurstelling hierin een rol. Mooie toevoeging zijn de tot de verbeelding sprekende illustraties van Walter Donker. Dit wil je in één ruk uitlezen!