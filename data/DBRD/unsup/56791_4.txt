Rens Kroes haar tweede boek ligt in het verlengde van haar eerste kookboek. De stijl is hetzelfde waardoor de boeken niet alleen leuk naast elkaar staan in de boekenkast, maar waardoor je de twee boeken ook goed naast elkaar kunt gebruiken.

Net als het eerste boek staat ook het tweede boek van Rens weer vol met prachtige foto’s, wat maakt dat je gelijk wilt beginnen met kokkerellen. Naast de “food-foto’s” staan er echter ook weer veel foto’s van Rens Kroes zelf in. Er zitten foto’s tussen die passen bij het thema (koken), maar er zijn ook weer een boel foto’s van een halfnaakte/schaars geklede Rens Kroes te zien en dat begrijp ik niet zo. Deze foto’s voegen m.i. niets toe aan de aard van het boek en deze hadden van mij dan ook weggelaten mogen worden.

Rens Kroes gebruikt in haar powerfood boeken veel verschillende ingrediënten, ook ingrediënten die je zelf niet zo snel zou aanschaffen of die niet zo makkelijk in de supermarkt te verkrijgen zijn. Ik hou nooit zo van ingewikkelde recepten, waarvoor ik 100den ingrediënten gebruik die ik in eenzelfde aantal verschillende winkels moet aanschaffen en die ik 1 keer gebruik en daarna kan weggooien. Hoewel ik inderdaad naar wat verschillende winkels moet om alle producten te kopen, komen de ingrediënten echter steeds terug in de verschillende recepten. In plaats van weggooien kan ik met de resterende inhoud dus gewoon een ander recept maken en dan heb ik het er best voor over om naar verschillende winkels te moeten gaan!

Uit “powerfood, van Friesland naar New York heb ik de bloemkoolpizza gemaakt en wat is deze lekker! Het leuke aan de meeste recepten van Rens is dat je er zelf een twist aan kunt geven, ik heb dan ook mijn eigen beleg gekozen. De bodem heb ik echter precies naar het recept van Rens gemaakt. De beschrijving is bondig doch duidelijk en gemakkelijk te volgen en ook de gegeven verhoudingen kloppen. Ik ga dit recept zeker nog een keer maken en ik weet dat er nog vele andere uitgeprobeerd zullen gaan worden, een aanradertje dus!