Sommige boeken maken me heel erg aan het twijfelen over mijn vijf-sterren maximum. Eerder deze week las ik namelijk het boek Wacht Op Mij van J. Lynn, wat ik vijf sterren heb gegeven… maar Makkelijk van Tammara Webber vond ik eigenlijk nóg beter!

Makkelijk is waarschijnlijk een van de originelere New Adult boeken die ik tot op heden heb gelezen. Geen trauma in het verre verleden voor hoofdpersoon Jacqueline, maar een angstaanjagende aanval na wat een gezellig Halloweenfeestje had moeten zijn. En gelukkig duikt net op tijd de knappe Lucas op om haar van haar belager te redden.

Ik vond het erg fijn dat Jacqueline, ondanks de gebeurtenis, niet wordt neergezet als de jonkvrouw in nood. Ze is een intelligente jonge vrouw, in de bloei van het leven die vastbesloten is om haar leven niet te laten beheersen door het voorval tijdens Halloween. Ze is veel meer bezig met normale dingen zoals het behalen van goede punten, leuke dingen doen met haar vriendinnen en het verwerken van haar breakup met haar ex.

De manier waarop Jacqueline en Lucas nader tot elkaar groeien sprak me ook heel erg aan. De schrijfster blijft ver uit de buurt van de bekende clichés, maar zet het stel heel realistisch neer.

Op sommige punten vond ik het verhaal eerlijk gezegd wel ietsje voorspelbaar, maar dat stoorde me eigenlijk geen moment. Soms is het gewoon heerlijk om een boek te lezen waar je lekker in weg kunt zinken, de wereld om je heen even op ‘uit’ kunt zetten en verliefd kunt worden op een sexy hunk euh, een goed verhaal.

Wat me wel van begin tot eind heel erg interesseerde was het verhaal achter Lucas. Ik merkte vanaf het begin dat er meer aan de hand was met die jongen dan de schrijver ons wilde laten geloven. Of ik gelijk had, laat ik aan jullie over om voor jezelf te ontdekken.