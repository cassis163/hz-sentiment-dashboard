Ingrid Oonincx heeft met haar thriller ‘Medicijn’ weer een spannend verhaal neergezet.
Ik ben mede uitgekozen om ambassadeur te zijn van deze vierde thriller van deze auteur.
Mijn dank aan Uitgeverij The House of Books.

De 35-jarige Ella Vreeland werkt als creatief directeur voor een reclamebureau. Ze is nauw betrokken als pr-vrouw bij de opzet van een nieuwe productielijn ‘La Montagne’ voor Mulder Cosmetics. David Mulder de CEO van Mulder Cosmetics is niet alleen een klant maar ook de minnaar van Ella. Als David plotseling dood wordt aangetroffen staat Ella’s wereld volledig op zijn kop.
Vrijwel meteen na zijn dood merkt Ella dat ze gevolgd wordt en krijgt ze doods-bedreigingen.

‘In mijn bed lag een meisjespop. Haar hoofd was losgerukt van de romp. Haar haren waren honingblond. Ze droeg een geruite blouse en een rood schortje. Uit één van de zakjes stak een briefje. De boodschap was in het Engels en liet weinig aan de verbeelding over: ‘Hou je mond, anders gebeurt dit ook met jou.’

Via rechercheur Edgar van Dooren, die deze zaak onderzoekt, hoort Ella dat David een combinatie van supplementen en alternatieve behandelingen voorgeschreven kreeg vanuit een holistische kliniek in Brussel. De medische kliniek waar zij hem weleens afgezet had tijdens hun bezoekjes aan Brussel.
Als Ella vervolgens sms’jes krijgt van een anoniem nummer en naar de aangewezen plaatsen gaat, wordt het haar langzamerhand duidelijk dat iemand haar neer wil zetten als de gestoorde minnares van David Mulder. Ella veranderd haar uiterlijk en gaat undercover op onderzoek uit.
Ze komt erachter dat David een medicijn gebruikte om hem jong te houden. Alleen de rijkste mensen van deze aarde behoren tot dit elite-clubje die in aanmerking komen voor dit medicijn. Ze reist af naar een exclusief ‘kuuroord’ in Cogne in Italië en gaat op zoek naar Jacob Grünberg de ontdekker van het medicijn. Ze vermoedt dat Davids dood alles te maken heeft met deze wetenschapper en zijn medicijn.
Voor ze het weet raakt Ella verstrikt in het huiveringwekkende web rondom deze meedogenloze wetenschapper en ontdekt ze de duistere schaduwwereld achter de schone schijn.
Jacob heeft zo zijn plannen met haar… Zal van Dooren nog op tijd zijn?


Het verhaal wordt verteld vanuit het hoofdpersonage ‘Ella’. Ella is duidelijk neergezet en uitgediept. Ze heeft veel zorgen om haar demente moeder en is zichtbaar verdrietig om haar overleden minnaar. Ella weet als leek precies welke wegen ze moet bewandelen. Dit komt soms wat ongeloofwaardig over. Het boek ontwikkelt zich in een razende vaart met een onvoorspelbaar plot.
Ingrid hanteert een gemakkelijk leesbare schrijfstijl. Meteen vanaf het begin zit je gevangen in het verhaal. Ze laat je nauwelijks de kans om adem te halen zo snel volgen de gebeurtenissen elkaar op.

Een actueel onderwerp in de ontwikkeling van onze medicijnen. Je moet er toch niet aan denken dat er zo’n medicijn bestaat. De wereld zou compleet op zijn kop staan als dit aan het licht zou komen. Wat voor grote gevolgen zou dit voor de mensheid hebben?

‘Medicijn’ volgt de eerder verschenen thrillers ‘Sluipweg’, ‘Botsing’ en ‘Nickname’ op.
Een aanrader om te lezen!