Om maar met de deur in huis te vallen; wat een steen-goed boek is dit!

Normaal gesproken genieten aspecten als politiek en terrorisme in een verhaal niet direct mijn voorkeur. Nu wel! Dit is zoveel meer dan dat en dit is actie ten top. Dit zijn de personages waar je U tegen zegt. Dit zit meer dan intelligent in elkaar en het is een kunst op zich hoe Richmen een complex geheel zó weet te brengen dat het te allen tijde gewoon goed te volgen blijft.

De hoofdstukken zijn kort, de plaats– en tijdsaanduiding zetten je direct waar je wezen moet en er zit een fantastische vaart in het verhaal waarbij je het gevoel hebt midden in deze spectaculaire en spannende film te zitten. Het switchen van de ene lijn naar de ander verloopt naadloos en uiteraard speelt Jim Matteos de hoofdrol.

Jim brengt in zijn eentje al heel wat bij je teweeg. Hij is echt sympathiek, maar ook keihard. Hij is de slimste en de beste in zijn werk ook, maar kan m.b.t. zichzelf zulke dingen doen en denken dat je denkt: kerel, niet doen da’s dom. Lees: Jim pakt je volledig in. Geweldig hoe zijn achtergronden en privéleven verweven worden in dit schokkende en sensationele gebeuren. Dat maakt dit verhaal nu ook zo extra goed. Want waar je getrakteerd wordt op technische snufjes, op snoeiharde en brute scènes waarbij dreiging als een grote donderwolk mondiaal over je heen hangt, wordt je gevoel en empathisch vermogen aangesproken door de wijze waarop de personages inclusief achtergronden neergezet zijn. Het maakt duidelijk waarom ze nu staan waar ze staan, waarom ze doen wat ze doen. Moord, slachtoffers, daders, geheim agenten. Je begrijpt, je veroordeelt, en je wordt flink aan het twijfelen gezet. Degene die ik zó graag wil vertrouwen ook; doet Richmen aan happy end of niet? Het is hopen en nagelbijten.

Nu kwam me ter ore dat een deel twee wellicht in aantocht is. Ja, dit verhaal is op prachtige wijze compleet afgerond. Nee, ik ben zó nog niet klaar met Jim en consorten. Meld ik uiteraard ook collega Tess. De interactie tussen die twee is hilarisch, jongesjonges wat lachen en genieten. Ik kan wel blijven tikken maar ik wil alleen nog maar zeggen: klinkt dit als your cup of tea? Echt, pak dan dit boek op.

Conclusie:

Schrijfstijl: 4.5

Spanning: 4.5

Originaliteit: 4

Leesplezier: 5

Psychologie: 4.5

Plot: 4.5

9/10 oftewel vier en halve sterren voor De Saraceense Samenzwering.

Karin Meinen - Samenlezenisleuker