Voormalig ITer Graeme Simsion is bekend van zijn boeken Het Rosie Project en Het Rosie Effect. Hij schrijft screenplays, korte verhalen, romans en korte toneelstukken. Het beste van Adam Sharp is zijn nieuwste roman.
De prachtige omslag is gemaakt door Studio Jan de Boer, een grafisch ontwerpbureau voor het boekenvak. 4 ontwerpers maken alles voor boeken van omslagen tot websites. Ze bestaan inmiddels ruim 30 jaar. Ze maakten o.a. ook de boekomslag voor Joe Speedboot van Tommy Wieringa en 7 Dagen van Deon Meyer.

Het verhaal gaat over het leven van Adam Sharp, een succesvolle programmeur die liever achter zijn piano kruipt om liedjes te spelen. Hij heeft een relatie met Claire, eigenaresse van een softwarebedrijf. Op een dag ontvangt hij een e-mail van Angelina Brown, een Australische dame, waarmee hij 22 jaar geleden een korte relatie heeft gehad. Zij is altijd in zijn gedachten gebleven. Waren ze voor elkaar gemaakt of is zijn herinnering gekleurd door het verstrijken van de tijd?

Het verhaal is geschreven in een prachtige sfeer verweven met liedjes die een emotionele lading hebben voor Adam. Achter in het boek vind je een lijst met deze liedjes en hun makers/uitvoerders. Nadat hij de verwarrende e-mail van Angelina heeft ontvangen, lees je over hoe zijn relaties zich hebben ontwikkeld. Zijn moeder die niet echt naar hem luisterde en vond dat haar mening het verstandigst was. Zijn vader die hem de liefde voor de piano bijbracht, maar verder in zijn leven afwezig was. Zijn vriendin Claire, waarmee hij in eerste instantie zoveel gemeen had vanwege hun IT achtergrond, maar die langzaam uit elkaar zijn gegroeid nadat hun pogingen om kinderen te krijgen zijn mislukt. En - zoals Adam het zelf omschrijft - met Angelina zijn Eerste Echte Liefde, die ook te bang was om echt te zeggen wat ze wilde.
Iedereen is gestopt om echt te praten met elkaar. Er worden aannames gedaan. Er wordt niet meer naar elkaar geluisterd. Dit zijn dingen waarin veel mensen zich kunnen herkennen. En hoe moeilijk het is om die valkuilen te vermijden.

Graeme beschrijft op bijzondere wijze dat Adam vol zit met gevoelens en ook worstelt met de dingen die het leven belangrijk maken. Liefde en het onderhouden van relaties. Het beste van Adam Sharp is een prachtige zoektocht naar hoe hij een mooi en liefdevol leven kan hebben. En hoe je kunt omgaan met de keuzes die je hebt gemaakt. Er is een boek met de titel Mannen komen van Mars en vrouwen van Venus, maar veel vrouwen zullen zich toch kunnen herkennen in de strijd die Adam levert om zijn verleden af te sluiten. Om zijn herinneringen realistischer te maken, waardoor hij verder kan met het heden.