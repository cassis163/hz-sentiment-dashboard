Na het horen van veel positieve geluiden over James Patterson besloot ik dat het hoog tijd was om eens kennis te maken met het intellectuele eigendom van de beste man. De regels van het huis bleek daarvoor een zeer geschikt boek. Wat mij betreft smaakt Patterson naar meer.

Zowel aan de west- als aan de oostkust van de Verenigde Staten verdwijnen steeds meer mooie jonge vrouwen op raadselachtige wijze. Sommigen worden op gruwelijke wijze vermoord teruggevonden, van anderen ontbreekt elk spoor. Getuigen zijn er niet en zowel politie als FBI tasten in het duister. Als op een gegeven moment ook het nichtje van de zwarte politieman Alex Cross wordt vermist, besluit hij zich met de zaak te gaan bemoeien. Samen met zijn goede vriend en collega Sampson gaat hij op onderzoek uit. Plotseling duikt er toch een getuige op. De mooie Kate Mc Tiernan weet met de mentaliteit van een leeuw en een portie geluk te ontsnappen aan de psychopaat die verantwoordelijk is voor de verdwijningen. Mede door haar getuigenis blijkt al snel dat er niet 1 maar 2 psychopaten actief zijn, Casanova en de Gentleman Killer. Beide mannen zijn een bizar samenwerkingsverband aangegaan. De klok tikt door en het aantal slachtoffers loopt op. Lukt het Cross om zijn nichtje Naomi te vinden voor het te laat is, of zal zij het volgende slachtoffer zijn van de zwaar gestoorde mannen

De regels van het huis is een heerlijk boek dat bol staat van de spanning en lekker wegleest. Inspecteur Alex Cross doet me sterk denken aan de karakters van Abe Glitsky (John Lescroart) en inspecteur Sejer (Karin Fossum). Bij dergelijke speurneuzen voel ik me altijd erg thuis. Ze hebben humor, zijn slim, zijn dol op hun familie en weten altijd de onderste steen boven te halen. Deze mannen kwamen allemaal tot leven door de knappe pennenstreken van hun scheppers. Juist omdat ze zo realistisch echt zijn, vind ik het fantastisch als dit soort figuren de basis vormt voor andere verhalen van de auteurs. Je kunt mij met een serie altijd erg blij maken, mits het goed en realistisch in elkaar steekt en origineel blijft. Na het lezen van De regels van het huis ben ik er van overtuigd dat Patterson de kwaliteit heeft om zon ijzersterke serie neer te zetten. Hoewel ik geen voorspellende gaven bezit, weet ik toch zeker dat Alex Cross een rol gaat spelen in mijn toekomst