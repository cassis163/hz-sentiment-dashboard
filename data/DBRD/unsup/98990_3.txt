‘Onderhuids’, een titel die volledig past bij dit boek, zij het niet voor het eerste begin. De Vlaamse auteurs Luc Deflo en Aloka Liefrink hebben beiden al heel wat letters en woorden achter hun gelaten. En waarom dan niet eens een gezamenlijk product aan het papier toevertrouwen? Wie op dat idee is gekomen is eigenlijk niet eens belangrijk meer, dat het ook is uitgevoerd is in dit verband van meer belang. Want wie had dit verhaal willen missen? Ik in ieder geval niet…

Masha Kirilenko werkt nog maar kort bij de politie in Hasselt. Ze wordt aan Felix Debie gekoppeld, een wat norse rechercheur die al wat dienstjaren achter de rug heeft. Het korps komt tot leven als het stoffelijk overschot van de jong Iris Decock wordt gevonden. De pose van het lichaam is in scene gezet, lijkt het wel.
Het wordt iets anders als kort daarna weer een meisjeslichaam wordt gevonden, in exact dezelfde houding als het lichaam van Iris.
Is hier een zieke geest aan de gang? Beide meisjes zijn niet misbruikt, Masha en Felix staan voor een raadsel. Masha roept de hulp in van de merkwaardige Joris Bockstael, die alleen oog lijkt te hebben voor vrouwenlichamen. Maar Bockstael is ook een heel verdienstelijk profiler en daar kent Masha ook wel iets van. Samen gaan ze aan de slag.

Het begin van ‘Onderhuids’ is tamelijk rommelig en komt niet goed over. Er wandelen veel personages het podium op en van sommige is het niet direct helemaal duidelijk of ze wel in het goede stuk zitten.
Maar wanneer deze onrustige branding voorbij is en beide auteurs hebben de structuur te pakken, wordt ‘Onderhuids’ een spannend verhaal. Dat, steeds dichter het einde naderend, warempel zelfs nog een pageturner dreigt te worden. En die zieke geest die aan het begin vragend wordt genoemd, amai, die blijkt er nog te zitten ook…..
‘Onderhuids’ is uiteindelijk een aangenaam verhaal om te lezen waarbij het moeilijk blijft om het terzijde te leggen, voor de laatste bladzijde is dichtgeklapt. En waar met regelmaat de zo kenmerkende Vlaamse humor ook niet wordt vergeten!

Eindoordeel: 3 sterren

Spanning: 3 sterren
Plot: 4 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 4 sterren