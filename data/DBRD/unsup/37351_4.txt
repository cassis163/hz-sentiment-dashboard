Boze wolf is het zesde deel (de eerste 2 delen wachten nog steeds op een Nederlandstalige vertaling) in de von Bodenstein/Kirchhoff serie van Nele Neuhaus.

Het verhaal begint wanneer een groepje tieners het lijk van een meisje aantreft in de rivier de Main. Haar identiteit is niet vast te stellen en de speurders staan voor een raadsel. Wanneer de speurders even later ook geconfronteerd worden met de gruwelijke mishandeling van een tv-verslaggeefster, beseffen ze al snel dat er geen tijd te verliezen is.

Boze wolf is een goed geschreven thriller, waarbij Nele Neuhaus er in slaagt de aandacht van de lezer onmiddellijk te trekken. Ondanks de vrij zware thematiek is het boek vlot leesbaar, mede door een heldere en vrij eenvoudige schrijfstijl. De diverse verhaallijnen ontwikkelen zich mooi naast elkaar en komen samen in een ontknoping die, ondanks enige voorspelbaarheid, de lezer weet te verrassen. Alleen jammer van die misschien wel overbodige epiloog.