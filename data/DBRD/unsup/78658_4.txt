Henning Juul is journalist bij een internetkrant. Twee jaar geleden is hij na een brand in zijn woning zijn zoon verloren. Zelf is hij bij deze brand ook gewond geraakt waardoor er verschillende littekens van brandwonden in zijn gezicht zitten. Dit maakt hem wat onzeker over zijn uiterlijk.
Na deze brand is Henning Juul twee jaar uit de roulatie geweest, maar nu gaat hij dan toch weer aan het werk. Hij hoopt op een rustige start zodat hij alles weer op kan bouwen, maar al op zijn eerste werkdag na zijn ziekteverlof, wordt er een jonge studente dood gevonden. Ze blijkt te zijn gestenigd. Hoewel de politie al snel de dader denkt te hebben, is Henning Juul er helemaal niet van overtuigd dat zij de juiste persoon hebben opgepakt. Hij start dan ook op eigen houtje een onderzoek en stuit hierbij op verschillende aspecten die niet stroken met de gedachtegang van de politie.
Hoewel het boek wat traag op gang komt zat ik er toch wel direct in. Dit is een boek geschreven vanuit een journalist die zich niet snel af laat schrikken. Het eerste deel beschrijft zijn terugkomst op de afdeling na de brand van twee jaar geleden. Op zich is de traagheid daarvan dan ook wel te verklaren. Zodra de dood van de studente bekend wordt, komt ook de snelheid van het verhaal op gang.
Door de dingen die gaande het verhaal naar boven komen wil je doorlezen, omdat je wilt weten hoe die nu in het verhaal passen, en het is dan ook moeilijk om het boek weg te leggen. Het plot vond ik erg sterk, en zag je niet halverwege het boek al aankomen.
Thomas Enger is zelf ook journalist bij een internetkrant geweest en ik vond het leuk om te zien dat hij de hoofdpersoon van het boek deze zelfde functie heeft gegeven. Ik vraag me ook af of hij zelf ook zo ondernemend was als het karakter Henning Juul.
Wat mij betreft een prachtig debuut van Thomas Enger en ik kijk nu al uit naar het volgende boek - Fantoompijn - dat we volgend jaar in de winkels mogen verwachten.