"Het lijkt op een film, alsof ik het van een afstandje zie, alsof het iemand anders overkomt, maar de rauwheid waarmee mijn binnenste in ongelijke, lelijke repen uit elkaar wordt getrokken, voelt maar al te echt." ~ p84.

Dit is een verhaal dat je vastgrijpt en je door de bladzijdes heen trekt, je laat vergeten adem te halen tot je de laatste punt gelezen hebt en je dan nog niet los kan laten. Hier word je even stil van...

"De trigger waardoor we aan verlies worden herinnerd, is niet altijd te voorspellen. Soms overvalt het je gewoon, net als een geur of klank doet." ~ p94.

De laatste halte is het YA debuut van Wendy Brokers. Het verteld het verhaal van 4 totaal verschillende scholieren die tijdens een werkweek naar London bij elkaar ingedeeld worden. Jonas, Lo√Øs, Naima en Ralph hebben elk hun eigen verhaal, hun eigen problemen, maar tijdens hun zwerftocht London onstaat er een onverwachte, bijzondere vriendschap. Op King's Cross Station gebeurt echter het ergst denkbare. London verandert in een terroristisch toneel, nergens is het veilig. Samen proberen ze zich in veiligheid te brengen in deze allesomvattende nachtmerrie.
Wendy Brokers doet wederom waar zij goed in is: het vangen van emoties en deze onder de huid van haar lezers stoppen. Dit verhaal moest gewoon geschreven worden, om door vele te kunnen worden gelezen. Een aanslag vanuit de ogen van vier tieners, en dan zo dichtbij dat het je kippevel bezorgt. Dit is een verhaal dat een speciaal plekje in mijn hart krijgt, en dat ik eigenlijk gewoon iedereen wil laten lezen. Niet om de wereld te verbeteren, maar om gewoon even te laten voelen.

"Je kunt geen bevolkingsgroep haten vanwege een handvol klootzakken die toevallig hetzelfde geloof delen als de overgrote meerderheid. Dat is appels met peren vergelijken. Dat is kortzichtig en het is triest dat er mensen zijn die dat zo zien." ~ p243.

Het is een enorme eer als je een boek mag lezen voor het de wijde wereld in gaat. Maar stiekem ook een beetje eng. Want wat als ik het nu helemaal niks vind? Gelukkig stelt Wendy Brokers mij ook dit keer niet teleur, en ga ik steeds meer vermoeden dat ze dat ook nooit gaat doen. Dit is waar zij goed in is: het veroveren van je hart met haar schrijfkunsten!