Daphne Deckers is actrice, presentatrice en auteur. Ze heeft inmiddels meer dan 25 boeken gepubliceerd, waaronder kinderboeken, romans, opvoedboeken en columnbundels. Ze is getrouwd met tennisser Richard Krajicek en samen hebben ze twee kinderen. De dikke van Daphne kwam uit in mei 2018 en is een bundeling van drie eerder gepubliceerde boeken over zwangerschap, geboorte, moederschap en opvoeding, namelijk De geboorte van een moeder (2000), De geboorte van een gezin (2002) en Pedagoochelen (2006).  

De dikke van Daphne is een mooie mix van het persoonlijke verhaal van Deckers en informatieve teksten over zwangerschap, de lichamelijke en geestelijke ontwikkeling van kinderen, moederschap, de dynamiek van het gezinsleven en opvoeding. Het boek heeft betrekking op de zwangerschapsperiode en de eerste zes levensjaren van kinderen. De auteur vertelt eerlijk en open over haar zwangerschap en haar ervaringen met het moederschap. Dit zorgt voor heerlijk herkenbare taferelen, van zwangerschapskwaaltjes, gebroken nachten, eerste stapjes, de ellende van tandenpoetsen en haren wassen tot grappige kleuteruitspraken en typische moedertaal. Niet alleen de hoogtepunten van het moederschap, maar ook de lasten, zorgen en angsten die onlosmakelijk aan het moederschap zijn verbonden, komen aan bod. Ook worden de over het algemeen bestaande verschillen tussen jongens en meisjes, maar ook die tussen vaders en moeders aangestipt.  

De bundel is geschreven in een prettige en humoristische stijl en heeft een logische en duidelijke indeling. De boeken sluiten mooi op elkaar aan, met hier en daar wat overlap en korte herhalingen. De hoofdstukken zijn echter vrij lang en zonder tussenkopjes, waardoor deze minder prettig lezen. Tussen de tekst door staan bijzondere spreekwoorden en quotes over zwangerschap, kinderen en het ouderschap opgenomen. Deze passen niet altijd even goed bij de tekst waartussen ze staan en doen daardoor wat lukraak aan, maar ze zorgen wel voor een rustmoment in de lange hoofdstukken.  

Het eerste boek uit de bundel wordt afgesloten met 150 tips over gezond eten zonder te diÃ«ten, die niet erg origineel zijn en niet helemaal bij de stijl van het boek en de auteur lijken te passen. Het derde boek uit de bundel wordt afgesloten met een lijst van 175 opvoedklassiekers die ook niet werken. Dit betreft een reeks typische moederuitspraken, waarvan de meeste moeders een groot aantal zullen kunnen afvinken.  

De dikke van Daphne is niet zozeer een handboek voor (aanstaande) moeders, maar het biedt met name een vermakelijk en herkenbaar inkijkje in het gezinsleven van de auteur waarin zo nu en dan informatieve teksten over zwangerschap, de ontwikkeling van jonge kinderen en opvoeding zijn verwerkt.