Wrede seizoenen schetst een deel van het levensverhaal van Nirvah Leroy tijdens de dictatuur van François Duvalier. Haar man Daniel is gevangen genomen vanwege staatsgevaarlijke activiteiten. Sindsdien heeft Nirvah niet van én over hem gehoord.

Omdat ze meer over het lot van Daniel wil weten, wendt ze zich tot de machtige staatssecretaris Raoul Vincent. In de hoop dat hij haar meer kan vertellen. Dat doet hij niet. Wel dringt hij zich steeds meer op aan Nirvah. Vastbesloten een relatie met haar te beginnen. Dat lukt, want Nirvah denkt daardoor haar man Daniel vrij te kunnen krijgen. Maar de gevolgen die dit met zich meebrengt kan ze op dat moment nog niet overzien.

In Wrede seizoenen krijgt de lezer een globale indruk van wat zich afspeelde tijdens schrikbewind van Duvalier. De angst die onder de mensen leefde, het wantrouwen dat heerste en de corruptie van het regime. Maar meer dan dit is het toch het relaas van een vrouw die er alles voor over heeft om haar man weer uit gevangenschap te krijgen of op zijn minst een levensteken van hem te krijgen.

Het boek is prettig leesbaar, hoewel het soms wel wat verwarrend is. Want sommige hoofdstukken worden, zonder dat het direct duidelijk is, verteld door de ogen van een ander personage. Dat is aanvankelijk dus even wennen.

Verder komen de gruwelijkheden die zich destijds in Haïti hebben voorgedaan slechts oppervlakkig aan bod. Daar had meer mee gedaan kunnen worden waardoor het boek een stuk aangrijpender zou worden. Dit gemis hoeft echter geen reden te zijn om het boek niet te gaan lezen.