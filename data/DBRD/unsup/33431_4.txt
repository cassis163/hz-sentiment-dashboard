Jennifer L. Armentrout (1980) is niet meer weg te denken als auteur in het New Adult genre. Armentrout werd in Nederland vooral populair met haar ‘Wacht op mij’-serie. Zes boeken lang volgden we de krachtige personages uit Plymouth en omgeving. Met Vertrouw op mij komt er een eind aan deze serie.

Als Jillian na jaren weerstand te hebben vertoond eindelijk besluit om in het bedrijf van haar vader te gaan werken, schrikt ze zich rot als Brock haar nieuwe baas blijkt te zijn. En dat is schokkend voor Jillian, aangezien ze een heftig verleden samen hebben. Vergeving is niet het probleem waar Jillian mee kampt, maar hoe kan ze ooit met deze man samenwerken zonder weer voor zijn charmes te vallen? En haar nog een keer laten afwijzen door hem, dat ziet ze niet zitten.
Vertrouw op mij wordt verteld vanuit Jillian. Vanaf de eerste pagina weet je je enorm te verbinden met haar. Ze is lief en sterk. Ze is nog jong, maar vecht voor een beter leven voor zichzelf. Hoe, dat weet ze nog niet, maar een baan aannemen in het bedrijf van haar vader is de eerste stap in een nieuw leven. Armentrout weet dit zo herkenbaar te schetsen, dat je het gevoel hebt dat je dit zelf zou kunnen meemaken. De ik-vorm waarin dit verhaal geschreven is, helpt daarbij.

Het grappige is dat Jillian door de kleine dingen die ze zegt of denkt zo enorm herkenbaar is. Denk aan het knuffelen met je kat, of het dromen over de perfecte liefde, puur omdat je al zoveel liefdesromans hebt gelezen. De herkenbaarheid in Jillian maakt dat je dit verhaal op en top beleeft. Je wordt even de ‘kleine’ Jillian.

Als Jillian dan na zes jaar Brock weer tegenkomt, die ze na een vreselijke avond niet meer gezien heeft, staat haar leven even op z’n kop. Wat doet Brock daar? Als hij dan ook nog haar baas blijkt te zijn en het geen zin heeft om hem te negeren, besluit ze Brock langzaam in haar leven toe te laten. Voor Jillian is dit een grote stap en Armentrout neemt je mee tijdens het proces dat ze doormaakt.
Herkenbaarheid doet dit verhaal veel goed. De situaties zijn zo uit het leven gegrepen en dat maakt dat het verhaal een basis heeft. Brock, die in de eerdere delen ‘het Beest’ wordt genoemd vanwege zijn successen in de MMA-sport, blijkt een lieve, tedere jongen te zijn voor het perfecte meisje. Ondanks dat Brock in de voorgaande delen als het Beest wordt afgeschilderd, is zijn liefde voor Jillian echt. Dat maakt dat Brock eindelijk een echt mens in de serie wordt, en de titel van het Beest verdwijnt.

Langzaam kom je te weten wat er nu op die fatale avond zes jaar geleden is gebeurd. Jillian opent gestaag de ogen van de lezer, en laat ook meteen kennismaken met een lieve, tedere en gebroken Brock. Het verhaal van Brock en Jillian is er één van onzekerheid, sterke liefde, passie en vertrouwen. Wanneer zij dit eenmaal zouden weten te doorbreken, ligt er een prachtige toekomst in het verschiet. De vraag is alleen: is de kleine Jillian opgewassen tegen het Beest?

Vertrouw op mij is duidelijk een verhaal dat past in de serie. Enkel minpunt is dat het verhaal zes jaar na Kies voor mij verder gaat. De vorige personages hebben een kleine rol, zijn getrouwd en sommigen hebben al kinderen. Een echt kijkje in hun leven krijgen we dus niet meer. Dat is jammer. Al met al is dit een fijne afsluiting van de serie. Al maakt deze roman wel nieuwsgierig naar het verhaal van Colton. Hopelijk kunnen we dat binnenkort lezen in de novelle die Armentrout over hem en zijn geliefde Abbey heeft geschreven.