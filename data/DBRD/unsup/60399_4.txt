De titel van de bijzondere leesclubuitvoering van Macbeth heeft op voorkant "Blood will be paid for in blood" staan en dat is een heel goede samenvatting van het boek. Alles wat je doet heeft een prijs en wordt op de een of andere manier weer op je verhaald. Hoewel ik het origineel van Macbeth zelf nooit heb gelezen (maar mij wel even heb verdiept in het verhaal voordat ik aan het boek begon), vind ik dat Nesbo erin slaagt een hedendaagse versie van het verhaal te vertellen. Ik vond het in het begin wat lastig om in het verhaal te komen en me te laten meeslepen, maar na wat investering en nadat de spanning oploopt, kon ik het boek moeilijk terugleggen. Het boek heeft mij aan het lachen gemaakt, heeft mij geïrriteerd en geïntrigeerd. Het verloop van macht en wat het kan doen met mensen is erg interessant. Het boek is aan het einde niet geheel verrassend, maar doordat de schrijfstijl van Nesbo erg prettig is en er altijd kleine verrassingen zijn, maakt dat niet uit. Ik denk dat dit een zeer goede manier is om kennis te maken met het verhaal van Shakespeare.