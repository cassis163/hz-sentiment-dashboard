Zodra ik de cover van het zwarte hart zag, was ik gelijk verkocht.
Het verhaal gaat over Scarlett en haar zus (Dona)tella, die er allebei van dromen om het legendarische Caraval te bezoeken. In het begin las ik het woord "Caraval" steeds als "Carnaval". Dit is een feest waar het voornamelijk om gezelligheid draait en waarbij iedereen verkleed gaat. Caraval is een mysterieus feest, waar iedereen in kostuums loopt en eigenlijk alles kan gebeuren. Eigenlijk is mijn leesfoutje dus nog niet zo'n gekke vergelijking.

Het zwarte hart neemt je mee naar een fantasiewereld. De vergelijking met Alice in Wonderland is snel gemaakt. Tijdens Caraval is alles mogelijk en niets is wat het lijkt. Caraval is een openluchttheater, maar bovenal een spel. De hoofdprijs dit jaar is één wens.
Scarlett is erg blij met de uitnodiging om naar Caraval te komen, zo kan ze ontsnappen aan haar strenge vader, maar als ze gaat zet ze ook haar aanstaande huwelijk op het spel..
Wanneer ze ook haar zusje kwijt raakt is de paniek compleet.

Door de enorme hoeveelheid fantasie, de vaart van het verhaal en de onverwachte plottwists blijft het verhaal superspannend tot het einde. De karakters zijn goed uitgewerkt en geven het gevoel dat je als lezer zelf aanwezig bent en deel uitmaakt van het verhaal.
Al met al kan ik er niet op wachten om verder te kunnen lezen in deel 2!