Waar rook is… vormt al het zevende deel in de bekende serie van Lynley & Havers. Dit deel is een enorme kanjer om te lezen met maar liefst 652 bladzijden. Het heeft me dan ook meer tijd dan normaal gekost om dit boek uit te lezen. Maar niet alleen de dikte speelde een rol voor de langere leesduur, ook het feit dat het boek niet bijzonder veel actie vertoonde. Het grootste deel van de tijd werd er ingezoomd op de personages en hun levensomstandigheden en hun reactie op de dood van Kenneth Fleming.

Lynley en Havers praten wel met enkele verdachten, maar de echte spanning ontbrak. Ik mis de vlotte aanpak uit de eerste delen van deze reeks. Er wordt zo sterk gefocust op de personages en zo weinig op de echte onderhuidse spanning dat het vaak hetzelfde aanvoelde. Een rustige, voortkabbelende beek zonder hindernissen onderweg.

Naderhand krijg je wel een bekentenis maar echt helemaal duidelijk is ze me niet. Hoe gaat het verder? En wat is het nut van sommige scènes zo lang uit te spinnen. Het boek had gerust korter gekund en mocht van mij ook veel spannender zijn! Hopelijk is deel 8 beter!