Brenna Spector wordt haar hele leven al achtervolgd door de mysterieuze verdwijning van haar zuster Clea. Waarom stapte zij achtentwintig jaar geleden in een blauwe auto en verdween zij? Het is een gebeurtenis die Brenna in haar greep houdt; een obsessie die haar zo in beslag neemt dat zij het contact met haar dochter Maya begint te verwaarlozen. Brenna wordt echter met beide benen op de grond gezet wanneer Maya wordt ontvoerd. Is dit een wraakactie van een teleurgestelde klant die zij niet wilde helpen bij de opsporing van haar verdwenen zoon of hebben de pesterijen op school ermee te maken? Brenna tast in het duister en belandt in een sinister spel dat niemand lijkt te kunnen winnen.

Alison Gaylin is een Amerikaanse journaliste die in diverse kranten en tijdschriften over kunst en entertainment heeft geschreven. In 2005 debuteerde ze met de thriller Hide your eyes. In 2013 verscheen en ze was, het eerste deel van een trilogie over privédetective Brenna Spector, die lijdt aan een zeldzame neurologische afwijking waardoor ze geen enkel detail van haar leven vergeet. Deze thriller werd gevolgd door in het donker en nu is er het laatste deel, blijf bij me.

Het is een mooi geschreven thriller die boeit vanaf het eerste hoofdstuk. De personages zijn prima uitgewerkt. Brenna is sympathiek maar zij zal nooit de prijs van moeder van het jaar winnen. Maya, haar 13-jarige dochter gedraagt zich vreemd. Trent LaSalle, haar assistent en computernerd is een man met een gouden hart die zich uitermate excentriek gedraagt en politieman Nick Morasco is erg behulpzaam maar lijkt iets te verbergen. En dan is er Evelyn, de moeder van Brenna. Wat is de echte reden van haar afstandelijkheid? Het is de kracht van Gaylins schrijfstijl dat ze er in slaagt alle karakters hun eigen “look and feel” te geven waardoor zij erg authentiek overkomen. Dat getuigt van talent.

Alison Gaylin bouwt het verhaal goed op waarbij zij de actuele gebeurtenissen afwisselt met herinneringen van Brenna. De manier waarop zij dat doet is geraffineerd en leidt niet tot verwarring. De verwijzingen naar eerdere boeken zijn helder en daarom kun je blijf bij me afzonderlijk lezen. De spanning wordt goed opgebouwd en leidt naar een ontknoping die totaal onverwacht is. Je wordt helemaal op het verkeerde been gezet. Brennas gave helpt haar enorm bij haar speurwerk maar het beperkt haar ook. Ze heeft beelden van mensen die nu niet meer zijn wat ze ooit waren en dat bemoeilijkt de interpretatie. Je kunt je afvragen of je wel zo blij moet zijn met zo’n perfect geheugen. Misschien ben je beter af met herinneringen die door de jaren heen hun spel met je hebben gespeeld en een eigen, gekleurde plek in je leven hebben gekregen.

Blijf bij me is het laatste deel van een trilogie. Een definitief afscheid van de sympathieke Brenna Spector. Aan de ene kant is dat jammer want het zijn prima thrillers die naar meer smaken; aan de andere kant is er iets voor te zeggen op het hoogtepunt afscheid te nemen. En dat is wat blijf bij me is, het beste deel van de trilogie. Een overtuigend verhaal waarin alles op zijn plaats valt en waarin alle overgebleven vragen worden beantwoord. Het einde van de driedelige serie is hard en ontroerend tegelijk en bovenal zeer geloofwaardig. Een indrukwekkende en waardige afsluiting.