Mei, de periode van het jaar om een boek met als invalshoek de oorlog te lezen.
En omdat ik dit boek al een aantal keer langs had zien komen en het verhaal me aansprak viel hier de keus op..
Rita en Rosie 9 en 5 jaar oud, zijn de twee hoofdpersonen waar het in dit boek om draait. Een gelukkig gezin in Engeland tot hun vader na de oorlog niet meer terugkeert en hun moeder een andere man ontmoet. Ze raakt zwanger van deze man en hij besluit dat ze gaan trouwen en dat de twee meisjes uit het eerdere huwelijk uit huis worden geplaatst. Hiermee wordt alle zeggenschap over de kinderen de moeder en oma ontnomen en kunnen de instanties met de kinderen doen wat ze willen. Dit tot groot verdriet van oma die alles op alles zet om haar kleinkinderen op te sporen. Zullen de meisjes ooit nog herenigd worden met hun familie?

Een aangrijpend onderwerp wat door de schrijfster op indrukwekkende wijze wordt verteld. De motieven van de betrokkenen worden vanuit de diverse invalshoeken goed duidelijk gemaakt. De manier waarop de kinderen worden onttrokken aan hun familie en het gemak waarmee de moeder haar kinderen laat gaan maakten grote indruk op mij. De schrijfstijl is eenvoudig maar meeslepend hoewel het eind van het verhaal wat mij betreft nog wel wat verder uitgewerkt had mogen worden.