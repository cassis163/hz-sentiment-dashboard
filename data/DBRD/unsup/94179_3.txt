De cover van Dochter van het moeras is niet alleen prachtig om te zien, maar voelt ook prettig aan door het gecreëerde 3d effect. De titel past zeer goed bij het plot en de hoofdpersoon. De inleiding op de achterflap is best interessant om te lezen is en doet vermoeden, door onder andere de klopjacht van de politie, dat er een spannende thriller aankomt. Het boek is geschreven in de ik-vorm, vertelt vanuit de hoofdpersoon. Tussen de hoofdstukken is staan korte delen van het verhaal van “Dochter van de moeraskoning” van Hans Christian Andersen.
Hoofdpersoon is Helena, opgegroeid in het moeras zonder sociale contacten buiten die met haar ouders, zonder enige gewenning aan alle luxe goederen die we tegenwoordig kennen, is een zelfstandige, zelfvoorzienende vrouw die nog altijd moeite moet doen om zich aan te passen aan haar omgeving en gezin. Ze is ondertussen getrouwd en moeder van twee kinderen, een leven dat ze pas heeft opgebouwd nadat zij en haar moeder vertrokken uit het moeras, een leven onder een andere identiteit. Daarnaast leer je als lezer, vanuit het perspectief van Helena, haar vader kennen. Ze schetste het beeld van een manipulatieve, dominante vader die zijn vrouw volledig controleerde en domineerde en zijn dochter leerde dat het normaal is om zich op deze manier te gedragen. Karen Dionne is erin geslaagd om de personages tot leven te wekken, ook al betekent dit niet dat het nu ineens aangename personen zijn. In het plot van Dochter van het moeras wisselt het verhaal in de tijd doordat Helena afwisselend vertelt over haar tijd in het moeras en de klopjacht die ze nu op haar vader heeft ingezet. Je krijgt daardoor weliswaar een goed beeld van het leven van Helena, maar het haalt ook de vaart en spanning uit het verhaal. Op een redelijk aantal momenten weet Dionne wel degelijk een spannende cliffhanger te beschrijven, maar helaas weet ze de spanning onvoldoende vast te houden door de lange beschrijvingen van de omgeving, hoe prachtig die ook is. Dochter van het moeras is het best te omschrijven als een roman met een spannend tintje.