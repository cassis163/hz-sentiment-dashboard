Het begint direct. Al op pagina 15 zit Sofie midden in het grootste vraagstuk van de mensheid: wie zijn we enwaar komen we vandaan? Heeft het heelal altijd bestaan en hoe zit het dan met God? Een tocht vol verbazingen langs alle filosofen waarvan ik me afvraag of de best ingewikkelde,

grote hoeveelheid informatie wel te behappen is voor een veertienjarige. Want ik als volwassene had het hier en daar ook best lastig met de enorme lappen diepgaande teksten over Descartes, Spinoza en Hegel.
Maar toch, het boeit. Een aantrekkelijk boek, zeer leerzaam voor iedereen van 15 tot 100 die meer wil weten van filosofie. Voor mensen zoals ikzelf: geïnteresseerde leken, die niet door ‘gewone’ filosofie-literatuur heenkomen.

Deze cursus filosofie is de rode draad door het boek. Maar aan de andere kant heb je ook de ervaringen van Sofie en Hilde, het mysterie, het avontuur, de geheimzinnige, onbekende figuren, de vele vragen. Want welk gevaar dreigt er nou eigenlijk?
Hoe kunnen die twee werelden, die van Sofie en die van Hilde, elkaar bereiken? Een verrassende wending halverwege zet dat alles op zijn kop als zich de vraag aandient wat – wie – werkelijkheid is en wat – wie – slechts in de verbeelding bestaat. En al helemaal als het verslag vanaf dat moment ook steeds bizarder wordt.

Maar.
Sofie is wel héél bijdehand en vroegwijs. Ik vraag me af of er een veertienjarige bestaat die zo trefzeker en op tamelijk hoog intellectueel niveau kan discussiëren met een filosofieleraar die veel ouders dan zijzelf. Haar vaak wel erg wrevelige vragen zijn ook een beetje onnatuurlijk, zelfs irritant, net als sommige dialogen en woordkeuzes. Maar het wordt begrijpelijker met het groeiende besef in het achterhoofd wie nu eigenlijk reëel is en wie slechts op papier gestalte krijgt.

Een mooi sprookje met een zeer waardevolle inhoud en een hartverwarmend slot…