Word je gevormd door je omgeving, of word je geboren met een ‘ware’ kern? Betekent dit dan ook dat twee mensen voorbestemd kunnen zijn? Met Tienduizend hemels boven jou, het tweede deel in de ‘Vuurvogel’-trilogie, gaat Claudia Gray in op deze vragen.  

Waar in het eerste boek het verhaal en de wereld werden neergezet, lijkt dit tweede boek te zorgen voor de verdieping in het verhaal. De filosofische vragen over wie we zijn en waarom we zijn wie we zijn worden in dit boek veel meer gesteld dan in het eerste boek in de serie. Toen was hoofdpersonage Marguerite er eigenlijk heel zeker van dat iedereen een ‘kern’ heeft die onder alle omstandigheden hetzelfde is. In het tweede boek twijfelt ze aan alles.  

De wereld van deze trilogie kort samengevat: stel je een oneindige hoeveelheid dimensies voor waarin kleine veranderingen leiden tot een compleet andere wereld. Dit zijn de verschillende dimensies waar de Vuurvogel toegang tot geeft. De Vuurvogel is ontwikkeld door de ouders van Marguerite Caine. In het eerste boek bleek Marguerite de ‘perfecte reiziger’ te zijn gemaakt door de ‘slechterik’ Conley. Hierdoor blijft ze in andere dimensies altijd bij bewustzijn in haar lichaam. Andere reizigers hebben een schokje nodig van de vuurvogel om ‘actief’ in het andere lichaam te zijn.  

In het tweede boek mag Marguerite nog niet genieten van een rustig leventje samen met haar grote liefde. Het boek begint enige tijd na het einde van het eerste boek. Marguerite is opnieuw in een andere dimensie, maar nu om Paul te redden. Conley heeft de ziel van Paul versplinterd en verspreid over meerdere dimensies. Marguerite mag de stukjes terugkrijgen als ze wat klusjes voor hem doet. Dit zijn uiteraard geen simpele onschuldige klusjes. Uiteindelijk komt ze achter de ware reden van de bemoeienis van Conley.  

Marguerite komt door de opdrachten in verschillende dimensies en steeds meer gaat ze twijfelen aan het idee dat zij en Paul voor elkaar zijn voorbestemd. In het begin van het boek was ze hier nog van overtuigd, maar na steeds meer dimensies waarin de twee niet samen zijn is ze hier niet meer zo zeker van. Ook twijfelt ze steeds meer aan het idee dat er een ‘ware kern’ in iemand zit die in elke dimensie hetzelfde is. Zo is er een Paul die bij de maffia zit en meedogenloos is. Dit laat Marguerite twijfelen aan haar eigen overtuigingen. Het is misschien niet heel subtiel gedaan, maar het is fijn dat Marguerite als personage een ontwikkeling ondergaat.  

Een ander punt waar in het eerste boek niet echt aandacht aan wordt besteed is wat de consequenties zijn van het overnemen van het lichaam van een andere versie van jezelf. Dit tweede boek besteedt er juist veel aandacht aan. Wat het boek meteen een stuk interessanter maakt. Dit is natuurlijk verbonden aan het idee in hoeverre al deze versies van een persoon van elkaar verschillen. Als de ene Marguerite iets zou doen, zou de andere versie diezelfde keuze hebben gemaakt? Is het dan eigenlijk ethisch verantwoord om andere lichamen over te nemen? Marguerite wordt in Tienduizend hemels boven jou geconfronteerd met deze vraag als ze teruggaat naar een dimensie uit het eerste boek, waar haar acties tijdens haar eerste bezoek grote gevolgen hebben gehad voor het leven van de andere Marguerite.

Tienduizend hemels boven jou is door de twijfel van Marguerite een stuk beter dan het eerste boek, dat oppervlakkiger was. Dit tweede boek behandelt zeer filosofische vragen op een vlotte en toegankelijke manier. Maar de vraagstukken zijn niet waar het verhaal om draait, want het is daarnaast ook gewoon een spannend verhaal over een meisje dat alles doet voor de mensen van wie ze houdt.