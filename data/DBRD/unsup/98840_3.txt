Deze nieuwe uitgave van het eerder gepubliceerde Recettes pour bien vivre neemt je mee naar de oorsprong van de Franse keuken met recepten voor het goede leven. Het staat vol knipogen naar een handgeschreven kookschriftje wat als basis diende voor dit kookboek. De foto’s laten je niet alleen het water in de mond lopen voor de lekkere oer-Franse gerechten, maar nemen je ook mee op een nostalgische reis door Frankrijk met hier en daar een vleugje vakantieromantiek.
In het kookboek zie je foto's van de oorspronkelijk handgeschreven recepten, die door het Frans en het handschrift soms lastig te lezen zijn. Gelukkig staan er goede en duidelijke vertalingen bij. Het is echter niet altijd even helder welke hoeveelheden er gebruikt moeten worden en welke kooktijden een recept nodig heeft. Dit komt doordat bewust gekozen is om de van oudsher gebruikelijke manier van receptenschrijven te hanteren. Veel gerechten zijn wat zwaarder en doen denken aan de herfst en winter: lekker met een goed glas rode wijn. Ingrediënten zijn allemaal goed verkrijgbaar en voor veel recepten geldt; zorg dat je boter en room in huis hebt!

Galette aux Oignons
Uienbrood – voorgerecht voor 4 personen
Maak met een eetlepel bloem en een beetje melk een papje.
Pel en snij 6 grote uien, stoof deze zachtjes zonder ze te laten kleuren, haal ze zodra ze zacht en glazig zijn, van het vuur, laat ze afkoelen, voeg het papje eraan toe, met 2 eieren, zout, peper, een beetje geraspte nootmuskaat en 4 eetlepels dikke room.
Giet dit mengsel op een brooddeeg dat u bij de bakker haalt en dat u uitrolt in een ondiepe schaal, breng naar de oven van de bakker en serveer lekker warm als uw galette goudbruin is geworden.
Voor dit recept kun je ook pizzadeeg gebruiken, wat spek door de uien doen en bestrooien met wat geraspte Gruyère.

Het uienbrood hebben wij lekker bij de lunch gegeten met een kop soep. Ik heb voor het deeg gebruikt gemaakt van hartige taartdeeg uit de vriezer wat ik voor gebruik heb ontdooid. In het recept staat niet vermeld hoe lang het gerecht in de oven moet. Hierdoor moet je iets beter opletten omdat het jammer is als de uien en andere vulling te hard en te droog wordt. Uiteindelijk heeft mijn brood 15 minuten in de oven gestaan op 190°C in een heteluchtoven. Het recept is zeker voor herhaling vatbaar wellicht met wat extra blokjes ham en een teentje knoflook. Een lekker warm gerecht voor een koude regenachtige dag helemaal in stijl met het kookboek.