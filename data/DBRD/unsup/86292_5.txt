Ik ben niet bekend met de auteur John Green maar ga na lezing van 'een weeffout in onze sterren' op zoek naar ander werk van hem want dit is werkelijk een pareltje!

Hazel is een 16-jarig meisje wat al 3 jaar kampt met kanker en terminaal is. Een experimenteel medicijn (en zuurstoftoedoening om haar longen werkend te houden) verlengt haar leven tot onbepaalde tijd. Tijdens een praatgroepsessie voor kinderen met kanker ontmoet ze 17-jarige Augustus (Gus), hij is een 'survivor' van botkanker, in ruil voor een onderbeen. Hazel is verslingert aan het boek 'een vorstelijke beproeving' van Peter van Houten en ook Gus weet - na haar aanraden - 'een vorstelijke beproeving' te waarderen en contacteert de auteur in de hoop antwoord te krijgen op de vragen die zij nog hebben. Uiteindelijk resulteert dit in een reis naar Amsterdam en een ontmoeting met van Houten die anders verloopt dan zij hadden verwacht.

Ondanks het zware onderwerp is het gelukkig geen zwaar boek geworden al is het schrijnend en zit je soms te lezen met een brok in je keel. Hazel en Gus zijn intelligente kinderen en hebben een specifieke humor (direct, rauw en zonder opsmuk, bijna zwartgallig) en dit zorgt voor schitterende dialogen. Naast de verliefdheid tussen Hazel en Gus wordt ook de relatie tussen Hazel en haar ouders- en hoe haar ouders met haar ziekte omgaan mooi belicht en ook de vriendschap met Isaac speelt een mooie rol in dit verhaal. Dit boek gaat direct door naar mijn top10!