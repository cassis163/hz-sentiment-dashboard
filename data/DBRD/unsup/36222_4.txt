Madeleine komt uit een welgesteld gezin en is volgens de verwachtingen van haar ouders met een succesvolle zakenman getrouwd. Al van jongs af aan houdt Madeleine van tekenen en schilderen, maar helaas past dit niet bij de ideeën van haar man Philip. Wanneer Madeleine op bezoek is bij haar moeder vindt ze op zolder de dagboeken van haar grootmoeder Margie. Zij blijkt ook grote moeite te hebben gehad met de verwachtingen van haar ouders en naar Parijs vertrokken te zijn. De verhalen van haar grootmoeder Margie inspireren Madeleine.

Het ene verhaal speelt zich af in de zomer van 1919, het andere in de zomer van 1999. Twee zeer verschillende tijden en toch zijn er ook veel overeenkomsten tussen de verhalen van Madeleine en Margie. Twee jonge vrouwen voelen zich gevangen in het leven dat ze leiden.

Auteur Eleonor Brown heeft een mooie schrijfstijl en weet met lange beeldende zinnen het verhaal in te kleuren. Op deze manier zorgt de schrijfster ervoor dat de personages van Madeleine en Margie een gezicht krijgen, weet ze een passende sfeer voor het boek te creëren en de stad Parijs tot leven te wekken.