Ik lees een beetje kriskras door de Barbarotti-reeks heen, maar dat stoort me niet. Heb ik eerder al 'De eenzamen' gelezen, nu heb ik genoten van 'Een heel ander verhaal', dat chronologisch gezien eerder is verschenen.
Barbarotti wordt geconfronteerd met een moordenaar die hem persoonlijk benadert. Het waarom blijft heel lang onduidelijk, evenals het motief voor de vijf moorden die hij pleegt.
Nesser zet zijn hoofdpersoon goed neer; levensecht en herkenbaar. Niet de dramatische, eenzame politieman uit zoveel Scandinavische thrillers, maar een man van vlees en bloed, met persoonlijke problemen en genoegens - die evenzeer deel uitmaken van het verhaal als de zoektocht naar de moordenaar.
De opbouw van het verhaal is intrigerend. Het boek bestaat uit zeven delen. Elk deel begint in het verleden, in 2002. Het jaartal waarin de schrijver met een aantal andere Zweden die hij ter plaatse heeft ontmoet, vakantie viert in Frankrijk. In dagboekfragmenten leren we hen kennen en maken we het verbijsterende slot van de vakantie mee. Deze worden gevolgd door commentaren van de schrijver op de dagboekfragmenten, en zijn geschreven in het jaar waarin het boek speelt: 2007. In de resterende hoofdstukken van elk deel, die spelen in augustus 2007, doet de politie alles om hem te vinden.
Het boek kabbelt af en toe rustig verder; de spanning druipt er niet echt vanaf en toch weet Nesser de lezer geboeid te houden. Minutieus wordt elke aanwijzing door het politieteam van Barbarotti uitgeplozen, maar het lijkt wel alsof ze geen stap verder komen. Elk spoor loopt dood. Na verloop van tijd bekruipt je wel het gevoel waar het boek eigenlijk naar toe gaat. Waar ik van 'De eenzamen' vind dat er geen woord teveel in staat, had volgens mij dit boek wel iets minder dan de bijna 600 bladzijden kunnen bevatten. Dan had er meer vaart in het verhaal gezeten wat de spanning waarschijnlijk wel ten goede was gekomen. Desalniettemin is 'Een heel ander verhaal' een zeer lezenswaardig verhaal met op het eind een ietwat afgeraffeld plot (jammer) maar wel met een interessante opmaat naar een nieuw persoonlijk leven van Barbarotti. Al was het maar om daar meer over te weten te komen ga ik gauw op zoek naar het volgende deel in deze geweldige serie.