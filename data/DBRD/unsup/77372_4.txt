De Pruimenboom is een debuutroman. En voor een debuut vind ik dat het een goed boek is.
Het boek speelt zich af in de tweede wereldoorlog in Duitsland. Het start vlak voordat de oorlog begint. Christine speelt de hoofdrol in het boek, maar naast haar zijn er meer personages die erg goed uitgewerkt worden waaronder haar familie. Met hen kan je net zo meeleven als met Christine zelf.
Sommige delen vond ik iets te langdradig in het boek. Iets te veel herhaling. Ook had ik het idee dat ik delen herkende. Ik heb al veel boeken gelezen over de tweede wereldoorlog en elk boek heeft wel weer nieuwe informatie rondom de bekende gebeurtenissen uit die oorlog. Elk boek heeft wel weer een ander verhaal. Bij dit boek had ik een bepaald gedeelte (wat ik hier weg zal laten, omdat ik anders spoilers geef) wat ik duidelijk herken uit een ander boek. Ik kan me niet precies herinneren uit welk boek, maar ik weet zeker dat ik dat al eerder heb gelezen. Nu is het niet dat ik vind dat ze dat over heeft genomen. Het gaat over een bepaald element uit de oorlog. Ik vind dat ze met de manier waarop ze dat element beschrijft niks nieuws toevoegt aan dat wat al zo bekend is. En dat is jammer. Als ze dat element net anders in het verhaal had verwerkt, was het wel vernieuwend geweest.
Wiseman weet echter enorm goed je mee te laten leven met de personages. Hun pijn en angst te laten voelen. Ik merkte dat ik ging meedenken met de hoofdpersonage over wat wel of niet slim was om te doen in haar geval. Ik kreeg soms de neiging om hardop haar advies te geven of te zeggen "nee, dat is niet slim, doe dat nu niet". Ik denk als een auteur dat voor elkaar krijgt, dat het een goed boek is.
Het boek heeft van mij 4 sterren doordat ik een grotere passage in het boek als herhaling las. Voor anderen die minder over de tweede wereldoorlog hebben gelezen, zal het misschien wel nieuw zijn. Dat is dus puur een eigen ervaring. Als ik die "herhaling" niet had gehad, had het boek zeker 5 sterren gehad van mij.
Het is een indringend verhaal wat me bij zal blijven. Een boek met momenten van geluk, angst, verdriet.... Een echt goede debuutroman.