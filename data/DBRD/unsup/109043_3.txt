Molly Harrigan, de hoofdpersoon in dit verhaal, wordt 30 jaar en is al jaren iedere keer het bruidsmeisje. Zelf is ze nog steeds single en het ziet er ook niet naar uit dat ze binnenkort iemand aan de haak zal slaan. Ze woont alleen met haar kat Tiffany in een appartement dat ze van haar oma geërfd heeft.

Wanneer ze hoort dat ook haar beste vriend Brad gaat trouwen met zijn 'draak' Claire, is ze het zat. Ze neemt het heft in eigen handen en huurt een escort in om haar droombruiloft mee op te zetten.
Dit doet ze van het geld van het 'huwelijksfonds' dat haar oma voor haar bij elkaar heeft gespaard. Oma Nana was net zo gek op grootste bruiloften als Molly, en gunde Molly daarom het beste van het beste. Helaas is haar oma er zelf niet meer bij om het mee te maken.

De escort waar ze bij Starbucks mee heeft afgesproken is Justin. Hij is in bijna alle opzichten de perfecte aanstaande, behalve dat hij homo is. En hij gaat akkoord met het absurde plan.
Justin windt de hele familie Harrigan om zijn vinger. Ze zijn dan ook allemaal blij te horen dat Molly met hem zal gaan trouwen. Behalve Brad, die vertrouwt het niet helemaal. Zou hij doorhebben dat het allemaal fake is?

Het hele verhaal door moet er vanalles geregeld worden voor de bruiloft. Hele lijsten worden afgewerkt. (Dit wordt ook tot in de details uitgewerkt in het boek.)
De bruid zijn is blijkbaar niet alleen maar leuk, maar levert ook een hoop stress op. Ondertussen is ook het verlovingsfeest van Brad en Claire en moet Molly een soort babyshower organiseren voor haar zwangere zus Jamie.

Ondertussen komt broer Logan terug uit Italië van een ontdekkingsreis naar zichzelf. Wat hij ontdekt vond ik nogal vanzelfsprekend omdat het gewoon precies in het verhaal past.
Logan trekt tijdelijk bij Molly in huis waar Justin ook het grootste deel van de tijd bivakkeert. Het is daardoor onvermijdelijk om Logan ook bij het plan te betrekken.

Ze plannen het hele bedrog tot in de puntjes. Maar als puntje bij paaltje komt loopt het toch net een beetje anders.

Bekijk mijn blog voor de complete leeservaring.