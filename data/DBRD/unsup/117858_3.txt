Voor een leesclub op Hebban.nl mocht ik Eve of Man lezen voordat het boek in de winkel lag. Ik was geïntrigeerd door de premisse: een wereld waarin voor het eerst sinds vijftig jaar een meisje wordt klinkt als het geniale begin van een spannend post-apocalyptisch verhaal. Helaas viel de uitwerking me enorm tegen. Wat mij betreft is Eve of Man van Giovanna en Tom Fletcher het prototype van een doorsnee Young Adult boek. Helaas.

In de nabije toekomst geschetst in Eve of Man worden al vijftig jaar geen meisjes meer geboren. Totdat Corinne bevalt van een dochter: Eve. Voorlopig blijft het bij één enkele vrouw op de wereld, waardoor Eve een zware taak op haar schouders krijgt: als enige jonge vrouw is zij verantwoordelijk voor de herbevolking van de planeet.
De insteek van Eve of Man voelt als een hedendaagse kruising van klassiekers The Handmaid's Tale (een groot deel van de vrouwen is onvruchtbaar) en Children of Men (alle vrouwen zijn onvruchtbaar) met Young Adult titels als The Only Boy en Who Runs the world? (er zijn nog enkel vrouwen op de planeet) en Eve, The Jewel en Only Ever Yours (vrouwen staan ten dienste van de voorplanting). Geen originaliteitspunten dus voor de thematiek, maar wel een premisse die direct mijn aandacht trekt.
Helaas is ook de aanpak van het verhaal allesbehalve origineel. Eve groeit op in een toren, afgeschermd van de echte wereld. De Mothers, vrouwen die hun leven hebben achtergelaten om in de toren te wonen, zorgen voor haar. Nu Eve zestien is zijn er drie jongemannen geselecteerd om met haar te daten. Zij zal een van deze Potentials kiezen en met hem proberen een nieuwe generatie te starten. Even dacht ik dat het boek een andere versie van The Selection zou zijn, maar helaas krijgt het datingproces maar weinig aandacht.
Op een tergend traag tempo maak je als lezer kennis met de twee hoofdpersonages Eve en Bram, die afwisselend het perspectief nemen. Aangezien Eve de enige vrouw onder de vijftig is, krijgt ze in het dagelijks leven gezelschap van Holly - een geprojecteerde vrouwelijke leeftijdsgenoot, die in werkelijkheid bestuurd wordt door verschillende jongens. Bram is een van de Pilots van Holly, degene die ze al het langste kent en het meeste vertrouwd. Als ze hem plots in zijn eigen gedaante ziet kan Holly slechts aan één ding denken: Bram.
Het eerste gedeelte van het boek ben je aan het wachten totdat Eve en Bram elkaar ontmoetten - zoals aangekondigd op de achterflap, alsook wel erg duidelijk is door de keuze voor deze twee perspectieven. Je krijgt veel informatie over je heen, de world building is interessant maar tijdrovend en daarnaast krijg je heel wat gezwijmel te verduren. Daarnaast zijn de meeste wendingen in het plot erg voorspelbaar, zeker voor de doorgewinterde Young Adult lezer. Pas de laatste 50 à 100 pagina's wordt het een beetje spannend - en dan gaat het allemaal opeens veel te snel.
Eve of Man is zo'n typisch eerste boek in een serie waarin er super weinig gebeurt, maar dat je net nieuwsgierig genoeg maakt om het volgende boek toch te kopen. Al vond ik het einde eerlijk gezegd behoorlijk slap. Dus ik weet nog niet zeker of ik het vervolg wel zal aanschaffen..
Al met al geen slecht boek, maar niets wat ik nog niet eerder las. Een typisch duizend in een dozijn YA boek.
Deze recensie verscheen ook op Oog op de Toekomst.