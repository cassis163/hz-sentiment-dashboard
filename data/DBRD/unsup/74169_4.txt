Anno 2018 blijven LGTB-personages ondervertegenwoordigd in de hedendaagse jeugdliteratuur. Ze duiken steeds vaker op, maar doorgaans is hun bijdrage beperkt tot een nevenrol met haast geen karakterontwikkeling. Het coming-of-age verhaal Simon vs de verwachtingen van de wereld, dat in 2015 verscheen, zorgde voor een frisse wind met een homoseksueel hoofdpersonage in een geestig en charmant tienerdrama dat de opvattingen over geaardheid en seksualiteit op gewiekste wijze in vraag stelde.

Becky Albertalliâ€™s nieuwste boek De eigenzinnigheden van Leah Burke volgt opnieuw een diverse groep tieners die hun draai proberen te vinden in een wereld die niet altijd lief voor hen is. Hoofdrolspeler is deze keer Leah Burke. Net zoals haar goede vriend Simon Spier wijkt ze in de ogen van de maatschappij af van de norm door haar lesbische geaardheid. Ze houdt haar gevoelens voor haar studiegenootje Abby dan ook angstvallig verborgen en dat is allesbehalve gemakkelijk.  

Ondanks de gelijkaardige opzet van beide verhalen, valt Albertalli niet in herhaling. Waar Simon een hartensteler is, daar is Leah een excentrieke verschijning. Ze is brutaal, chagrijnig en communiceert zonder filter. Haar ongewone persoonlijkheid steelt de show en zorgt voor een verfrissende invulling van de tienerperikelen. Uitgeverij Blossom Books en vertaalster Margot Reesink laten ook in het Nederlands Leahs unieke stem weerklinken en zorgen voor een vertaling die bruist van energie.
Onder Leahs stekels gaat een onzeker meisje schuil. Ze zoekt naar liefde en genegenheid, maar zowel thuis als op school komt de band met haar dierbaren onder druk te staan. Daarbovenop houden haar gevoelens voor Abby haar een confronterende spiegel voor en dreigt ze alle controle te verliezen. Over de perikelen van een groep tieners is al vaker geschreven, maar zelden zo boeiend en hartverwarmend als Albertalli dat doet. Actie of spanning is niet terug te vinden in De eigenzinnigheden van Leah Burke en dat is maar goed ook. De innemende personages krijgen hierdoor alle ruimte en het verkennen van hun kleurrijke karakters vormt een ontdekkingsreis op zich.

Heel soms voelt het alsof Albertalli Leah als een reden gebruikt om weer over publiekslieveling Simon te schrijven en is het niet duidelijk van wie dit verhaal nu eigenlijk is. Maar laat het duidelijk zijn: met De eigenzinnigheden van Leah Burke biedt Albertalli de lezer een aantrekkelijk verhaal vol bijzondere personages en heel veel herkenbaarheid.