De vraag is of Jan Meeus, Chef Onderzoeksgroep NRC Handelsblad, met dit boek een misdaadbiografie of een thriller heeft geschreven. In het geval van het leven van Willem Holleeder ontloopt het elkaar niet veel. Dit boek is een misdaadbiografie van één van de grootste onderwereldfiguren die ons land op dit moment kent maar het leest als een thriller. Er zijn meer boeken verschenen over het leven van deze man maar het boek Verraad van Jan Meeus richt zich specifiek op de wijze waarop Willem Holleeder leeft en zich handhaaft in het milieu waar een mensenleven weinig waard is.

De omschrijving van zijn misdadige leven is redelijk chronologisch weergegeven en boeiend geschreven. Er passeren wel heel veel namen de revue en af en toe is terugbladeren en een paar pagina’s nog een keer lezen geen overbodige luxe. Ook de misdaadpraktijken die plaatsvinden en de daarbij behorende daders of vermoedelijke daders komen in een zo rap tempo voorbij dat het de lezer af en toe zal duizelen. Het is dan ook niet niks, deze onderwereld die veel vaker de bovenwereld binnenkomt dan je denkt. Wie eenmaal in deze wereld terechtgekomen is zal daar niet meer zo makkelijk uitkomen tenzij via een begrafenisondernemer.

Wie de berichtgeving over de onderwereld nauwgezet volgt in de media zal wellicht weinig nieuwe feiten ontdekken in dit boek maar het gros van de lezers zal ongetwijfeld niet iedere dag de kranten uitpluizen over dit onderwerp. Met name voor deze lezer geeft dit boek een uitstekend beeld van een duistere en voor velen onbekende wereld. Wat opvalt is het feit dat geld weliswaar de grote drijfveer is achter veel misdaden maar dat dat geld voornamelijk bedoeld is om iets belangrijkers mee te bewerkstelligen. Macht en aanzien verwerven is uiteindelijk het doel waarnaar men voortdurend lijkt te streven. Je zou verwachten dat mensen die een aantal miljoenen weten te bemachtigen, snel richting zon en palmbomen vetrekken om daar de rest van hun leven in het niets te staren.

Maar dat is niet het geval. Alhoewel het ook duidelijk is dat de enkeling die wel richting zon en palmbomen is gegaan ook daar uiteindelijk zijn noodlot niet ontloopt.

Is dat dan de drijfveer die misdadigers in deze wereld voortstuwt? Dat er geen ontsnappen mogelijk is en dus geen andere weg dan steeds maar weer de volgende stap zetten? De zussen van Willem Holleeder hebben, samen met de weduwe van Sam Klepper, besloten dat het genoeg is geweest. Zij hebben uiteindelijk de beslissing genomen om naar justitie te stappen en hun verhaal te doen. Ze hadden ook geen keus meer. In deze wereld word je om het leven gebracht omdat je simpelweg familie bent van iemand die men niet te pakken krijgt of je wordt door je familie zelf om zeep geholpen.

Het boek leest makkelijk weg en geeft een goed beeld van de onderwereld met al zijn tentakels. In een informatief boek zoals dit ontkom je niet aan voetnoten maar gelukkig heeft Jan Meeus besloten die allemaal bij elkaar aan het einde van het boek te plaatsen en niet onderaan de pagina’s. Achterin staan ook nog wat foto’s die veelal ook al in de pers te zien zijn geweest. Een zeer verontrustend maar zeker lezenswaardig boek. Hoe het verder gaat zullen we ongetwijfeld in de kranten lezen want afgelopen is het zeker niet.