De IJslandse auteur Indridason werd vooral bekend met het personage rechercheur Erlandur. Dit boek staat volledig buiten deze serie.
De dood van een 90-jarige vrijgezel en zijn schijnbare interesse in een oude moordzaak is de aanloop naar een onderzoek. Niet alleen naar de moord op de man, maar ook zijn relatie tot de moord op een IJslands meisje in WO2. Heeft die oude zaak waarvan de vermoorde krantenknipsels bewaarde iets van doen met de moord op hemzelf, is er een verband? Hoewel een ogenschijnlijk natuurlijke dood al snel tot de conclusie moord leidt is hiervoor eigenlijk geen enkel motief te bedenken en is het een raadsel wie de dader zou kunnen zijn. De oude man kende vrijwel niemand en leefde in afzondering.
De zaak die de krantenknipsels beschrijft is bij de politie nauwelijks bekend, totdat gepensioneerde rechercheur Konrad zich de oude zaak herinnert en zich er mee gaat bezighouden, omdat zijn oud- collega Marta er geen tijd in wil steken. Weinig meer om mee te beginnen dan de knipsels en zijn eigen geheugen. Hoe vind je 70 jaar na een moord nog aanknopingspunten?
Allen die enig licht zouden kunnen werpen op de moord uit het verleden en daarmee mogelijk ook op de dood van de oude man, weten weinig meer dan vanuit overlevering. De moord op Rosamunda was nooit opgelost, vraag is of de oude man daar echt nog steeds mee bezig was en waarom?
Het wordt een zoektocht die zich afspeelt tussen herinneringen en fragmenten die nog in dossiers te vinden zijn naast gesprekken met mensen die misschien nog iets weten of anderen kennen die misschien ook nog iets weten.
De ontdekking van het vermoorde meisje Rosamunda; het meisje en de militair die haar vonden; toenmalige naspeuringen door militaire onderzoeker Thorson en rechercheur Flóvent; oude volksverhalen en oude mensen die de tijd hebben meegemaakt en een klein stukje aan de puzzel kunnen aanleggen zijn gecombineerd met het onderzoek van Konrad in het nu, dat steeds meer historie naar boven haalt. Langzaam komen alle, zo lijkt het, op zichzelf staande lijnen en eindjes tot een geheel bij elkaar. Knap met elkaar verweven zijn het oude en nieuwe onderzoek. Ontdekkingen van Flóvent en Thorson, die naadloos overgaan in de speurtocht en ontdekkingen van Konrad.

Een goed geheel met een verrassend plot. Duidelijk anders dan de Erlandur verhalen van Indridason, maar zeker niet minder.