Op aandringen van zijn ouders gaat Olivier de hele zomervakantie naar zijn oom en tante. Hij baalt hier flink van want zijn oom en tante wonen op Ameland en zo vaak heeft hij hen niet gezien. Op Ameland aangekomen blijkt alles al snel reuze mee te vallen, zijn oom en tante zijn erg aardig. Thuis wordt hij op school vaak gepest, maar hier maakt hij al snel vrienden met Klaas (Klazien) en Maddie. Zij wonen beiden op Ameland en kennen het eiland door en door. Klaas is verdrietig want de souvenirwinkel van haar moeder loopt erg slecht. Olivier ontdekt al snel hoe dat komt: er worden moedwillig producten uit de winkel vernield. Hij weet Klaas en Maddie te overtuigen van zijn gelijk en samen gaan ze op onderzoek uit om bewijsmateriaal te verzamelen.

Drie is te veel is een avontuurlijk verhaal voor kinderen die zelfstandig kunnen lezen, maar het boek kan ook prima voorgelezen worden aan wat jongere kinderen. Het verhaal speelt zich grotendeels af op het eiland Ameland. Erg leuk om op deze manier het eiland een beetje te leren kennen en mocht je er geweest zijn dan herken je misschien wel het een en ander.

Drie is te veel is een mooi verhaal over vriendschap van de Nederlandse auteur Martine Kamphuis. Ze schreef naast thrillers al eerder een aantal succesvolle jeugdboeken. Martine heeft een herkenbare en aangename schrijfstijl, zonder moeilijk taalgebruik weet ze jong en oud met haar verhalen te boeien. Drie is te veel is daarop geen uitzondering.

Dit spannende zomerse verhaal leest zeer gemakkelijk weg. Het detectiveachtige verhaal is van het begin tot het eind boeiend en er worden geen moeilijke woorden gebruikt. Hierdoor is het boek echt goed te lezen voor kinderen vanaf een jaar of acht (afhankelijk van hun leesniveau). De hoofdpersonages uit het boek zijn zelf ook schoolgaande kinderen uit de bovenbouw, waardoor kinderen die dit boek lezen zich vrij gemakkelijk met de personages kunnen identificeren. Aanrader voor zowel jongens als meisjes.