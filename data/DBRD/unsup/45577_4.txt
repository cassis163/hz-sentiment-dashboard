Bronja Hoffschlag debuteerde in 2013 met een psychologische thriller, “De Dode Kamer”, waarmee zij ook direct de Hebban Debuutprijs won. Na “Snuff”, een op zichzelf staande thrillernovelle, werd Bronja benaderd door de zanger van de metalband “Burning” om songteksten te schrijven bij hun demo. Dat deze jonge auteur zich niet in een hokje laat stoppen blijkt na het uitkomen van het debuutalbum “Nightmares” van de metalband. Niet alleen schreef Bronja teksten voor dit album, zij speelde tevens een rol in de videoclip van “Nightmares”.
In 2015 verscheen het tweede deel uit de Project X trilogie, “De Skinner Methode”, waarmee zij wederom lovende kritieken ontving en de eerste plaatst behaalde in de Hebban Leesclub Hall of Fame.

P.I.D. is het romandebuut van Bronja Hoffschlag en daarmee laat zij zien dat zij niet alleen thuis is in thrillerland. P.I.D. is een meeslepende roman over Thomas Fremont en de mensen om hem heen. Thomas wordt in 1969 opgejaagd door mannen in zwarte auto’s. Hij verdwijnt uit zijn ouderlijk huis en dertig jaar lang weet zijn moeder Beth niet wat er met hem is gebeurd. Door zijn ideeën over de dood van Paul McCartney, de complottheorie die daarachter zit, is Thomas in de problemen gekomen en Beth weet niet beter dan dat hij is opgenomen in een kliniek in Californië, onbereikbaar voor haar, totdat zij een ontdekking doet over haar man Robert.

In het buurhuis is de kleine Judith, die in 1969 tijdens zijn vlucht de rugzak van Thomas kreeg toevertrouwd, opgegroeid tot een volwassen vrouw met haar eigen gezin. Makkelijk heeft Judith het niet. In relaties is zij meerdere malen teleurgesteld en nadat zij opnieuw een liefde is verloren, is zij een wankele persoon geworden die steunt op haar negentienjarige zoon Syd.
Syd vormt een belangrijke spil in dit verhaal. Niet alleen zorgt hij voor zijn moeder en zusje Sadie, hij neemt ook buurvrouw Beth onder zijn hoede wanneer zij in de problemen komt.

Leerling-verpleegster Kirstie werkt in de instelling waar Thomas verblijft. Zij trekt zich zijn lot persoonlijk aan en is vastbesloten Thomas weer in contact te brengen met zijn moeder. Samen met Syd begint zij een speurtocht om de waarheid boven tafel te krijgen. Voor Thomas is Kirstie iemand die hem eindelijk serieus wil nemen en die hij voorzichtig durft te vertrouwen.

“Ben jij hier al lang?”
“Volgende maand ben ik hier dertig jaar,” antwoordde hij.
Haar ogen verwijdden zich en een uitdrukking van totale verbijstering gleed over haar gezicht. “Dertig jaar?” herhaalde ze ontzet.
Hij knikte, maar keek haar nog altijd niet echt aan.
“Nee.” Kirstie schudde haar hoofd in ongeloof.
“Echt waar,” zwoer Tom. “Ik heb de afschaffing van elektroshocktherapie en Thorazine nog meegemaakt.”

P.I.D. is een schitterende roman met levensechte personages. Een speurtocht naar waarheid, liefde en vertrouwen, omgeven door de songs van The Beatles. Echter hoef je als lezer geen fan van The Beatles te zijn om dit verhaal met zijn complottheorie te kunnen waarderen. Bronja Hoffschlag beheerst de kunst van vertellen. Zij laat met P.I.D. zien dat zij naast haar thrillers ook een degelijke en meeslepende roman kan neerzetten.