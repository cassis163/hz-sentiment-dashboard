Jaren geleden, toen Game of Thrones de televisiemarkt veroverde, was ik ervan overtuigd dat het niks voor mij ging zijn. Te veel geweld, te veel seks, niet mijn ding. Maar toen een Nederlandse kabelmaatschappij me gratis HBO aanbood, heb ik het toch geprobeerd. Ik kon immers altijd gewoon stoppen als ik gelijk had, niet meer kon slapen of er gewoon niet zo goed tegen bleek te kunnen.

Ik ben niet gestopt. Ik ben als een volslagen idioot met 5 afleveringen per dag door de serie heen gedenderd en daarna ook de boeken gaan kopen, vastbesloten om ze te gaan lezen. Elk jaar opnieuw nam ik me voor dat dit jaar echt het jaar ging worden dat ik de Game of Thrones boeken ging lezen. En dit jaar ga ik het echt doen. De kop is eraf. (Sorry, ik ben niet grappig, ik weet het...)

Het boek leest niet zo makkelijk weg als ik van mijn boeken gewend ben, maar ik moet zeggen dat het me wel alles meeviel aangaande hoe ingewikkeld het was, hoe lang ik erover zou doen en hoe traag het zou zijn. Ik was erop voorbereid dat ik er wel even tijd voor nodig zou hebben, maar ik ben in amper 5 dagen, waarvan ik gedurende 2 dagen ook nog eens bar weinig heb kunnen lezen, door het boek geraakt en heb me eigenlijk geen seconde echt verveeld.

Natuurlijk zijn er point of view personages waar ik meer mee heb (Sansa, Jon, Daenerys) en waar ik minder mee heb (Eddard, Tyrion), er zijn verhaallijnen die ik interessanter vind (Jon bij de nachtwacht, Sansa's ontwikkeling aan het hof, Arya's lessen) en verhaallijnen waar ik minder een klik mee heb (het hele Catelyn en Tyrion stuk...), maar ik denk dat dat er ook een beetje bij hoort. En de hoeveelheid seks en geweld vond ik eigenlijk alles meevallen. Het heeft me geen moment gestoord.

Al met al heb ik er wel echt plezier in gehad dit boek te lezen en ik ben dan ook benieuwd naar de rest! Het gaat er dit jaar echt van komen, ik voel het. Voor 1 januari 2020 heb ik alle bestaande Game of Thrones boeken gelezen!