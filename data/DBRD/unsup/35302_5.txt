Wees Onzichtbaar begint met een proloog, die je de sfeer van het verhaal meteen al laat proeven. Je weet meteen hoe de kaarten zijn geschut. Een verhaal, dat je meeneemt naar de Bijlmer van de jaren tachtig en een Turks gezin dat via Duitsland in Nederland in de Bijlmer terecht komt. Het zit boordevol emoties en laat de coming of age zien van Metin, een Turkse jongen uit Izmir en de veranderingen die de Bijlmer doormaakt. De familie behoort tot de Zaza, een minderheidsgroep in Turkijke. Omdat Metins vader communist is, wil hij Turkije verlaten en reist hij naar zijn broer in Duitsland. Daar kan hij geen woning krijgen en zo komt het, dat het gezin na diverse omzwervingen en logeerpartijen in Duitsland, uiteindelijk in Nederland terecht komt.
Metins vader is al een tijd in Nederland en als het gezin eindelijk in Nederland aankomt, gebracht door vrienden, verwachten ze een ingerichte woning, maar niets is minder waar. Dit is de eerste teleurstelling, en er zullen nog vele volgen. Metins vader heeft een uitkering, maar zijn vrouw moet bedelen om geld voor boodschappen en dit levert regelmatig spanningen en woedeaanvallen met Metins vader op. Hij houdt het geld voor zichzelf en leeft erop los. Dit maakt dat Metin ervoor zorgt dat hij zichzelf “onzichtbaar” maakt, dit heeft gevolgen voor zijn ontwikkeling. Noemt hij eerst zijn vader Baba (vader), later wordt het meneer Metlin en nog later het voor zijn gevoel harde Pa. Een vader-zoon band komt niet tot ontwikkeling en hij wordt steeds meer teruggetrokken. Het huwelijk van de ouders van Metin is niet erg gelukkig en wordt gekenmerkt door dreigingen, geweld en geldzorgen, o.a. veroorzaakt door de goklust van Metins vader en het feit dat deze het gevoel heeft dat hij nooit had moeten trouwen en kinderen krijgen. Zijn moeder doet haar uiterste best om het beter te krijgen en gaat werken, maakt promotie, die vervolgens door haar man wordt weggelachen. Hij probeert haar klein te houden en pas als zij de politie belt bij het zoveelste geweldsincident en hij afgevoerd wordt naar een cel is het huwelijk voor haar voorbij.
Wees onzichtbaar is het verslag van een jeugd geworden, die zich grotendeels in de Bijlmer heeft afgespeeld en gekenmerkt is door de teloorgang van de Bijlmer en de moed van een Turkse vrouw, die het tegen haar man durft op te nemen!
Thema’s zijn o.a. drank, geweld, geloof, egoïsme, slachtofferrol, drang om het beter te krijgen, scholing, junks, criminaliteit, kinderen en pesten.
De karakters zijn goed uitgewerkt.
De vader van Metin, is erg principieel, heeft in zijn leven geprobeerd te werken, maar voelt zich steeds het “slachtoffer”, omdat hij zich door de kapitalisten voelde uitgebuit. Hij aanvaardt geen gezag en daardoor mislukt zijn werk en valt hij terug in oude patronen. Zijn moeder is zichzelf steeds aan het wegcijferen, maar maakt ontwikkeling door zichzelf te scholen, door tegen haar man in opstand te komen met woorden en uiteindelijk de moed te hebben zonder haar man verder te gaan. Ze heeft haar eigen kracht en mogelijkheden leren kennen.
Metin is introvert, heeft moeite met rekenen, maar een goed stel hersens en weet zich steeds staande te houden en pas als voor zijn gevoel de emmer overloopt toont hij zijn emoties.

Wees onzichtbaar is in meerdere opzichten een roman over ontwikkeling.
Je leeft erg met Metin mee en zou hem af en toe wel even wakker willen schudden.
Er wordt veel verteld over de geschiedenis en het oorspronkelijk idealistisch idee van de Bijlmer. Mbv de aan lager wal geraakte actievoerder in de vorm van meneer Rolf wordt dit weergegeven.