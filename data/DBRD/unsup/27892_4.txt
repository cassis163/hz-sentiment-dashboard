Toen ik de aankondiging van de Hebbanbuzz zag, werd ik meteen aangetrokken door de cover. Surf! heeft namelijk niet een hele mainstream-cover en dat vond ik heel aantrekkelijk. Zou het boek zelf ook bijzonder zijn? De achterflap sprak me erg aan, al heb ik zelf geen ervaring met surfen (noch de interesse om te gaan surfen) en had ik daarover dus wel mijn twijfels. Zou ik een boek over surfen daarom wel leuk vinden?

Surf! gaat over Sam, een beetje een nerd, lief en zachtaardig. Samen met zijn moeder en zusje verhuist hij terug naar de kust omdat het niet goed gaat met zijn oma. Zijn vader is op zee overleden. Hij raakt al snel in de ban van zijn buurmeisje Jade, een vrije vogel. Zelf vond ik Jade niet zo leuk. Zij is het soort persoon waar ik in het echte leven denk ik in een boog omheen zou lopen, aangezien ze het soort meisje is dat gegarandeerd problemen aantrekt. Sam had daar niet zo veel moeite mee. Hij vond haar vooral ontzettend knap en mysterieus. Via Jade komt Sam in contact met surfen én met de surfgroep van Jade. Sam ontwikkelt een enorme drang om op te vallen bij Jade en besluit zelf ook te gaan oefenen, waarna hij langzaam geaccepteerd wordt in Jade's vriendengroep. In het begin vond ik Sams motieven om bij juist dat groepje te willen horen maar raar. Zo leuk vond ik ze helemaal niet. Maar gaandeweg begreep ik dat ze staan voor vrijheid, voor je passie achterna gaan. En ja, dat kan ik Sam natuurlijk niet kwalijk nemen ;).

Net als surfen zelf is Surf! een heel bevrijdend boek. Chris Vick weet je op fantastische wijze mee te voeren naar het surfen en maakte hierbij gevoelens van ultieme vrijheid, van de kick en de euforie bij me los die ik niet verwacht had te voelen. Zelf heb ik namelijk de behoefte om te surfen helemaal niet. Chris Vick maakte het verhaal echter spannend, realistisch en voerde me mee naar de zee, waarbij ik steeds meer opging in het verhaal van Sam en zijn vrienden.

Surf! is voor Sam ook een enorm opgroeiboek, om het zo maar even te noemen. Hij wordt gedurende het boek echt ouder - van een lief, naïef jongetje, via allerlei omwegen naar een meer volwassen versie van zichzelf. En ja, daar horen ook heel wat valpartijen bij, in de vorm van ruzies, je eigen gang gaan ondanks de mening van anderen etc. Ik kon nou niet zeggen dat ik iedere verandering van Sam leuk vond, maar het paste op de een of andere manier wel.

Surf! is echt een contemporary om eens op te pakken. Het einde is vrij heftig, maar voelt tegelijkertijd als iets wat 'moest' gebeuren. Ik heb me enorm vermaakt met Surf!