Dit keer leven we wederom mee met (Anne)loes en haar chambres d’hôtes, waarin ze nu niet meer de beginnende starter is maar met alle mogelijkheden die ze heeft en/of voor zichzelf creëert zich staande probeert te houden in het grote en diverse aanbod in haar omgeving.
Ze wordt meer en meer opgenomen in de plaatselijke omgeving en heeft goede banden opgebouwd met enkele buurtgenoten. Ze geniet met volle teugen van haar leven in Frankrijk maar profileert zich ook als prima gastvrouw.

Het enige wat niet lijkt te vlotten is het feit dat Loes zich graag zou willen storten in een nieuw liefdesavontuur. Ze is na haar scheiding wel toe aan een nieuwe grote liefde maar beseft ook dat een zoektocht niet zal brengen waar ze op hoopt. Zoiets overkomt je en in Een lucht vol Franse dromen lees je zelf of het Loes lukt om haar hoofd koel te houden als er een charmante kunstschilder aanklopt bij haar ‘herberg’.

Een lucht vol Franse dromen is wederom een heerlijke feelgood-roman. Het is vlot en toegankelijk geschreven en daardoor leest het als een trein en voor je het weet komt het eindstation in zicht. Je waant je onder het lezen als een ware godin in Frankrijk maar krijgt ook mee dat het soms een kwestie van overleven is, hard werken dus.

Een lucht vol Franse dromen is luchtige lectuur die zich prima leent als je wel wilt lezen maar even geen zware kost kan waarderen. Ik ben dol op dit soort boeken en lees ze dan ook met veel plezier uit.