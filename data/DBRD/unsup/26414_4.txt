Pjotr Vreeswijk is politieman binnen de eenheid Den Haag en tot op de dag van vandaag nog steeds op straat te vinden. Zijn jarenlange ervaring als agent in verschillende Haagse wijken is merkbaar in de razendsnelle actiescènes van Dwaalspoor. Masterplan, zijn debuut, is half oktober 2016 uitgebracht en werd door ThrillZone uitgeroepen tot het beste thrillerdebuut van 2016. Dwaalspoor is zijn tweede thriller met Alex De Klerck in de hoofdrol.

In Dwaalspoor volgen we Alex De Klerck weer op de voet. Als ex-agent van de geheime Europese antiterreureenheid Operations ontvangt hij een onheilspellend en mysterieus bericht. Met spoed reist hij af naar Brussel maar niets is meer zoals het was. Zijn vroegere baas keert zich tegen hem, en na een noodlottige brand neemt hij contact op met zijn enige en laatste bondgenoot en oude vriendin Suzanne Boyle. Samen met Suzanne probeert hij het mysterieuze bericht te ontcijferen. Een gewaagde klus want hiermee vraagt hij haar alle geschreven en ongeschreven regels te overtreden.
Tegelijkertijd met dit alles komt er dertienduizend kilometer verderop een roestige oude dieseltrein in beweging. Zowel lading als bestemming zijn onbekend. Een monsterlijk kwaad stroomt het continent binnen. Als dan ook nog blijkt dat er twee agenten zijn verdwenen wordt het een race tegen de klok. Zal Alex nog op tijd zijn om het kwaad te bestrijden?

Dwaalspoor is een razendsnelle actiethriller. Dit uit zich in de stroom van gebeurtenissen die elkaar in een rap tempo, op veel verschillende locaties, opvolgen. Je hoeft Masterplan niet persé gelezen te hebben alvorens je je in dit avontuur gaat storten. Wel word je gaandeweg heel nieuwsgierig naar de eerdere gebeurtenissen in Masterplan en kun je er eigenlijk niet omheen om dat deel ook te gaan lezen. Het boek bevat maar liefst 83 hoofdstukken, vooraf gegaan door een proloog en gevolgd door een epiloog en nawoord. Ze zijn vrij kort gehouden en boven elk hoofdstuk wordt vermeld waar het verhaal zich op dat moment afspeelt. Meteen vanaf het begin sleept Pjotr Vreeswijk je in een hoog tempo mee door dit verhaal. Hij heeft een beeldende schrijfstijl en vertelt vanuit verschillende perspectieven. Meerdere verhaallijnen lopen naast elkaar. De spanning spat van de bladzijden af en wordt steeds meer opgevoerd. Het verhaal zakt nergens in en de plot is heel verrassend. Kenmerkend zijn de cliffhangers waarmee de auteur de hoofdstukken afsluit, hierdoor wil je blijven doorlezen en is wegleggen geen optie meer. De personages zijn redelijk uitgewerkt, genoeg om je in de persoon te kunnen verplaatsen. Ook de vele locaties zijn zo helder beschreven dat je je er een duidelijk beeld van kan vormen. De titel van het boek is goed gekozen, er bevinden zich namelijk verschillende dwaalsporen in het boek die de lezer steeds weer op het verkeerde been zetten. Dwaalspoor zit zo goed in elkaar, het zou perfect zijn om te verfilmen.

Dwaalspoor is een adembenemende actiethriller die leest als een sneltrein. Een echte aanrader!