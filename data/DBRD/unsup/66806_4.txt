Sofie is een getalenteerde streetdancer en gaat voor goud in die wereld. Om haar droom echter uit te laten komen moet ze eerst zichzelf en haar jongere broer Guy zien los te weken van het criminele circuit waarin ze leven.
Dan overlijdt haar broer plotseling aan een overdosis drugs waardoor Sofie in een neerwaartse spiraal terecht komt en geen animo meer heeft in haar passie.
Er is wel een lichtpuntje en dat is dat ze smoorverliefd wordt op Björn. Bij hem voelt ze zich veilig ...

In haar gezin - met een alcoholistische moeder en een vader die de leider is van een criminele bende en in de gevangenis zit - geeft dat weinig aanknopingspunten voor een florissant toekomstperspectief. Ideale ingrediënten dus voor veel drama in “Gebroken vleugels”.
Daarnaast is er ook plaats voor romantiek en strijd in de zin van vooruit zien te komen in het leven en er sterker door te worden. Sandra heeft dit goed in het personage van Sofie verwerkt als een sterke en strijdlustige jonge vrouw.

Door het plotseling overlijden van haar broertje roept het bij Sofie vragen op. Is er mogelijk opzet in het spel, wie heeft dit dan op zijn geweten en hoe pakt ze het vervolgens aan om de dader te vinden? In haar spannende zoektocht met veel wendingen raakt ze verzeild in onfrisse praktijken en moet ze haar mannetje staan om zelf niet het onderspit te delven.

In het boek wordt regelmatig teruggekeerd naar het verleden , waardoor het heden wordt ondersteund.

Sandra Berg weet het drama van iemands leven goed te gebruiken en dit om te zetten in een psychologische roman wat voor mij een lust was om te lezen.

“Gebroken vleugels” is een meeslepende psychologische roman met een duidelijke boodschap: geef nooit op en vecht voor je dromen.