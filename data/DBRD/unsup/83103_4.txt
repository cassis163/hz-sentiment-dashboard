Dit boek wordt door de auteur gratis als e-book ter beschikking gesteld, en ik geef toe dat ik juist daardoor niet al te hoge verwachtingen had van dit boek. Dat het op verschillende sites goede commentaar kreeg, heeft me overgehaald om het toch te lezen, en daar heb ik geen spijt van gehad!

Het boek bestaat uit drie delen. Het eerste deel wordt verteld door Moira, en is het typische girl-meets-boy verhaal. Op het einde van deel één blijkt dit dan toch niet zo ‘typisch’ te zijn, en ben je nieuwsgierig naar het hele verhaal.
Het tweede deel wordt door Finn verteld, en is anders van stijl. Na het eerste deel had ik wat moeite om hier in te komen, al vroeg ik me wel meteen af wat er aan de hand was. Langzaamaan begrijp je wat er aan de hand is, wat het verhaal des te intrigerender maakt. Ik wil geen spoilers geven, maar het is knap bedacht.
Het derde deel wordt opnieuw door Moira verteld. Haar verhaal verandert door wat je ondertussen méér weet, en krijgt als het ware een soort van andere dimensie. De epiloog en het stukje 'Na de aftiteling' maken het helemaal rond, en vond ik leuk gevonden.

Het boek is op een leuke manier geschreven, en ik heb het graag gelezen. Ik was erg benieuwd naar hoe alles in elkaar zat. Er wordt geen echte verklaring gegeven voor wat er precies gebeurt, en dat is aan de ene kant wel jammer, maar aan de andere kant ook weer erg passend. Al bij al vind ik het einde zoals het nu is misschien nog wel het beste. Er moet niet altijd een afgesloten en verklarend einde zijn.