Al lijkt dit boek op het eerste gezicht een soort kinderencyclopedie te zijn, dat is het niet. Er worden verschillende thema’s behandeld met willekeurige onderwerpen over kunst. Het is dus geen chronologische opsomming en het boek streeft niet naar volledigheid. Er wordt niet ingegaan op de ontwikkeling van de kunst door de eeuwen heen.

Het leuke aan het boek is dat het onverwachte sprongen maakt in de tijd. We gaan van de Mona Lisa naar de naoorlogse Jackson Pollack die bekend is om zijn “willekeurige Spetters en klodders” en dan weer terug naar een schilderij uit de late middeleeuwen.

Is dit een goed boek? Nee, het is echt geweldig. Je leert hier, ook als volwassene, zoveel van. De schrijvers vertellen heel rustig hoe je naar een schilderij kunt kijken. Dat doen ze door vragen te stellen aan/bij verschillende schilderijen. Bijvoorbeeld: Door de eeuwen heen lieten mensen zichzelf schilderen. Waarom deden ze dat op die manier? Wat betekenen de attributen die erbij zijn geschilderd? Waarom dragen ze juist die kleren?

In het boek wordt de lezer uitgedaagd om actief mee te denken en te kijken. Als de natuurtekeningen van Monet worden behandeld, moeten we dat vergelijken met een artiest die we al eerder in het boek zijn tegengekomen, namelijk Rousseau. Kijk hoe verschillend zij een blad tekenen! Zo staan er heel veel kleine opdrachten in waardoor de lezer de informatie kan verwerken en steeds met nieuwe inzichten naar een werk kan kijken. Zo krijgt niet alleen een schilderij laagjes, maar ook je kennis wordt in laagjes opgebouwd waardoor het kan beklijven.

Dit soort boeken zijn uitermate geschikt voor kinderen die best willen lezen als het maar niet altijd fictie is. Ze willen kijken, leren en nieuwe informatie in zich opzuigen. Laat een kind wat vaker non-fictie lezen: daarmee maakt het ook leeskilometers.

Dit boek is zeer geschikt voor kinderen uit de bovenbouw van het basisonderwijs.