De flaptekst en de cover van Niets om het lijf trok mij meteen. Ik ben de laatste tijd erg fan van YA boeken die psychische problematieken bespreken, en ik moet zeggen dat ik ook heel erg blij ben dat ik veel goede boeken van Nederlandse bodem over dit thema heb gevonden. Zo dus ook dit boek van Kaat de Kock.
Marie is 15 jaar oud, en de knapste jongen van het dorp heeft haar mee uit gevraagd. Ook al is hij 19, hij is erg lief en houdt rekening met haar leeftijd. Hij vindt Marie een piepkuiken, maar Marie vindt zichzelf al erg volwassen voor haar leeftijd. Die relatie gaat helemaal goed komen.
Net als iedere puber, is Marie opstandig. Ze snapt alleen niet zo goed hoe dat komt. Waarom is Marie steeds zo gemeen tegen haar moeder? Gelukkig heeft ze haar beste vriendin Melissa op wie ze altijd terug kan vallen. Bij haar voelt Marie zich veilig.
Maar als Marie op een avond met haar vriendinnen naar het jeugdhonk gaat, staat haar vriend te zoenen met de grootste slet van het dorp. Juist dat meisje wat Marie laatst zo voor schut had gezet en haar dik noemde. Als Marie’s moeder dan ook nog eens een opmerking maakt over haar gewicht, slaat de twijfel toe. Is ze echt dik? Is haar verkering daarom uit gegaan? Marie is boos, verdrietig en voelt zich eenzaam. Ze besluit te diëten. Een klein beetje maar. Denkt ze…
Dit boek is voor de jongere YA lezer (15+). Met zijn 147 bladzijden in combinatie met de vlotte schrijfstijl had ik dit boek ook snel uit.
Waar ik een beetje huiverig voor was, was de schrijfstijl. Ik was bang dat dit boek me niet zou liggen omdat het op de jongere YA lezer is gericht, maar het boek is juist niet ‘kinderachtig’ geschreven. Het is wel simpeler geschreven, maar wel passend bij het verhaal. Marie heeft ook een eigen karakter, en gedachten die zweven tussen kind zijn en volwassen zijn. Passend bij een puber, dus.
Dit boek is heel realistisch geschreven. Het is niet choquerend (15+) maar zet je wel aan het denken. Ik herkende veel dingen terug uit het verhaal. Het mooie aan dit boek is dat Kaat zelf een eetstoornis heeft gehad en uit haar eigen ervaringen heeft kunnen putten. Dit voel je ook tijdens het lezen. Het zijn niet zomaar wat woorden op papier, er zit echt een gevoel, een verhaal achter. Dat maakt dit boek ook zo sterk.
Het verhaal schetst een realistisch beeld over de huidige maatschappij en hoe de druk om slank te zijn meisjes/vrouwen kan beïnvloeden. Iedereen heeft zijn of haar onzekerheden, maar (vooral) jonge meisjes zijn heel gevoelig voor de meningen en oordelen van mensen om hen heen. Of het nu bekenden zijn of niet. Ook social media heeft hier grote invloed op. Kijk maar naar al die Fit Girls op Instagram, die een onrealistisch voorbeeld vormen voor veel meisjes/vrouwen. Natuurlijk moet je gezond eten en lekker sporten, maar ieder lijf is anders en lang niet iedereen heeft aanleg voor een sixpack. Voor veel meisjes/vrouwen is het zelfs slecht voor de gezondheid om zo een laag vetprecentage te hebben… maar dat zetten die Fit Girls natuurlijk niet bij hun bikini foto’s.
Niets om het lijf is zo een boek wat op de leeslijsten moet van middelbare scholen. Zo zet je de deur open om met leerlingen psychische problematieken zoals eetstoornissen te bespreken en kan je misschien heel wat onzekerheden die irreëel zijn wegpoetsen.