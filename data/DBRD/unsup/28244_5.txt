De eerste indruk was meteen goed. Wat een kleurige, leuke en grappige tekeningen staan er in dit boek. Keteltje ziet er eigenwijs uit en dit blijkt ook helemaal te kloppen…
Ze is een meisje van zes jaar dat weleens stiekem iets doet (ze verzint zelfs een geheimtaal!), gaat tegen haar moeder in (wanneer ze een jurk met stippen wil en niet mag, plakt ze er gewoon poffertjes op) en ook houdt ze wel van een feestje. Ze heeft een witte kat met de naam Sneeuwbal maar ook zijn er Beppie het varkentje en Drom het paard. Als ze op pad wil kan ze zo in haar roze met groene helikopter stappen. Met Keteltje is het nooit saai!

Toen ik Helena vroeg wat zij van ‘Keteltje, prinses met praatjes’ vindt, riep ze meteen ‘leuk!’. Natuurlijk wil ik dan wel weten waarom het boek dan leuk is. ‘Omdat de plaatjes mooi zijn en Keteltje is grappig’ wist ze me te vertellen. Vooral het verhaal waarin Keteltje naar een bal gaat is favoriet. Helena is dol op prinsessen en zwierende jurken. In dat verhaal gaat Keteltje samen met haar moeder een jurk uitzoeken en natuurlijk moet dit een baljurk zijn van Koningin Moeder. Een effen jurk welteverstaan. Kolletje wil graag een jurk met stippen én een waarin ze nog steeds een handstand kan doen. Wanneer duidelijk wordt dat Koningin Moeder vasthoudt aan de (door haar) gekozen jurk, lost Keteltje het op door poffertjes op haar jurk te plakken met haarlak. Het eigenwijze van Keteltje en de gekke situatie zorgde voor schaterlachen bij Helena.
Voor een volwassene kunnen de namen wel een beetje te veel van het goede zijn. Prins Opa, Dippie en Dapper (twee duiven), Doffie (het vriendje van Keteltje), Drom (het paard) en Generaal Vader zijn allemaal een beetje over de top. Het zijn wel erg veel vreemde namen.

Keteltje is goed bedacht. Ze maakt ‘gewone’ dingen mee zoals op schoolreisje gaan en zwemles krijgen maar bij Keteltje gaat het vaak net even anders…
Al met al moet Helena erg om Keteltje en haar fratsen lachen en vindt zij de hilariteit maar wat leuk. Ze zou zelf ook wel een roze met groene helikopter willen! Wij zijn nog niet klaar met Keteltje, ze krijgt 4,5 ster van ons.