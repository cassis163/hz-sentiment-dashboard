Dit formidabele en meesterlijke boek bevat niet slechts één verhaal, nee: het bevat er maar liefst zes! Allemaal losstaand van elkaar en spelend in verschillende tijden, maar toch met een aantal merkwaardige parallellen. Zo krijgen we van alles voorgeschoteld: het reisdagboek van een Amerikaanse notaris, de vaak hilarische brieven van een musicerende Engelse oplichter in Brugge, de spannende zoektocht van journaliste ergens aan de westkust van de V.S., de uitzinnige lotgevallen van een Engelse uitgever, de ondervraging van een Koreaanse diensterkloon in de verre toekomst en tenslotte de belevenissen van een jonge man op een postapocalyptisch Hawaii, nòg verder in de toekomst.
Mitchell trekt letterlijk alle registers open: elk verhaal verschilt in stijl en vertelwijze geheel van elkaar. Hij schrikt er zelfs niet voor terug om het laatste verhaal te laten vertellen in het gedegeneerde Engels van hoofdpersoon Zachry. En toch blijft het leesbaar! Nog veel knapper is, dat elk van de afzonderlijke verhalen je meteen meesleept. Wat een geweldige schrijfkracht! Zoals een recensie op de achterflap jubelt: “uitbundig leesbare [en] onweerstaanbare leesvraatzucht oproepende vertellingen”. Ik kan me er alleen maar mee aansluiten: wat een super-boek!