Dit boek vertelt eigenlijk twee verhalen; het levensverhaal van de hoofdpersoon Jonas en zijn beklimming van de Mount Everest.
Jonas is een zeer intelligente jongen die, verwaarloosd door zijn aan alcohol verslaafde moeder, wordt opgevoed door Picco, de grootvader van zijn vriend Werner. Deze man is onmetelijk rijk, heeft een dubieuze achtergrond, maar ook een groot en goed hart. De jongens groeien samen met de gehandicapte tweelingbroer van Jonas op op het grote Oostenrijkse landgoed van Picco. Door allerlei droevige omstandigheden blijft Jonas alleen over en erft het gehele vermogen van Picco. Jonas gaat op zoek naar zichzelf en reist alleen de wereld rond. Hij zondert zich af in een appartement in Rome, koopt een eiland in de Zuidzee, bezoekt vele steden en landen. Gelukkig ontmoet hij ook zijn enige en grote liefde Marie. In het tweede verhaal beklimt Jonas de Mount Everest, een spannende tocht, vol ontberingen en gevaren. Tijdens de beklimming ontmoet hij meerdere expedities die alleen bezig zijn de top te bereiken, iets wat maar weinigen lukt. Ook voor Jonas is het een uitputtingsslag; wachten, terug naar het basiskamp, letterlijk proberen weer op adem te komen om weer verder te gaan.
Het grotere wonder is een fascinerend boek dat het waard is gelezen en herlezen te worden.