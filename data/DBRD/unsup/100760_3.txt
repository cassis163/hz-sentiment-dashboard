Een thriller uit Italië. Een welkome afwisseling te midden van het niet aflatende bombardement van Scandinavische en Angelsaksische thrillerauteurs. Roberto Costantini (1952) is een nieuwe auteur die internationaal met Jij bent het kwaad stevig aan de weg timmert.
Het verhaal speelt zich af in Rome tussen twee door Italië gewonnen WK voetbalfinales in 1982 en 2006. Hoofdpersoon is Michele Balistreri, die net als de auteur geboren is in Tripoli, Libië, dat destijds een Italiaanse kolonie was.
In 1982 is Balistreri een jonge, luie politiecommissaris die liever achter de vrouwen aanzit en de hele nacht poker speelt dan dat hij zijn politiewerk serieus neemt. In zijn directe omgeving verdwijnt de jonge, mooie Elisa. In plaats van direct een onderzoek in te stellen, kijkt Balistreri liever naar de tweede helft van de voetbalfinale. Wanneer Lisa later dood, na eerst te zijn gemarteld, wordt teruggevonden, realiseert Balistreri zich wat voor hufter hij is.
Dan maakt het verhaal een tijdsprong. We zijn in 2006. Balistreri is niet langer de nonchalante playboy, maar een door demonen gekwelde man die weet dat zijn misstap uit 1982 hem een leven lang zal achtervolgen. Een jonge vrouw, een hoertje, verdwijnt. Ze wordt dood teruggevonden, gemarteld. Voor Michele Balistreri begint de nachtmerrie opnieuw. De daders worden al snel gevonden. Drie Roemeense gastarbeiders. Maar Balistreri vindt dat de drie verdacht snel zijn opgepakt. Hij twijfelt aan het politieonderzoek en wil niet dat door zijn schuld nog meer fouten worden gemaakt. Hoe dieper Balistreri in de zaak duikt, hoe meer hij zich realiseert in wat voor duivels spel hij zich bevindt. Zijn vijanden bevinden zich in de hoogste kringen van kerk, politiek, justitie en politie. Iedereen lijkt corrupt. Aan Michele Balistreri de taak om de zaak op te lossen en daarmee zichzelf te bevrijden van zijn zonde uit 1982.
Op de flaptekst wordt het boek vergeleken met Stieg Larssons millenniumtrilogie. Niet zo raar. In Jij bent het kwaad zijn misdaad en politiek nauw met elkaar verweven, er is een belangrijke rol weggelegd voor een gedreven onderzoekjournaliste en de voornaam van de hoofdpersoon Michele is niets anders dan de Italiaanse variant van de Zweedse voornaam Mikael (van Mikael Blomkvist, het hoofdpersonage in de trilogie van Stieg Larsson).
Tot zover de overeenkomst. Waar Larsson de lezer een boek voorschotelt met veel actie, munt Costantini's boek vooral uit in dialogen. Dat maakt het lezen taai. In zekere zin. Want met de stijl is niets mis. Je moet je als lezer alleen meer inspannen. Daarvoor word je dan ook beloond met een boek dat een scherpe analyse levert van Italië, een land dat voortdurend op zoek is naar eenheid en waar allerlei tegengestelde belangen spelen. Jij bent het kwaad is een psychologische roman met een atypische hoofdpersoon en een buitengewoon ingewikkelde plot. Knap hoe Costantini alle lijnen aan het eind bij elkaar weet te brengen. Neem de tijd voor dit boek. Het is de moeite waard.