Gwendy’s knoppenkist is een sprookjesachtige novelle die de lezer aan het nadenken zet over macht, de voor-en nadelen ervan en hoe je daar op een verantwoordelijke wijze mee om kunt gaan. Het is een boek dat geschikt is voor jong en oud en zeer actueel in deze tijden van machtsmisbruik door mensen op hoge posten. Daarnaast biedt de novelle aangenaam leesplezier.

Wanneer Gwendy in Castle Rock de 305 trappen van de Suicide Stairs op-en afrent, in het vaste voornemen om wat kilootjes te verliezen, ontmoet zij een mysterieuze man met een bolhoedje. Hij stelt zich voor als R. Farris en schenkt haar een geheimzinnig kistje. Het kistje heeft bijzondere krachten en Gwendy mag er gebruik van maken. Natuurlijk zit er een addertje onder het gras. Macht komt met een prijs.

‘Welkom in de salon zei de spin tegen de vlieg’

Wanneer je als reguliere Stephen King lezer de initialen R.F voorbij ziet komen gaan meteen alle alarmbellen rinkelen. Het zal toch niet weer die onaangename Randal Flagg zijn die zich Castle Rock heeft binnen gewurmd? Deze R.F. lijkt toch goedaardiger gemutst te zijn dan zijn kwaadaardige collega, hoewel hij af en toe wat nare trekjes vertoont. Tot het eind toe is het twijfelachtig of het cadeau een vloek of een zegen is. Misschien is het wel allebei. Zoals veel dingen in het leven meerdere kanten blijken te hebben.

Ook Castle Rock is een bekende naam in de wereld van Stephen King. Veel van zijn verhalen spelen zich in Castle Rock af waaronder Dodelijk dilemma, Cujo, De Noodzaak, De duistere kant en nog vele andere verhalen.

De voornoemde boeken zijn stukken griezeliger dan Gwendy’s knoppenkist, dat meer een sprookjesachtig karakter heeft en ook elementen uit sprookjes herbergt. Zo is er een geheimzinnige man, een gewoon meisje, een betoverd voorwerp en een te vervullen opdracht aanwezig. Bovendien gaat het om het krachtenspel tussen goed en kwaad, en zijn er levenslessen uit te halen, zoals een goed sprookje betaamt.

De schattige tekeningetjes van Keith Minnion die het verhaal verluchtigen, dragen bij aan het sprookjesachtige gevoel. Ze vertederen, verzachten en toveren een glimlach op het gelaat.
Toch is het een verhaal dat zeer actueel is. Niet alleen speelt het zich af in de moderne tijd (1974- 1984) maar bovendien gaat het over hoe we met onze macht de toekomst van de wereld kunnen maken of breken. Precies voor dat dilemma staat Gwendy. Zij ervaart hoe verslavend macht kan zijn en welke verantwoordelijkheid het met zich meebrengt.

De spanning in het verhaal zit daarom niet alleen in het kwaad van buitenaf dat zich in de vorm van Frankie Stone in Gwendy’s leven binnendringt. Het is vooral Gwendy’s innerlijke strijd die ons aan het boekje gekluisterd houdt. Zij spiegelt ons een levensles voor. Het gaat erom hoe je verkiest je leven te leiden, hoe je met macht en onmacht omgaat en hoe onmogelijk het is om zonder leed te leven, al lijkt het soms vanzelfsprekend als alles in het leven je meezit.

Gwendy’s knoppenkist is een novelle die interessante levensvragen oproept. Het is geen doorsnee spannende Kinghorror maar eerder een sprookjesachtig en intrigerend goed verteld verhaal.