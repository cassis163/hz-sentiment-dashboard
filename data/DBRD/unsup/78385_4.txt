In de ban van de wolf is een spannende Young Adult van Vlaamse bodem en dat merk je. Er staan heel erg leuke Vlaamse uitdrukkingen in en ik vind het geweldig dat de uitgever die erin heeft laten staan, want ook wij Vlamingen mogen best trots zijn op onze taal.

Ondanks dat het een debuut is, las dit boek heel vlot weg. Ik heb geen enkele keer moeite gehad met het volgen van de verhaallijn of het vallen over spelfouten want die staan er -voor zover ik kon vinden- niet in.
Inhoudelijk waren er wel enkele kleine foutjes te bespeuren, maar deze vallen eigenlijk niet zo op. Zeker niet als je behoort tot de leeftijdsdoelgroep van het boek.

De spanning in het boek wordt mooi opgebouwd en Christine schrijft op zoâ€™n manier dat het makkelijk is voor de lezer om jezelf in te leven in de verschillende (hoofd)personages. Je voelt wat zij voelen en denkt mee met hen.
De gedragingen van de wolven in het boek zijn ook zeer goed uitgewerkt, mede ook dankzij Peter Lennertz, die Christine bijgestaan heeft waar nodig.
Af en toe kom je in het boek ook en gedichtje tegen. Deze gedichtjes zijn geschreven door Mark Galenkamp en passen echt enorm goed bij en in het verhaal. Ze raken je op een goede manier en geven je ook meer inzicht in de gevoelens van bepaalde personages.
Al bij al is In de ban van de wolf voor mij een dikke 4 sterren waard en ik kijk al met veel interesse uit naar het vervolg! Helaas moeten we daar nog eventjes op wachten, maar dat heb ik er wel voor over!