Het verhaal van dit boek is bijzonder. Twee zussen in Frankrijk in de Tweede Wereldoorlog. Het boek geeft een beeld van de verschrikkingen van die oorlog en hoe individuele mensen daarmee omgaan. Met het vergrootglas op de twee zussen Vianne en Isabelle. Op de cover zien we twee zussen leunen op een hekje, een beeld dat verbondenheid uitstraalt maar meteen ook van elkaar verschillende vrouwen toont.

Dat beeld vinden we in het verhaal steeds weer terug. Na de dood van hun moeder zijn de zusjes door hun vader enigszins verwaarloosd. Isabelle is de jongste van de twee en ook de meest rebelse. Bij het uitbreken van de oorlog woont ze in Parijs. Vianne woont met haar man en dochter op een boerderij. Haar man moet vlak voor het uitbreken van de oorlog naar het front. Vianne staat er alleen voor met haar dochter. Dan stuurt haar vader haar zus Isabelle naar haar toe om op het platteland te gaan wonen. Wanneer er ook nog een Duitser in de boerderij komt wonen, probeert Vianne haar dochter te beschermen door onopvallend met de bezetter samen te leven. Isabelle dreigt echter de rust te verstoren met haar rebelse karakter en sluit zich aan bij het verzet. Omdat ze duidelijk meer moeite heeft met de inwonende Duitser gaat ze naar Parijs om zich daar nuttig te maken bij het verzet en om Britse piloten te redden.

Beide zussen moeten moeilijke keuzes maken die impact hebben op hun eigen veiligheid en die van elkaar. Vianne heeft er alles voor over om haar dochter te beschermen, terwijl Isabelle haar leven steeds in de waagschaal stelt om dat van anderen te redden. Hun keuzes zijn heel verschillend en worden steeds moeilijker. De oorlog dringt zich op aangrijpende manier aan de zussen op en stelt de familieband stevig op de proef. Die familieband is toch het centrale punt in het boek en krijgt extra diepte door de rol van hun vader die anders blijkt te zijn dan zij beiden denken.

Ondanks dat de plot op sommige punten voorspelbaar is, is de diepgang van de karakters dusdanig dat dit niet storend is. Vooral in de tweede helft van het boek stijgt de spanning en toont het verhaal steeds krachtiger en tegelijk ontroerend de invloed die oorlog heeft op mensen.
Het is een prachtig dik boek met een vlotte schrijfstijl. Ik geef het dan ook ***** en ga het zeker bij mijn vrienden aanbevelen.