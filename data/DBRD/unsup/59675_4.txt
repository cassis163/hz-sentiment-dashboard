Bennie Griessel is rechercheur in Kaapstad, alcoholist en door zijn vrouw het huis uitgezet met een ultimatum, 6 maanden nuchter blijven en dan zullen ze wel zien of er nog leven is in hun huwelijk.
Griessel gaat het anders aanpakken en wil nuchter blijven maar dat is niet zo simpel. Ondertussen moet hij wel zijn werk doen en hij krijgt een zaak met de nodige politieke impact.

Tobela Mpayipheli is een gebroken man. Tijdens een roofoverval in een tankstation is zijn zoontje door een kogel om het leven gekomen. De daders worden snel opgepakt, maar ontsnappen. Tobela gaat zelf op zoek naar de daders en wordt gegrepen door het vele onrecht dat kinderen aangedaan wordt. Hij heeft een nieuw doel, daders van kindermisbruik die door gerecht en politie niet de juiste straf krijgen, geeft hij wel de straf die ze verdienen, namelijk de dood.

Dan is er nog het verhaal van Christine, prostituee die haar verhaal bij een dominee doet. Wat wil ze eigenlijk? Wil ze vergeving? Boetedoening?

De verhalen komen erg mooi bij elkaar en de plot zit goed in elkaar. We krijgen een heel realistische inkijk in wat er in het hoofd van een alcoholverslaafde omgaat, de strijd tegen de fles is altijd aanwezig, minuut na minuut, uur na uur. Iedere dag is een overwinning die met iedere slok weer teniet gedaan wordt. Ik weet niet of de auteur zelf een drankprobleem heeft gehad, maar ik herken er wel veel in.

Hoe gaat Zuid-Afrika om met het feit dat de apartheid voorbij is? Is het nog politiek correct om zwarte te zeggen? Al gebruiken ze daarvoor nu een andere kleur: groen. Hoe corrupt is heel het politie-apparaat?