In dit boek kom je achter het leven van Margaretha Zelle, beter bekend als Mata Hari. Zij schrijft een brief aan haar advocaat met daarin haar levensverhaal. Ze zit gevangen doordat ze beschuldigd is van spionage en is er van overtuigd dat ze, mede door haar goede contacten met heren in hoge functies, gratie zal krijgen. De brief is vooral voor haar dochter bedoeld om haar moeder, mocht het gratieverzoek niet ingewilligd worden, beter te leren kennen. Ook schrijft de advocaat een brief aan Mata Hari met zijn kant van het verhaal over de verdediging die hij gevoerd heeft in de rechtszaak tegen Mata Hari.

Het verhaal gaat vooral over een vrouw die een mooi leven wil leiden en daar veel voor over heeft!

Het boek bestaat uit drie delen. Deel één en twee worden gevormd door de brief van Mata Hari en het derde deel is de brief van de advocaat. Doordat het boek uit brieven bestaat en geschreven zijn vanuit de ik-persoon komt het verhaal heel persoonlijk over. Het lijkt net of het verhaal aan de lezer zelf wordt verteld. Dat geeft een intiem gevoel. Of iemand aan jou zijn of haar verhaal verteld.
De brieven zijn duidelijk en in chronologische volgorde geschreven. Het boek is niet echt dik en dat is toch wel jammer. Je krijgt het idee dat er nog veel te vertellen valt over alle avonturen die Mata Hari beleefd heeft.
Het boek geeft ook een mooi tijdsbeeld van de eind 19e en begin 20e eeuw weer. Zeker hoe het leven toen in Nederland, Nederlands-Indië en Parijs was.