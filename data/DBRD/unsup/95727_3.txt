een rustpunt in een misdadige wereld,Steeds vaker zijn populaire tv-series de basis voor succesvolle boekenreeksen. CSI, 24 hours en Missie Warmoestraat zijn daar goede voorbeelden van. Zich baserend op de karakters van de EO-serie Missie Warmoestraat schrijft scenarist en auteur Dick van den Heuvel een reeks policiers met politiepastor Cas Wulffers in de hoofdrol. Zijn nieuwste boek: Wulffers en de zaak van het doodlopende spoor.

Op het Centraal Station in Amsterdam vindt de psychisch labiele schoonmaker Jochem t Hooft in een lege treincoupe het lijk van de beruchte Duitse advocaat in kwade zaken Sacher. Tijdens zijn leven behartigde hij de belangen van de internationaal opererende Mendelssohnbende. De politie denkt aan een afrekening in het criminele circuit, maar rekent ook Jochem tot de verdachten. Politiepastor Cas Wulffers raakt gebiologeerd door de schizofrene Jochem en door de overleden advocaat Gustav Sacher. Bedreigd door een anonieme beller en geschorst door zijn superieuren, probeert Wulffers de mysterieuze jonge vrouw te vinden met wie Sacher het laatst gesignaleerd is, in de hoop de waarheid te ontdekken en de moord te ontrafelen.

De verhalen van Cas Wulffers zijn vriendelijk, mild en heel menselijk. Wulffers zelf is een aardig man die altijd het beste wil zien in zijn medemens. Hij is een zoeker die niet twijfelt aan zijn geloof, maar die het af en toe niet zo nauw neemt met de regels. In Wulffers en de zaak van het doodlopende spoor wordt zijn karakter wat meer uitgediept. In het verleden bleek hij een workaholic. Zijn vrouw is aan kanker overleden en zijn dochter heeft hij tot zijn grote verdriet al vijftien jaar niet gezien. Al deze zorgelijke zaken maken Wulffers nog kwetsbaarder en dus menselijker.

In Wulffers en de zaak van het doodlopende spoor geeft Dick van den Heuvel opnieuw de nodige achtergrondinformatie over Amsterdam. Gedoseerd. Precies goed om de sfeer te duiden en het verhaal te verrijken. Hij is hier en daar filosofisch, maar nooit te zwaarwichtig. Hij poneert een religieus dilemma, maar zeer overzichtelijk. Kortom, Dick van den Heuvel is een schrijver die begrijpelijkheid nastreeft zonder zich over te geven aan vervlakking. Het prettige van zijn boeken is dat je als lezer in staat wordt gesteld om mee te denken en in het spoor van de pastor zelf de misdaden op te lossen. En die misdaden zijn altijd een kwestie van oorzaak en logisch gevolg. Psychologisch helder en verklaarbaar.

Wulffers en de zaak van het doodlopende spoor is een rustpunt in de misdaadliteratuur. Centraal staat begrip voor de medemens. Wulffers is een klankbord voor politiemensen, burgers, verdachten en misdadigers. De lezer mag met hem meeleven- en luisteren in dit vakkundig geschreven misdaadverhaal dat spanning paart aan menselijkheid, gemoedelijkheid en mededogen. Bijzonder prettig om te lezen.