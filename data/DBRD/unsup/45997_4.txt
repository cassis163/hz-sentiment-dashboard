De auteur van ‘De Goudvisjongen’ heeft met haar tweede boek ‘De Nachtlantaarn’ weer een bijzonder indringend verhaal geschreven. Thompson schrijft over grote thema’s.
De elfjarige Nathan maakt nogal wat mee in zijn jonge leven. Een vader die hij niet meer ziet, oma en vriendjes die hij mist, maar als er psychische mishandeling plaatsvindt en het gevolg eenzaamheid en onbegrip is, is het moeilijk om nog een onbezorgd kind te zijn. Toch is dit ook een verhaal van hoop, sterker worden, loslaten en vriendschap.

Voor ieder kind is een veilige thuissituatie de basis en helaas ontbreekt die bij Nathan. Hij woont met zijn moeder Fiona en stiefvader Gary. Nathan is bang in het donker en heeft hiertegen een pot met kerstlampjes, zijn ‘Nachtlantaarn’. Zijn stiefvader vindt dit niet nodig, vernielt de pot en gaat vervolgens zo ver totdat er geen werkende lamp meer in huis is. De pesterijen zorgen ervoor dat zij uiteindelijk geïsoleerd leven met veel beperkingen.
Het lukt Nathan en zijn moeder op een nacht te vluchten naar een huisje van oma. Als Fiona niet terugkeert van het boodschappen doen, doen er imaginaire vriendjes van Nathan hun intrede. In dit gedeelte van het verhaal wordt het grote belang van vriendschap duidelijk en kan gezien worden als een tweede verhaallijn.

De spanning wordt opgebouwd: want komt Fiona terug, overleeft Nathan alleen in het tuinmanhuisje, komt Gary erachter waar ze zijn, ziet hij zijn oma weer, viert hij zijn verjaardag alleen? Lees zelf hoe dit verhaal verdergaat. Op het eind wordt alles duidelijk, ook de gloed rondom de vriendschappen en het belang van een lichtpuntje in donkere situaties.

De Nachtlantaarn is een met zorg vormgegeven boek. Een aansprekende en opvallende omslag, een mooie binnenkant van de omslag en boven ieder hoofdstuk een bijpassende illustratie. In een prettig lezend lettertype, fijn papier, niet te lange hoofdstukken en voldoende dialoog, leest dit boek vlot weg door de prettige schrijfstijl. Leuk detail: in het verhaal staan diverse ‘waanzinnige weetjes’.

Lisa Thompson durft het aan om veel thema’s bespreekbaar te maken en het is bijzonder hoe dit zonder de nadruk erop te leggen is verwerkt in dit mooie jeugdboek. Een boek voor iedereen en de goede lezer vanaf ongeveer groep 7/8. Laat iedereen een nachtlantaarn zijn voor een ander.