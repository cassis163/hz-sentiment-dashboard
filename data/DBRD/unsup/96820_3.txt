Tijdens de laatste loodjes van mijn huidige studie heb ik maar weinig tijd voor hobby's. Wandelen, zwemmen, hardlopen: het komt er even niet van. Veel lezen doe ik ook al niet. Niet lezen, echter, is geen optie. En na een lange dag achter de PC vind ik het altijd fijner om nog even met een boekje in een hoekje te kruipen, dan met mijn snufferd voor de televisie te gaan zitten.

Het Cupido-complot, dus. Een jeugdboek, geschreven door de Vlaamse schrijver Vandevelde, van wie ik nog niet eerder iets gelezen had. Geen idee, waarom niet. Dit boek gaat over Dion, die samen met zijn moeder in een klein flatje woont in een niet nader bij naam genoemde Belgische stad. Op school wordt hij vreselijk gepest door Marco, die samen met zijn vader in een dure villa woont. Nadat Dion door het lint gaat omdat Marco net een keer te vaak Dion heeft aangepakt en daarbij ook nog eens het horloge van zijn overleden opa heeft stukgemaakt, komen de vader van Marco en de moeder van Dion naar school. De vonk slaat over...

De jongens hebben nu echt een probleem: het laatste wat ze willen, is dat hun ouders een relatie met elkaar aangaan, en daar hebben ze allebei hun eigen redenen voor. Ze besluiten dus om het bijna onmogelijke mogelijk te maken: ze sluiten een pact en halen de gekste toeren uit om hun ouders uit elkaar te halen. Hun plan lijkt uiteindelijk te lukken, maar op de een of andere manier is de uitkomst toch niet naar hun zin en ze besluiten weer nieuwe plannen te maken...

Het verhaal is goed geschreven, met wat gekke foutjes, zoals een oma en een opa ergens in het verhaal die héél jong zijn getrouwd en meteen kinderen hebben gekregen, maar ze zijn toch tegen de zeventig en hun kind in de dertig. Hm. Verder zal het intense Vlaams voor sommige kinderen wat gek overkomen, maar je hebt niet alle woorden nodig om het verhaal met plezier te kunnen lezen.

Het leest vlot en de karakterontwikkeling is geloofwaardig en goed opgebouwd. Deze schrijver neemt de jonge lezer serieus, maar hij dringt ze geen dingen op waar ze nog niet aan toe zijn. Een serieuze negenjarige leest dit boek al met plezier, een doodgewone twaalfjarige zal het ook verslinden.