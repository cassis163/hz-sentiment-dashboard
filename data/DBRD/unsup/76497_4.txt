Katy verhuist met haar moeder naar het saaie West Virginia. Tot haar verrassing is de buurjongen helemáál niet saai. Daemon Black is ontzettend knap, maar ook een ontzettende eikel. Doordat Katy vriendschap sluit met Dee, Daemons zus, kan Katy Daemon niet zo gemakkelijk ontlopen. Katy merkt al snel dat er iets aan de hand is met de familie Black. Maar wat?

Op het boek staat een sticker met ‘voor de lezers van Twilight’. Het is onmogelijk om dit boek niet te vergelijken met Twilight, aangezien er heel wat overeenkomsten zijn met de boekenserie van Stephenie Meyer: een meisje gaat verhuizen en komt een jongen tegen met een geheim; de jongen is niet menselijk; het meisje komt in de problemen en moet gered worden door de jongen…

Gelukkig staat Katy wel haar mannetje en mag zij op haar beurt de dag ook eens redden. Katy is een aangenaam personage, ze is een sterke jonge vrouw en komt voor zichzelf op. En hoe tof is het dat Katy een boekblogger is?! Het feit dat Katy helemaal happy wordt van boekenpost is zo herkenbaar! Dit maakt haar personage zo veel leuker. Katy en Daemon hebben een haat-liefde verhouding. Daemon is een ontzettende ‘hork’ tegen Katy, omdat hij om een onbekende reden niet wil dat Katy bevriend is met Dee. Het gekibbel tussen Katy en Daemon is bijzonder vermakelijk.

Het begin van het boek gaf me het idee dat ik een fan fiction aan het lezen was, maar gelukkig werd het verhaal al snel boeiender en origineler. Van mij had er nog wel wat meer informatie over de achtergrond van Daemon en Dee gegeven mogen worden. Hopelijk wordt daar in de volgende boeken meer aandacht aan besteed. Er valt nog zo veel te vertellen!

Het boek bevat ook nog eens twee bonusscènes vanuit het perspectief van Daemon. Echt een hele leuke toevoeging!

Obsidian leest heerlijk weg en is mijn nieuwe guilty pleasure geworden! Ik kijk uit naar de volgende delen in deze verslavende serie.