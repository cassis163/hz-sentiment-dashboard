Mocht Wim Sonneveld nog geleefd hebben, dan was hij dit jaar 100 geworden.
Spiijtig genoeg moest de wereld in 1974 afscheid nemen van deze uitzonderlijk getalenteerde Nederlandse cabaretier, nadat hij op 56-jarige overleed aan een hartaanval.

DE MAN ACHTER DE ARTIEST
Hoewel hij vaak in de spotlights stond, werden er tijdens zijn leven toch maar weinig details over Wim Sonneveld bekend.
Als knappe man liet hij de harten van heel wat vrouwen sneller slaan. Om dit imago niet te schaden en aangezien hij zelf van mening was dat zijn privéleven het grote publiek niet aanging, kwam hij dan ook niet openlijk uit voor zijn homoseksualiteit.
Toch heeft hij het grootste deel van zijn leven met twee mannen gedeeld, namelijk Hubert (‘Huub’) Janssen en Friso Wiegersma. In feite vormden zij een soort ménage à trois.

BRIEFWISSELING
Friso Wiegersma was amper 22 toen hij Wim Sonneveld voor het eerst ontmoette, nadat hij tot acht maal toe op de eerste rij zat van diens theatervoorstelling en Sonneveld hem naar de artiestenzone liet komen. Uit deze ontmoeting volgde een 27-jarige relatie die zou standhouden tot het overlijden van Sonneveld.
Deze laatste had de gave om andermans talent te ontdekken. Daardoor zou Friso niet alleen Wims levensgezel worden, maar ook zijn vaste decor- en kostuumontwerper. Daarnaast schreef hij bovendien geregeld liedjesteksten, zoals onder andere ‘Josefien’ en ‘Het dorp’. Het liedje ‘Niemand dan wij’ - dat ook de titel vormt van dit bijzondere boek – was het laatste liedje dat hij voor Wim Sonneveld schreef.
Tijdens zijn eigen leven is Friso Wiegersma altijd heel discreet gebleven over zijn relatie met Wim Sonneveld, maar na zijn dood vond men een hele collectie brieven van hen beiden. Het is deze correspondentie tussen twee geliefden die in het boek ‘Niemand dan wij’ opgenomen is, samen met verhelderende uitleg van journalist en Sonneveld-kenner Frank Jochemsen.

LEESERVARING

Deze hardback is uitgebracht in een zeer mooie uitvoering. Hoewel er een kleiner lettertype werd gebruikt, zorgt de aangename bladspiegel voor een ontspannen leeservaring. De uitgetypte brieven worden afgewisseld met kleurenfoto’s van de originele brieven en postkaarten. Achteraan in het boek is er ook een fotokatern opgenomen met beelden van Wim Sonneveld, Friso Wiegersma, mensen uit hun entourage, programmaboekjes,…

De inleidende stukjes van Frank Jochemsen vormen werkelijk een toegevoegde waarde, zeker voor de volledige leek die dankzij deze achtergrondinformatie de briefwisseling nog beter begrijpt en apprecieert. Maar ook kenners zullen hier vermoedelijk interessante weetjes ontdekken, aangezien er verschillende aspecten uit het leven van Wim Sonneveld worden belicht waar tijdens zijn leven niet veel ruchtbaarheid aan werd gegeven, zoals zijn homoseksualiteit en zijn pogingen om naam te maken in Hollywood.

Doorheen het boek zijn er ook heel wat voetnoten aangeduid, die achterin worden verduidelijkt. Hoewel dit waarschijnlijk gedaan is om de brieven volledig tot hun recht te laten komen, was het toch iets handiger geweest mochten deze naast of onder de brieven gedrukt zijn. Het is immers wat minder praktisch om tijdens het lezen steeds naar achter te moeten bladeren. En dat terwijl de voetnoten heel wat boeiende achtergrondinformatie bevatten en dus vaak de moeite van het lezen waard zijn.

In de loop der jaren zijn er al verschillende boeken over Wim Sonneveld verschenen. Wat er dan uniek is aan dit boek? Vooral het feit dat het deze originele briefwisseling bevat en ons op die manier een kijkje gunt in de intimiteit van de charismatische persoonlijkheid die Wim Sonneveld was.
Bovendien lees je ook hoe Friso Wiegersma alles ervaren heeft, wat een meer genuanceerd beeld schetst en waardoor je ook deze hartstochtelijke jongeman leert kennen.
Dit boek vormt een interessante kennismaking met beide heren, want zeg nu zelf: hoe kan je iemand beter leren kennen dan door de brieven die hij zelf geschreven heeft?

SONNEVELD IN BEELD
Ken je Wim Sonneveld nog niet?
Of heb je nostalgie naar zijn prachtige performances?
Neem hier dan eens een kijkje voor wat heerlijk beeldmateriaal.

DISCLAIMER
Met dank aan uitgeverij Nijgh & Van Ditmar voor het beschikbaar stellen van het boek.
Bovenstaande recensie bevat uitsluitend mijn persoonlijke en eerlijke mening.