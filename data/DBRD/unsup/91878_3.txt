Dankzij de thriller leesclub van Hebban.nl mocht ik dit boek lezen.

De cover heeft een sinistere sfeer die onmiddellijk mijn aandacht trok. Door de korte inhoud op de achterflap verwachtte ik een klassiek spookverhaal.
Het boek heeft geen klassieke hoofdstukkenopbouw. Het verhaal begint op de eerste pagina en gaat gewoon verder. Het hoofdverhaal speelt zich af in 1982. Dan besluit schrijver David Binder een tijdje in een spookhuis te gaan logeren om een spookverhaal te schrijven. Af en toe ziet de lezer een flashback naar gebeurtenissen in het verleden die zich rond het huis afspeelden.

De eerste pagina’s van het boek spelen zich af in het verleden en grepen me onmiddellijk bij de keel. De personages worden niet bij naam genoemd en het hele boek zit je te wachten totdat het mysterie opgehelderd wordt.
Helaas heeft dit boek me zwaar teleurgesteld doordat het niet is afgewerkt. Het verhaal stopt heel abrupt en er is geen enkele ontknoping. De ontknoping is in elk verhaal belangrijk, maar vooral bij een spookverhaal. Er is geen climax waar alle verhaallijnen samenkomen. Het verhaal stopt net nadat er 2 nieuwe personages werden geïntroduceerd. Deze voelen dus volledig overbodig aan, maar misschien had de schrijver wel plannen met hun in de rest van het verhaal. Helaas zullen we dat nooit weten. Door het abrupte einde is geen enkele verhaallijn afgewerkt. Het hoofdverhaal niet, maar ook de stukken uit het verleden zijn nog niet aan elkaar gelinkt. De eerste pagina’s van het boek krijgen nooit een betekenis in het boek.

Daarnaast had ik persoonlijk ook problemen met de schrijfstijl. Ikzelf hou meer van actie en dialogen, terwijl er in dit boek veelvuldig gebruik wordt gemaakt van lange zinnen en beschrijvingen. Dit verhaal leest niet als een klassiek spookverhaal, maar meer als een literair werk. Ik kan me wel voorstellen dat sommige lezers zullen genieten van het taalgebruik.

Vooral het gemis van een ontknoping heeft me zwaar teleurgesteld. Ik heb het gevoel dat ik midden in het verhaal gestopt ben. Hierdoor komt het verhaal niet tot zijn recht. Jammer.