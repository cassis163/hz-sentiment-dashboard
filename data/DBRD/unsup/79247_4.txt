Het gebeurt zelden dat een flaptekst zo prijzenswaardig weinig details weggeeft als de achterkant van Onschuld. Er staat niet meer informatie dan in de eerste paar paginaÂ’s behandeld wordt, maar het is voldoende om de sfeer van het boek weer te geven.
Een jaar geleden verdween het tweelingzusje van Johnny Merrimon, Alyssa. Overmand door verdriet verdween later ook zijn vader om nooit meer terug te keren. Sindsdien woont de dertienjarige Johnny alleen met zijn moeder die vlucht in drank en drugs. Johnny hoopt nog steeds dat zijn zusje levend teruggevonden wordt, waarna zijn vader ook weer thuis zal komen. En het blijft niet bij hopen alleen. Johnny is al lang op zoek naar de bekende en onbekende pedofielen in zijn dorp. Hij bespioneert hen en houdt bij wat ze allemaal doen en met wie ze contact hebben. Dat hij daarbij allerlei dingen doet die alleen aan volwassenen zijn voorbehouden, zoals het hanteren van schietwapens en autorijden, is hem een zorg.
Hart is een meester in het neerzetten van diverse personages. Om er een paar te noemen: de agent die zich al een jaar bezighoudt met de verdwijning van Alyssa en daardoor vervreemd is geraakt van zijn eigen gezin, de afstammeling van een slaaf die de verstandelijke vermogens heeft van een kind en een vriendje van Johnny die de littekens draagt van een verschrompelde arm.
In Onschuld gaat het vooral om de impact die de gebeurtenissen hebben op het leven van de verschillende personen en dat wordt treffend en meeslepend onder woorden gebracht door Hart. Zijn sfeerbeschrijvingen zijn zeldzaam in thrillers. Tezamen met een voortreffelijk verhaal, met als kleine minpuntje een aanwijzing die erg toevallig letterlijk uit de lucht voor de voeten van Johnny komt vallen, vormt dat een zeer onderhoudende thriller die ik van harte kan aanbevelen.