“Op zondag braadt oma voor Sofie een kalkoen. Sofie vind dat oma dat niet moet doen. Maar ik denk dat Bello er blij mee is! Die lust alles (behalve vis)”

Met deze rijmende regels begint dit grappige prentenboek voor 3+. Met op de linkerpagina een illustratie en tekst over iets eetbaars wat iemand erg lekker vind en de ander juist niet en op de rechterpagina het idee om het dan maar aan hondje Bello te voeren want die lust toch alles (behalve vis). De illustraties zijn in heldere kleuren, grappig en niet overdadig maar wel met oog voor detail. Zo zijn de gezichten van de kinderen in het boek vol expressie en lees je al van de gezichtjes af wie het lekker vind of niet. Nog een detail is dat hondje Bello gaandeweg dikker en dikker wordt van al dat gesnoep…. als dat maar goed mag gaan….

De tekst is op rijm wat bij jonge kinderen altijd aanspreekt met een terugkerende zin zodat het stukje herkenning in de tekst ook terug komt. Wat bij het voorlezen bij de allerkleinsten altijd een succesje is. Ook is het leuk om met wat oudere kinderen vragen te stellen bij het verhaal over wat zij lekker vinden (of juist vies).

“Over de kleine mol die wil weten wie er op zijn kop gepoept heeft” was mijn kennismaking met Holzwarth, een heerlijk boek wat ik nog steeds geregeld cadeau geef. Toen ik de vraag van uitgeverij Moon voorbij zag komen dat ze ambassadeurs zochten voor deze titel van Holzwarth wilde ik me daar wel voor aanmelden. Eigenlijk ook uit nieuwsgierigheid of het weer net zo’n leuke titel zou zijn …

“Lekker! Nee Vies!” is dat zeker en ook een titel waar menig peuter en kleuter plezier van zal gaan beleven!