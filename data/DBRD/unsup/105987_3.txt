Deze NU is een uitermate spannende sciencethriller waarin op eigenzinnige wijze wordt gespeeld met de 'wat als'-gedachte: Wat als je anders had gehandeld dan je hebt gedaan?
Hoe zou jouw leven er dan uit hebben gezien?
Beter, gelukkiger, mooier?
Had je eigenlijk misschien toch liever die andere keuze gemaakt?


Iedere keuze, zelfs een simpele of je naar links gaat in plaats van naar rechts, kan je leven al een volledig andere wending geven. Of je de consequenties nu wilt of niet.
Het is onmogelijk om een gemaakte keuze terug te draaien, want reizen in de tijd kan helaas niet.
Tenminste, dat zeggen ze.
Want je kan misschien niet vooruit of achteruit.
Je kan wel opzij...
Je maakt kennis met de studenten Matson en Lois en hun vrienden. Zij zijn allen erg geïnteresseerd in kwantum fysica. Ze zijn er van overtuigd dat er meer is dan deze “nu”. De “nu” waarin wij leven. Op hun zoektocht naar de mogelijkheden om van een andere nu , deze nu te maken, blijkt ineens een manier om de wereld te behoeden voor een ramp.
Je leert de (vele) hoofdpersonen maar oppervlakkig kennen, toch is het genoeg om je in hen te kunnen inleven. Ze komen erachter dat er voor Thom en Jean - Bart een levensbepalende keuze is gemaakt .Wat als je deze keuze niet gemaakt had? Dat is interessant om te onderzoeken.
Het boek is een dikke pil van 555 bladzijdes. Het begin is lastig om door te komen omdat je eerst alle personages leert kennen in ruim 8 hoofdstukken . Sommige stukken zitten vol met uitleg over kwantumfysica, wat het lezen voor een leek op dit gebied niet echt makkelijk maakt. Pas ruim over de helft wordt het allemaal wat meer te begrijpen en komt er meer vaart en spanning in het verhaal.
Het verhaal op zich is goed, je bent erg benieuwd of de personages een andere nu gaan vinden. Je wil weten wat ze gaan ontdekken.
Pas aan het eind is het echt spannend en komt er een plot uit die verrast. Bovendien blijken er nog drie delen achter aan te komen…
3,5 sterren voor dit debuut