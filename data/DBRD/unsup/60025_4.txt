" Het was iets waar hij niet aan wilde denken, maar wie kon zijn nachtmerrie tegenhouden en voorkomen dat zijn lakens klam werden van het angstzweet?"

Na een gedwongen periode vrijaf wegens ontwikkelingen in de oplossing van zijn vorige zaak, keert Carl Morck terug op het hoofdbureau van Politie en krijgt de leiding over afdeling Q: de nieuw opgerichte afdeling voor het onderzoeken van geparkeerde zaken van bijzondere interesse voor het algemeen belang.

Morck wordt gekoppeld aan hulpje, en gaandeweg het boek steeds meer, collega Assad en samen beginnen ze aan hun eerste zaak. Het betreft een verdwijningszaak van de alom geliefde politica Merete Lynggaard.

Morck wordt in het eerste deel van het boek goed neergezet, waardoor zijn persoon en identiteit duidelijk wordt en daarmee inleidend is voor de manier van werken in het oplossen van deze zaak. Daarnaast blijft de persoon Assad iets vager, maar zijn rol wordt gedurende het boek wel veel belangrijker, zodat er sprake is van een goed evenwicht in dit politie-duo.

Adler-Olsen bedient zich van een mooie en heldere schrijfstijl zonder teveel uitweidingen, zich duidelijk onderscheidend van andere schrijvers in het thriller-genre.

" Maar als puntje bij paaltje komt, wat weten we dan eigenlijk van onze medemens? Hebben we soms niet allemaal een menselijke tragedie aan den lijve ondervonden die we niet op tijd zagen aankomen?", illustreert een aantal mooie zinnen in het boek.

De meerdere verhaallijnen komen uiteindelijk mooi bij elkaar, waarbij geen detail onafgesloten blijft , niets vergeten wordt en toegewerkt wordt naar een spannende ontknoping. Zowel binnen zijn vakgebied als op het persoonlijke vlak begeeft Morck zich op het randje van het toelaatbare:
"Was het een levensbevestigend hartkloppen of een waarschuwing voor het tegenovergestelde? Hij zou verdomme niet doodgaan aan een hartaanval als hij er zelf iets over te zeggen had."

Morck heeft bij het oplossen van deze zaak lak aan bestaande regels en hanteert zijn eigen gevoel als leidraad: "Ergens binnen in hem, waar oorzaak en gevolg niet tegen elkaar worden afgewogen en waar logica en verklaring het bewustzijn nooit uitdagen, daar waar gedachten zich vrij kunnen bewegen en tegen elkaar worden uitgespeeld, precies daar vielen de puzzelstukjes op hun plek, en hij begreep de samenhang."

Op basis van een mooi opgebouwde tijdsdruk wordt de zaak Merete Lynggaard opgelost, waarbij het einde van het boek verrassend emotioneel is en onverwacht bij deze lezer een traan opleverde!

Deze eerste kennismaking met afdeling Q en de schrijver Jussi Adler-Olsen smaken zeker naar meer en ik kan niet anders zeggen dat het boek zeer de moeite waard is en mij uitstekend heeft vermaakt.

Een duidelijke ****-waardering voor dit boek !!