In 1945 eindigde de tweede wereldoorlog dat weten we allemaal, maar in dit boek laat Jenna Blum op een onnavolgbare wijze zien dat dat voor bijvoorbeeld Peter in dit boek, absoluut niet het einde was... Hij overleefde als joodse duitser zijn tijd in concentratiekampen en na de bevrijding vertrok hij naar Amerika om een nieuw leven op te bouwen, maar zijn leven wordt getekend door deze oorlog en de verschrikkelijke dingen die daarin zijn gebeurd.

Het boek bestaat uit drie delen en in ieder deel zien we een stukje van de tijd door de ogen van iemand uit het (nieuwe) gezin van Peter, beginnend met Peter in deel 1. De schrijfster schetst de tijd, de omgeving en gevoelens zó beeldend en gedetailleerd dat het écht gaat leven. Peter is kok in zijn eigen restaurant, een succesvol en bekend restaurant dat de naam Masha draagt, vernoemd naar zijn in de tweede wereldoorlog omgekomen echtgenote. Het werk is zijn leven, dag en nacht is hij ermee bezig totdat er een model in beeld komt. June raakt iets bij Peter waarvan hij dacht dat het nooit meer geraakt zou worden, maar toch...

Oorlogstrauma, rouw, familiebanden, verlies, liefde en herstel, het komt allemaal aan de orde in dit indrukwekkende boek. Een familieroman vol liefde, verscheurdheid, ingewikkelde familiebanden en het juk van de nieuwe generatie.