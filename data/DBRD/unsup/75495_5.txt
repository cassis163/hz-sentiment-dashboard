In 1989 verscheen het eerste deel van een opmerkelijke thrillerreeks met in de hoofdrol de even opmerkelijke Bernie Gunther, rechercheur in Berlijn ten tijde van het nazi-regime. Schrijver Philip Kerr koos voor dit personage tegen deze achtergrond, vanwege zijn interesse in het werk van een gewone politieman onder absoluut ongewone omstandigheden. Deze setting levert een onuitputtelijk scala aan verwikkelingen op. Temeer omdat Gunther nadrukkelijk geen nazi is, maar een integere inspecteur die zich staande moet zien te houden in turbulente tijden.
Berlijn, nazomer 1941. Bernie Gunther is volledig gedesillusioneerd teruggekeerd van het oostfront. Hij is in Oekraïne getuige geweest van de eerste deportaties van Oost-Europese Joden. Ondanks of juist dankzij zijn oorlogservaringen, is hij vastbesloten zijn functie als rechercheur bij het Berlijnse politiebureau Alexanderplatz, gewoon als vanouds te gaan vervullen. Maar de invloed van de nazi's neemt ook bij de Berlijnse politie toe. Een zaak die begint met een vermoorde Nederlandse spoorwegarbeider, leidt via een aantrekkelijke garderobe-dame van een nachtclub, naar een wijdvertakt ondergronds terreurnetwerk van Tsjechische nationalisten. Voor hij het weet en behoorlijk tegen zijn zin, wordt Gunther in Praag ontboden door nazi-kopstuk Reinhard Heydrich. In diens hoofdkwartier wordt kort nadat Gunther gearriveerd is, een moord gepleegd. Weinig van de omstandigheden waaronder deze misdaad gepleegd is, lijken te kloppen...
Praag Fataal is de achtste thriller waarin Bernie Gunther de hoofdrol speelt. Een rol die hij met verve en soms met ware doodsverachting vervult. Een belangrijke en interessante bijrol is weggelegd voor de stad Berlijn. Philip Kerr weet de dreigende sfeer in de Duitse hoofdstad waar aan alles gebrek is, subliem te treffen. Als de handeling zich verplaatst naar het kasteel even buiten Praag waar Heydrich resideert, krijgt het verhaal een Agatha Cristie-achtige allure door Gunthers gedegen en gedetailleerd speurwerk tegen de achtergrond van een eenzaam Tsjechisch landgoed. Naar het einde toe mondt het verhaal uit in een bitter en keihard kat-en-muisspel, dat doet denken aan een klassieke spionageroman.
Praag Fataal verenigt het beste in zich van wat historische thrillers, spionagethrillers en politiethrillers te bieden hebben.