‘Reddende engel’ verhaalt over een vrouw (Sabine) die, om de problemen rond haar mislukte huwelijk het hoofd te bieden, naar Limburg afreist. Zonder benzine en tijdens enorm noodweer, komt Sabine op het afgelegen Landgoed Oldenhage van de familie Gilissen terecht.

De bewoners van de hoeve zijn op zijn minst wat wereldvreemd, maar laten Sabine wel bij hen overnachten. De ene overnachting wordt een langer verblijf en Sabine raakt betrokken bij de bizarre geschiedenis rondom de bewoners; twee jonge meisjes, hun vader en oma.

De familie wordt door de dorpsbewoners met de nek aangekeken. Oorzaak daarvan is de dood van een destijds inwonende huishoudster. De jongste dochter wordt er van verdacht de dood van deze vrouw op haar geweten te hebben. Maar is dat ook zo? Je leest het in ‘Reddende engel’.

“Liefde maakte vergevingsgezind. Dat had hij weleens anders meegemaakt, of waarschijnlijk was het juister om te zeggen dat de teloorgang van het wederzijdse vermogen tot acceptatie de voorbode was van de teloorgang van de liefde zelf.”

‘Reddende engel’ is inmiddels de twintigste roman van Renate Dorrestein. Met dit boek keert Dorrestein terug naar haar favoriete genre, de gothic novel. ‘Reddende engel’ is een spannende psychologische roman over naastenliefde, eigenbelang en het verlangen ergens bij te horen.

“We wachtten terwijl we een brood bakten, en voor de zekerheid toch ook maar een tweede. Want al die tijd dat we wachtten, ging het leven gewoon door en stelde het eisen aan ons, als een klein kind of een zieke die op eigen kracht amper iets kan. Wachten is maar ten dele een staat van zijn, je kunt er een hoop naast doen.”

Dat Dorrestein een begenadigd auteur is behoeft geen bevestiging. Haar beeldende schrijfstijl, prachtige personages, dito dialogen en haar taalgebruik zijn allemaal van bovengemiddeld niveau en dat ziet de lezer ook weer terug in ‘Reddende engel’. Bovendien is het verhaal bijzonder goed geconstrueerd en zijn alle ingrediënten voor een fijne roman aanwezig. ‘Reddende engel’ kent vaart, spanning én ironie waarin een tweetal verhaallijnen uiteindelijk bijeen komen richting een daverend en enigszins bizar plot.

Kortom, een absolute aanrader!

De auteur
Renate Dorrestein (1954) neemt een unieke positie in binnen de Nederlandse letteren. Haar romans werden genomineerd voor vele prijzen, waaronder de Libris Literatuur Prijs, AKO Literatuur Prijs, Trouw/NS Publieksprijs en The International IMPAC Dublin Literary Award.

Haar oeuvre werd bekroond met de Annie Romein Prijs en zij ontving de jonge Gouden Uil voor ‘Verborgen gebreken’. In 1997 schreef zij het Boekenweekgeschenk ‘Want dit is mijn lichaam en in 2008 het Boekenweekessay Laat me niet alleen. Haar roman De stiefmoeder verscheen in 2011 en stond op de tiplijst van de AKO Literatuurprijs 2012.
In februari 2013 verscheen De blokkade, waarin zij op nietsontziende wijze de oorzaken en gevolgen van haar eigen writer's block onderzoekt. In 2015 verscheen haar nieuwste roman Weerwater. In 2016 en 2017 volgden respectievelijk Zeven soorten honger en Reddende engel.

Uitvoering
Uitgeverij Podium
ISBN 9789057598609
Paperback, 252 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/