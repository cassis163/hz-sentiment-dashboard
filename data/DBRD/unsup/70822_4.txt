Net als de eerdere delen, had ik dit boek zo uit. Er zat minder actie in dan in 'De test', maar het was toch spannend. Cia kan namelijk een burgeroorlog voorkomen. Maar dat lukt haar niet alleen. Naast Tomas, weet Cia echter niet wie ze kan vertrouwen. Dat vertrouwen is een thema dat door de hele trilogie terugkomt. Interessant, want als lezer weet ik net zoveel als Cia. Dit zorgde beslist voor spanning.

De personages vond ik bijzonder goed. Cia is mijn favoriet. Ze is sympathiek, slim en neemt goed doordachte beslissingen. Ik kon me gemakkelijk voorstellen dat ik in haar situatie ongeveer dezelfde keuzes zou maken. Ook de andere personages kwamen voor mij tot leven. De boeken zetten me echt aan het denken over de motivatie van bepaalde karakters (die van Wil bijvoorbeeld). Net als in het echt, is niemand in deze trilogie helemaal goed of slecht.

Alleen de plot vond ik op een aantal punten minder sterk. Het verhaal was soms verwarrend door de vele namen. Daarnaast was 'Het examen' soms niet helemaal realistisch. Toch stoorde me dit niet zo. Ik heb vooral met veel plezier de boeken gelezen!