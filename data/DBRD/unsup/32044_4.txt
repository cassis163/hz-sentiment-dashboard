Vergeet de Hollywood film die de aanleiding was voor het schrijven van dit spannende jeugdboek. Waar de film één grote aaneenschakeling van gemiste kansen is, heeft schrijver Dan Smith in het boek de spanning en diepgang van het verhaal vertienvoudigd. Van de goed gevonden persoonlijke drijfveren van de Noorse veertienjarige Oskari die zich moet bewijzen in de wildernis tot de samenzwering rond de aldaar neergestorte Amerikaanse president, samen met alle actie tijdens het wanhopig ontvluchten aan de nietsontziende vijand- alles spat van de bladzijden af. Met als hoogtepunt de grote confrontatie in de gezonken Air Force One, waar letters op papier minstens twintig keer meer tot de verbeelding spreken dan het low budget van de film. Waarom heeft Smith niet meteen het scenario geschreven?