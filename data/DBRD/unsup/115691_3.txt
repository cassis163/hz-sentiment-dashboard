Goed nieuws voor de trouwe fans van de Mechelse inspecteurs Deleu, Mendonck en onderzoeksrechter Jos Bosmans! In zijn nieuwste thriller Teek  laat Luc Deflo (1958) zijn trio opnieuw het beste van zichzelf geven.

Gizzy Van Genechten werd op een brutale manier vermoord. Haar stoffelijke resten worden door een meisje met haar hond gevonden in een vuilniszak in het Rijksdomein van Hofstade, in de buurt van Mechelen. Het inspecteursduo Dirk Deleu en Nadia Mendonck krijgt van onderzoeksrechter Bosmans het dringende verzoek om de persoonlijke gegevens van de jonge vrouw voorlopig niet in de media kenbaar te maken. Twee agenten uit het politiekorps van het nabijgelegen Zemst, Demeulenaere en Smekens verlenen hun medewerking aan het onderzoek. Beide heren kennen het dorp en de bewoners erg goed, wat van pas kan komen bij het ontmaskeren van de moordenaar. Al vrij snel is er een eerste potentiële verdachte: Ben Duchatelet. Deze man had eerder een relatie met het slachtoffer. Bij zijn arrestatie gaat het fout wanneer bij agent Demeulenaere de stoppen doorslaan. Tot overmaat van ramp schiet Nadia Mendonck Duchatelet neer. Is dit een geval van wettelijke zelfverdediging, of niet? De dader is als een teek, hij is niet belust op bloed maar zuigt de emoties van zijn slachtoffers op. Voor hem betekent dit de kroon op het werk.

“Ik weet nu wat ik voelde. Die nacht, bedoel ik. Dat was liefde. Het was waanzinnig. Alsof er duizenden vlinders door mijn buik fladderden. Ik stond te beven op mijn benen. Het was wonderlijk. Het was magisch. Ik wilde alles voor haar doen. Alles. Maar ze lachte me uit.”

Deze quote is representatief voor de schrijfstijl van Deflo; hij heeft iets met staccato. Wanneer het verhaal echt spannend wordt, legt hij de klemtoon op elk woord afzonderlijk en is het kort maar krachtig.

Teek  is onbetwistbaar een diepgaande whodunit, waarbij de auteur zijn vast schrijfpatroon hanteert: spanning opbouwen, realistisch verhaal neerzetten, geloofwaardige personages, bizarre wendingen en vooral geen controverse uit de weg gaan. Een ruw en rauw boek, zoals zijn fans het wel lusten. Deflo is zeer sterk in het beschrijven van de menselijke psyche; ook in Teek  weet hij hoe daarmee om te gaan. Zijn speurneuzen Deleu en Mendonck, alsook onderzoeksrechter Bosmans, staan na al die tijd nog steeds stevig overeind, een succesformule die het verdient verder te worden uitgewerkt. Sinds zijn debuut in 1999 heeft deze auteur ruim 550.000 boeken in Vlaanderen en Nederland verkocht. Hij mag alleszins beschouwd worden als een van de beste Vlaamse thrillerauteurs van zijn generatie.

Wie van een vlot vertelde thriller houdt, zit ongetwijfeld goed bij Deflo en gaat enkele spannende uren leesplezier tegemoet.