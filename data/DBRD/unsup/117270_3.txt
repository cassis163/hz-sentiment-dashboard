In het eerste vertaalde boek van Mesu Andrews in het Nederlands neemt de schrijfster je mee naar het Oude Testament in de bijbel. Het verhaal begint wanneer de hoofdpersoon Ishma 5 jaar is en na een traumatische ervaring, samen met haar vriendin en verzorgster, opgenomen wordt in het huishouden van de profeet Jesaja. Daar ontmoet zij prins Hizkia en ontwikkelt zich een diepe vriendschap tussen hen. Beiden lijden onder de slechte daden van de vader van Hizkia, koning Achaz, welke gevolgen hebben voor hen allebei. Door het lezen van dit boek gaat de bijbelse geschiedenis weer voor je leven. De schrijfster geeft ook precies aan welke personen in haar boek op waarheid gebaseerd zijn en welke personen fictie zijn. Wat als hinderlijk ervaren kan worden is het populaire taalgebruik. Ishma noemt Hizkia steevast 'Hizzi'. Hoewel de verhaallijn boeiend is, zorgde de schrijfstijl ervoor dat ik niet goed in het verhaal kon komen.