Het allereerste deel van deze serie: The Jewel, vond ik een apart, maar zeer goed boek. Ik kon daarom ook niet wachten tot het tweede deel: The White Rose uit zou komen.

Inmiddels was het alweer even geleden dat ik deel 1 gelezen had, echter kon ik niet wachten om in het tweede deel te beginnen. Dus in plaats van dat ik het eerste deel nog een keer ging herlezen, ben ik onmiddellijk in The White Rose begonnen.
Gelukkig ging het verhaal gelijk verder vanaf het punt waar je gebleven was.

Violet is namelijk op de vlucht geslagen en probeert samen met Ash en Raven de adel voor te blijven en niet gepakt te worden. Wanneer ze ver genoeg gevlucht zijn van The Jewel, worden de ontwikkelingen in de krachten van Violet steeds meer zichtbaar, aangedreven door haar emoties groeien de krachten van Violet razendsnel. Een interessant aspect is dat je leert wat de voorgeschiedenis is van waar de krachten vandaan komen en waar ze oorspronkelijk voor bestemd waren. De adel blijkt namelijk verraderlijker te zijn dan voor mogelijk gehouden kon worden.

Naast het hoofdpersonage Violet, leer je het personage van Ash ook beter kennen. Ash staat in het eerste deel bekend als de gezelschapsjongen, opgeleid om o.a. de dochters van de adel die (nog) niet getrouwd zijn te vermaken.  Je merkt dat hij, ondanks zijn rol in het eerste deel, aan het veranderen is van een jongen naar een volwassen man, wat in het derde deel denk ik sterker naar voren zal komen in acties en handelingen rondom het neerhalen van the Jewel.

Het beeld dat ik van dit vervolg in mijn hoofd had was echter enigszins anders. Deel 1 was een boek dat veel met zich meebracht. Veel informatie, veel gebeurtenissen en alle gebeurtenissen die voorbij kwamen speelden zich in een redelijke vaart af. Bij dit deel merk je dat Amy Ewing wat gas terug neemt, maar daarmee wel een betere basis legt voor een (hopelijk) goede afsluiting met het derde deel. Je bent namelijk al bekend met de personages die in het verhaal voorkomen, op hier en daar een nieuw personage na, maar er wordt dieper ingegaan op de huidige personages en hun taken.
Het verhaal is duidelijk te onderscheiden in twee delen: de ontsnapping en daarna het verkennen van de krachten van Violet i.c.m. het opzetten van een plan om de muren rondom The Jewel af te breken. Met name het tweede deel had mijn interesse en aandacht te pakken, aangezien hier weer de actie, adrenaline en nieuwsgierigheid naar meer informatie naar voren kwam: Wat zou er tenslotte allemaal gebeuren? Je snakt naar meer.........

Het is een boek vol spanning, avontuur, liefde en mysterie. Vooral het einde heeft weer voor een cliffhanger gezorgd, waardoor je staat te springen om het vervolg hierop te lezen! Ik ben erg benieuwd hoe dit af zal lopen. Gaat het Violet echt lukken om de muren van de Jewel af te breken?