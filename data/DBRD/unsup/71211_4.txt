Recensie ‘Dromen over moord’ van Cora Sanders
Ik mocht via schrijverspunt het boek ‘dromen over moord’ recenseren.
Het cover van het boek is een foto van een zee en twee vellen papier met een rood en een grijs potlood en een hand erboven. Het cover lijkt niet echt uitnodigend voor me. Er staat op de achterkant ook geen info of een foto van de schrijfster, wat een beetje spijtig is. Ik vind het altijd wel leuk om me er iemand bij te kunnen voorstellen. Het is een vrij lijvig boek met 362 pagina’s.
Clara is een meisje dat samen met haar moeder rondreist tot ze twaalf jaar is. Dan sterft haar moeder een plotse dood en wordt ze opgevangen door haar vader in een liefdevolle familie die ze tot dan helemaal niet kende. Clara verwerkt de dood van haar moeder op haar eigen speciale manier, en splitst haar leven op in een periode voor de dood van haar moeder en de tijd erna. Ze slaagt erin om, zonder het bewust te willen, die eerste periode van haar leven te verdringen in haar geest. Daardoor lijkt het of ze er geen herinneringen meer aan heeft. Het wordt in de loop van de jaren duidelijk dat ze een speciale gave heeft waar ze niet echt blij om wordt. Als de tijd vordert, gebeuren er een aantal zaken die haar dwingen om haar gave te accepteren en ook haar eigen verleden onder ogen te zien.
Het verhaal speelt zich af in het heden in Nederland en in België.
Ik vond het een heel boeiend boek en kon het maar moeilijk wegleggen. Het was spannend en interessant als thema. Hier en daar vertraagde het tempo een beetje en was er nogal veel uitleg over dromen en verklaringen, maar het belette me zeker niet om verder te willen lezen. Het verhaal was overtuigend, ik werd er onmiddellijk ingezogen en het hield me sterk bezig. Dat is niet elk boek gegeven.
De plot was overtuigend. De emoties van mensen waren herkenbaar en de personen zijn realistisch en zeer menselijk beschreven. De schrijfstijl van Cora Sanders is prima en vlot te noemen en nodigt uit om verder te lezen. Dus ja, een boek om aan te raden aan anderen!
Ben benieuwd of Cora Sanders nog met een volgende boek zal komen. Ik kijk er alvast naar uit om ook dat te mogen lezen!
Viviane Gerits