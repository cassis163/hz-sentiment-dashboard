"Het voelde goed om iemand te hebben die niet wist wat hij had meegemaakt, iemand die hem niet haatte of nog erger; medelijden met hem had." ~ p99.

Mag ik een bruut? Ah toe? Ik beloof dat ik er goed voor zal zorgen, echt waar! Wat een geweldige magische beesten, vooral die met zijn prachtige, blauwe ogen...

"Ik hou van je uitbarstingen, van je moed en ook van je kwetsbaarheid. Ik hou van je littekens. Schaam je nooit voor iets wat anderen je hebben aangedaan. Wees er juist trots op." ~ p306.

Eyvére is het derde deel van Het patroon, een serie die uiteindelijk gaat bestaan uit 5 boeken. In de vorige delen heb je kennis kunnen maken met o.a. Ithana, Kimoh'ra, Skay en Leffin. In dit deel wordt Eyvére aan je voorgesteld. Alleen en onafhankelijk brengt zij haar tijd door in Querdor. Ze is lid van het dievengilde van Ezru, en heeft geen enkel contact meer met haar familie. Wanneer ze te horen krijgt dat haar zus iets vreselijks is overkomen, ziet ze zich genoodzaakt om naar Ash Dûl te reizen.
Ik vind het heerlijk hoe het verhaal elke keer weer met een personage wordt uitgebreid en je steeds meer puzzelstukjes op zijn plek kunt leggen, terwijl het verhaal zich verder ontwikkelt. En hoewel ik iedere keer weer even mijn plek moet vinden in het verhaal en de wereld, weet het me keer op keer weer te veroveren. Dianne Arentsen heeft aan fantasie absoluut geen gebrek, en ze weet dat met veel kleur op het papier over te brengen. Ik ben echt heel nieuwsgierig waar ze ons lezers uiteindelijk heen gaat brengen, en kan niet wachten tot het vierde deel uitkomt! Je ziet een mooie ontwikkeling in haar schrijven, en waar het eerste deel nog veel in haar hoofd zat, laat ze in dit derde deel de lezer steeds meer het verhaal echt zien. De personages zijn sterker, en hebben echt inspraak in het verhaal. Zelfs de kleinste rollen voegen iets toe. Alles als onderdeel van het grotere geheel: Het patroon.

"Je kunt niet voorkomen wat zal gebeuren en ik kan niet ontsnappen aan wat voorbestemd is." ~ p344

Wat is het toch heerlijk om je in een verhaal te verliezen dat zo ver van de realiteit staat. De magische weefsels circelen nog niet niet uit de pagina's als je aan het lezen bent. Ik heb echt weer met volle teugen genoten!