Guillermo Martínez schreef eerder The Oxford Murders, dat met success verfilmd werd met John Hurt en Elijah Wood in de hoofdrollen. The Book of Murder  leent zich ook weer prima voor een verfilming. Er komen niet te veel personen in voor en de actie speelt zich grotendeels op twee locaties af. Martínez zet bijzonder knap een intrigerend en interessant verhaal neer in slechts 183 pagina’s. Het begin er al mee dat de mannelijke hoofdpersoon waarmee het verhaal begint, nooit een naam krijgt. Hij is slechts ‘een schrijver’. Een schrijver die op een dag een telefoontje krijgt van Luciana, die ooit een maand lang voor hem heeft gewerkt. Luciana heeft echter nog veel langer gewerkt voor een auteur die we alleen leren kennen met de naam ‘Kloster’. Deze Kloster is inmiddels beroemd en rijk. Luciana beweert echter, als ze op bezoek komt bij de hoofdpersoon, dat deze Kloster haar ouders en haar broer heeft vermoord. En dat hij nu uit is op haar jongste zuster en uiteindelijk haarzelf. Voorwaar een schokkend idee, en Martínez weet het verhaal van Luciana zo neer te zetten dat het niet eens zo onwaarschijnlijk is. Ze vraagt de hoofdpersoon om hulp maar de manier waarop deze haar wil helpen is wel héél onverwacht. Vanaf dat moment neemt het verhaal wending op wending, waarbij we geconfronteerd worden met leugens, bedrog en waarheden, maar wat nou wat is mag de lezer zelf ontdekken. Martínez heeft zijn personen in dit kort bestek vaardig en levensecht neergezet en het boek is absoluut niet weg te leggen voor je weet hoe de vork in de steel zit. Een kwaliteitswerkje! (Door: Jannelies Smit)