Bij het zien van de cover krijg je al een idee waar het boek over zou kunnen gaan. Toch was het mooier geweest als ze voor een andere cover hadden gekozen of wel de prikkeldraad, maar bijvoorbeeld nog een tekening van een wachttoren of van een of meerdere bewakers achter het prikkeldraad hadden geplaatst, waardoor het een nog duidelijker beeld geeft.

Je kan zien dat de auteur heel veel onderzoek heeft gedaan waardoor je een compleet beeld krijgt van hoe het voor-, tijdens- en na de oorlog ging in kamp Westerbork ging. Het is niet alleen het verhaal van de bewakers van Westerbork, maar ook van diegenen die in het kamp hebben gezeten ten tijde van de oorlog en het overleefd hebben. Die soms andere herinneringen aan hebben aan bepaalde bewakers dan anderen.

Het boek geeft een heel goed beeld van hoe en waarom kamp Westerbork werd gebouwd, waarom er voor Westerbork werd gekozen, waarvoor het eigenlijk is bedoeld en voor wie, voordat de bezetters het kamp overnamen, het was bedoeld.
Het boek belicht een verhaal dat niet of nauwelijks bekend is. Het vertelt de verhalen van de bewakers van kamp Westerbork waarbij je een heel goed beeld krijgt van wie de bewakers waren, wat hun taken waren, hoe het ze is vergaan en waarom sommige kampingezetenen kozen voor de OD waardoor je een ander beeld van de bewakers krijgt dan je had. Je krijgt daardoor meer begrip voor sommige bewakers, waardoor je je af gaat vragen wat je zelf gedaan zou hebben als je in hun schoenen had gestaan. Wat eigenlijk een onmogelijke vraag is tot je in hun schoenen komt te staan. Wat uiteraard niet te hopen is dat je daar ooit in komt te staan. Aan andere bewakers krijg je een nog grotere hekel dan je al had.
Bepaalde stukjes zijn bekend omdat je ze eerder hebt gelezen in andere boeken over de oorlog, maar dat is niet erg, omdat, als die stukjes weggelaten zouden zijn, dan zou je het gevoel hebben dat je iets mist.
Het boek is op een vlotte manier geschreven waardoor je steeds verder wilt lezen. De foto's zijn goede onderbrekingen waardoor je een nog beter beeld krijgt van het kamp en de bewakers.

Toch nog even een minpuntje, mijn vaste lezers hoor ik al zuchten omdat ik dit vaker noem in recensies; het is jammer dat je de noten niet onderaan de genoemde bladzijde vindt, maar achterin het boek moet kijken wat er bedoeld wordt met de noten.