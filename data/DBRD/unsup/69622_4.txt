De charmante zakenvrouw Charlotte Arlton mag zich tot de bovenste laag van de Britse society rekenen. Dineren met knappe collega’s of een bezoek aan de opera, het zijn enkele voorbeelden van afspraken die Charlotte in haar agenda noteert. Wat de mensen in haar omgeving echter niet weten, is dat ze een dubbelleven leidt. Als Charlotte thuiskomt, verandert ze in Karla: een gedreven hacker die valse identiteiten en geheime informatie kan regelen.

Niemand weet wie Karla echt is, behalve Johanssen. Scherpschutter Simon Johanssen is de enige die echt in de buurt is gekomen van Karla en haar werkelijke gezicht kent. Als Simon en Karla ingehuurd worden door een anonieme opdrachtgever voor een controversiële opdracht, besluiten ze dat dit hun laatste opdracht zal zijn. Simon zal zich in het Programma, een experimentele gevangenis, laten opnemen onder een valse identiteit om het doelwit te vermoorden. Tijdens hun opdracht komen zowel Simon als Karla voor een moeilijke keuze te staan. Heeft hun opdrachtgever de juiste intentie en is de informatie die zij hebben ontvangen wel volledig? Voor Karla start een race tegen de klok om Simon veilig uit het Programma te halen en de geheimen aan het daglicht te brengen.

De Engelse Helen Giltrow debuteert met de actiethriller De infiltrant. Na boekhandelaar en freelance redacteur te zijn geweest, focust ze zich nu op schrijven. Haar debuut werd enthousiast ontvangen in haar thuisland en belandde op de shortlist van de Crime Writers’ Association voor Beste Debuut en de Daily Telegraph’s Novel in a Year Competition.

Giltrow blinkt uit in het neerzetten van een plot waar snelheid en intelligentie tot een verslavende combinatie bijeen worden gebracht. De personages zijn geheimzinnig en niet altijd bereid om hun verhaal te doen, waardoor het gehalte van mysterie in het verhaal steeds verder stijgt. Daarmee ontstaat ook een zekere verwarring bij de personages onderling, waardoor het niet altijd duidelijk is of zij elkaar recht in de ogen kunnen kijken.

Haar schrijfstijl kenmerkt zich door de snelheid van haar plot, waardoor het lijkt of Giltrow al begonnen is met het uitschrijven van een eventueel script voor een verfilming. Het sleept de lezer mee in de genadeloze race tegen de klok die eindigt in een onthutsende ontknoping.

Met De infiltrant zet Helen Giltrow een sterk en boeiend thrillerdebuut neer over verborgen levens waarin de raadselachtige kant van de mens op een bijzondere wijze wordt gepresenteerd.