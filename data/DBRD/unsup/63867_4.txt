Varg Veum is de Marlowe van Noorwegen: een door geldzorgen geplaagde private eye die de politie steeds een stapje voor is. Evenals Chandler schrijft Staalesen in de ik-vorm.

Gunnar Staalesen is in Noorwegen zeer populair. Hier wilde het tot dusver niet echt lukken en dat is jammer. Staalesen heeft namelijk een vlijmscherpe pen en Veums gevoel voor humor is vaak onweerstaanbaar. Zwarte schapen laat zich dan ook lezen als een trein. Op het eind wordt ook nog een aardige verrassing uit de hoge hoed getoverd.

Echter, omdat Staalesen alle ontwikkelingen vanuit Veums zicht moet beschrijven, maakt deze PI zoveel mee voor één man dat het allemaal wat onwaarschijnlijk wordt. Maar wie dit door de vingers ziet beleeft aan Zwarte schapen - nu te vinden in Neerlands grootste ramsjzaak - een paar vermakelijke en spannende uren.