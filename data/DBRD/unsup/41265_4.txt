We dromen er allemaal wel van: de perfecte partner en de perfecte relatie. Voor Grace komt deze droom uit. Ze ontmoet Jack, een charmante en knappe man die daarbovenop nog eens een succesvol advocaat is. Samen vormen ze het perfecte koppel, een koppel om jaloers op te zijn. Maar deze droom is niet wat het lijkt en verandert al snel in een gruwelijke nachtmerrie. Achter gesloten deuren is het debuut van de Britse schrijfster B.A.Paris, die ondertussen al twee andere thrillers heeft neergeschreven, en meteen een echte bestseller. Het is een spannende, psychologische thriller die veel emoties bij je oproept.

Het verhaal begint met een diner bij Jack en Grace thuis, waarbij ze hun nieuwe buren leren kennen. Je voelt meteen aan dat er iets niet klopt en alles lijkt net iets te perfect te verlopen. De nogal gespannen en mysterieuze sfeer die tussen Jack en Grace hangt, maakt je nieuwsgierig, waardoor je al snel met één duidelijke vraag zit: Wat gebeurt er echt achter de gesloten deuren van hun prachtige woning?
In het algemeen kent het verhaal nogal een trage opbouw waarin je vooral meer te weten komt over het verleden van Jack en Grace en er dus nogal weinig gebeurt. Ondanks dit en hoewel ik persoonlijk niet echt graag lees, bleef ik toch steeds geprikkeld door de mysterie en nieuwsgierig naar het einde.
Paris bouwt de spanning in het boek goed op door telkens over te springen van heden naar verleden. Er wordt geleidelijk aan duidelijk gemaakt wat er in het verleden tussen Jack en Grace is gebeurd, maar vooral welk lot Grace en Millie, haar zusje met het Downsyndroom, te wachten staat. Jack blijkt immers toch niet zo’n pefecte echtgenoot te zijn, maar iemand die plezier haalt uit het beangstigen en misleiden van Grace. Hij heeft alles tot in de puntjes uitgewerkt en is Grace altijd een stap voor, waardoor je automatisch een zekere haat voor Jack en medelijden voor Grace opbouwt.
Het verhaal wordt in de ik-persoon verteld vanuit het perspectief van Grace. Haar situatie lijkt hopeloos, maar Grace is een sterke vrouw die zich niet zomaar laat doen en die blijft proberen een uitweg te vinden. Bovendien gebruikt Paris een erg vlotte en aangename schrijfstijl met makkelijke zinsbouw en niet al te moeilijke woorden. Deze twee zaken samen maken dat het boek vlot leest en je je goed kan inleven in de gruwelijke dingen die Grace meemaakt en moet doorstaan. Je zou haar willen helpen en gunt het haar om te ontsnappen uit de hel waarin ze terecht is gekomen.

Paris toont met dit boek aan dat niets is wat het lijkt, zelfs wanneer je denkt dat dat onmogelijk is. Je realiseert je dat achter elke ‘gesloten deur’ wel eens een dieper geheim zou kunnen schuilen. Het feit dat deze thriller gaat over een psychologisch spel dat wordt gespeeld, maakt het boek uniek en aangrijpend. Achter gesloten deuren is een boek dat je meeneemt in een beklemmend verhaal vol spanning en emotie en je prikkelt tot het einde, een echte aandrader dus.