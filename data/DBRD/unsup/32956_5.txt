Literaire recensie: Dertien kilo
Auteur: Fred Van den Bergh
Genre: Thriller
Uitgever: Lannoo
Omslagontwerp: Jef Boes
ISBN-nr: 9789020904864

"Een nieuw muntstukje van vijftig eurocent redde Victor van Sant het leven." Dat is de eerste zin die je zal lezen wanneer je in dit boek start. Het boek gaat over Victor van Sant, een beursmakelaar die op een dag op de Meir komt en zich bukt om een muntstukje van vijftig eurocent op te rapen. Deze actie redde zijn leven want op datzelfde ogenblik had een huurmoordenaar zijn hoofd in het vizier, het draaide uit op een schampschot wat de dood van een andere vrijwel onbekende persoon veroorzaakte. Al snel besefte Victor dat deze aanslag voor hem bedoeld was en dit kon hij wel begrijpen. Hij is namelijk één van de drie rijkste personen in België samen met van Hogendorp, een bankier en Coudron. Ze zijn zo rijk dat zij eigenlijk de touwtjes in handen hebben in België. Victor wordt opgejaagd dus hij besluit om onder te duiken in één van zijn kastelen, zijn vrouw verblijft op dat moment in Cannes samen met zijn dochter Laure. Hij adviseert zijn dochter om binnen te blijven en geen risico's te nemen, maar Laure is echter zeer eigenwijs en besluit om toch naar buiten te gaan wat leidt tot haar ontvoering. Victor ontvangt een brief waar de eisen van de dader in staan, hij moet 1 miljard euro overdragen en 13 kilo van zijn eigen lichaamsvlees. De strijd tussen Victor en de dader start, hij moet proberen zijn dochter vrij te krijgen, zijn fortuin en al zijn connecties zullen hem bij deze moeilijke taak helpen.

Op het eerste zicht lijkt dertien kilo misschien een rare titel, maar de betekenis ervan wordt nogal snel duidelijk. Victor moet namelijk 13 kilo van zijn eigen lichaamsvlees geven aan de dader om zijn dochter Laure vrij te krijgen. De achterflap doet blijken dat het een zeer spannend boek is wanneer het dat eigenlijk niet is. Er worden namelijk veel details gegeven en veel extra personages voorgesteld die eigenlijk vrijwel geen impact hebben op het verhaal. Dit maakt het allemaal wat langdradig om te lezen en neemt een groot stuk van de spanning weg. De uitwerking van deze onnodige personages is soms te uitgebreid en neemt plaats in voor de uitwerking van andere personages die een veel grotere impact hebben op het verhaal zoals Laure, Van Hogendorp en Celis. Bovendien stoort het dat de oorspronkelijke oorzaak van het conflict tussen Van Sant en Hogendorp totaal niet gegeven wordt, slechts één regeltje in het boek wordt besteed aan de verklaring. Je vraagt je dus heel het boek af wat er nog tussen deze twee individuen speelt. Het boek is dus geen literair hoogstandje.

Fred Van den Bergh heeft eerder een simpele schrijfstijl, m.a.w. zijn boeken zijn voor bijna iedereen toegankelijk omdat het makkelijk leest. In het boek worden er bijna enkel korte dialogen weergegeven, korte scenes tussen de personages i.p.v. lange stukken over eenzelfde persoon. Bovendien is het boek zeer voorspelbaar omdat de personages die gebruikt worden niet verrassend zijn, bijvoorbeeld: de koelbloedige moordenaar, de commissaris die aan de drank zit en het rijke verwende dochtertje dat naar niemand luistert. Er is dus niet veel charme aan het boek in tegenstelling tot wat men op de achterflap kan lezen.

Wanneer je het woord thriller hoort hoop je op een boek waar veel spanning en geweld inzit, dat is hier zeker niet aanwezig. Er zijn zeer weinig gewelddadige scènes, maar als er dan toch geweld is dan is het overdreven. Het lijkt alsof Fred Van den Bergh wou uitpakken met enkele zeer sterke en overweldigende scènes, maar hierdoor verloor hij het oog op het grotere geheel. Een mooie verhaallijn met spanning doorheen heel het verhaal en dan een spannende climax had veel passender geweest dan wat er werkelijk is neergeschreven.

Na de achterflap te lezen zou je veel meer verwachten van het boek, het is eerder een luchtige misdaadroman i.p.v. een spannende thriller. Het boek is eerder aan te raden voor mensen die niet houden van thrillers waarin veel geweld gebruikt wordt en gewoon een luchtig spannend boekje willen lezen. Het is geen slecht boek maar er zat veel meer in, er zijn nog twee andere boeken in Fred Van den Bergh zijn miljardair trilogie die hopelijk meer te bieden hebben.