Dit leuke prentenboek gaat dus over honden, heel veel honden, steeds meer honden! En het gaat over auto’s, elke keer weer andere auto’s! Je ziet de auto’s en honden van bovenaf. Het is een telboek, en stiekem ook een ABC-boek. Dat het een telboek is, is meteen duidelijk, eerst wordt er opgeteld tot 25 honden en dan komen de grote getallen. Dat het een ABC-boek is, blijkt uit de hondenrassen die op alfabet staan. We gaan van de Afghaanse windhond en de Beagle tot Yorkshire terriërs en Zuchon hondjes. Dat was leerzaam want ik kende niet alle soorten… Ook elke auto is anders, maar die worden niet benoemd.

Er is veel te doen in het boek. Je kunt meetellen, hoewel dat steeds moeilijker wordt naarmate er meer honden in het spel zijn. De honden zijn vrij klein getekend. Je kunt de kleuren, maten en soorten van de auto’s benoemen. Achterin het boek staan opdrachtjes, zoals: hoeveel muggen heb je geteld, hoeveel verkeerslichten of hoeveel vieze honden? Hoeveel honden met een bril, hoeveel gele auto’s of hoeveel botten zie je? Dat is zo inspirerend dat je zelf vast ook nog wel wat zoekopdrachtjes gaat verzinnen.

Deze recensie verscheen eerder en iets uitgebreider op mijn eigen blog Boekielezen.