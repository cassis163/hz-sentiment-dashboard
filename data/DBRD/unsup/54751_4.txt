Uitgeverij Lannoo heeft een superhit gescoord met de bestsellerreeks ‘De waanzinnige boomhut’. Dat interactief lezen heel populair is bij de jeugd weten we al langer, maar wat we hier als volwassenen van moeten vinden, daarover zijn de meningen verdeeld. Series als ‘Geronimo Stilton’, ‘Hoe overleef ik…’, ‘Het leven van een loser’ en nu dus de ‘Waanzinnige boomhut’ leggen de nadruk niet op het lezen zelf, maar op het visuele aspect en op het actief meedoen van ons kroost. Tijdens het lezen wordt de jonge lezer uitgedaagd om zijn hersens te gebruiken door andere zaken dan het lezen zelf. Tekst wordt veelvuldig afgewisseld met beeldmateriaal. Is dit kinderliteratuur?
Ach, waarschijnlijk niet, maar leuk is het zeker. Voor kinderen die zelfstandig letterkilometers kunnen maken, zijn er boeken in overschot, maar voor de moeilijk lezende jongere of de beelddenker zijn deze boeken een uitkomst. Zij kunnen deze boeken ook tot zich nemen en ervaren hierdoor misschien wel voor het eerst wat het woord leesplezier betekent. Dit is toegankelijk genieten tot op het bot.
Andy Griffiths en Terry Denton zijn de auteur en illustrator van de reeks ‘De waanzinnige boomhut’. In dit boek, Hoe schrijf ik zelf een waanzinnig boek, laten ze de lezer op eenvoudige en interactieve wijze zien hoe je zelf een leuk en spannend verhaal kunt maken. Met simpele voorbeelden leert de aspirant-schrijver hoe hij het zelf kan aanpakken. De werkwijze van het duo is verbluffend simpel. Ze laten zien hoe zij het hebben gedaan.
Stukjes uit oudere werken passeren in een moordend tempo de revue. De auteur laat zien: ‘kijk, dit heb ik gedaan’ en vraagt vervolgens aan de lezer ‘hoe zou jij het doen?’ of zegt ‘probeer het ook eens’. Daarnaast laat Griffiths zien dat hij wat hij verzint zoveel mooier wordt als Denton zijn absurde fantasie eroverheen laat gaan. Het is een synergie. Samen wijzen ze je op alle details die een verhaal onderhoudend kunnen maken. Tekst en beeld versterken elkaar hierbij. Door deze benadering kan ook de jonge striptekenaar zijn eerste boek gaan maken. Hoe leuk is dat?
Van iedere pagina spat de liefde voor hun eigen werk en de drang om hun enthousiasme over te brengen op hun lezers. De jonge lezer voelt dat en leeft hierdoor mee. En dat is het geheim van dit grote kassucces. Het is een beleving in de meest elementaire zin van het woord: je doorleeft het plezier. Alles aan dit boek is leuk: de idiote tekeningen, de stoute opdrachten waarbij je bijvoorbeeld een zak aardappelen moet opeten en dan net doen alsof je zwanger bent (…) of een compilatie maken van Godzilla die een baby opvreet. Griffiths en Denton draaien de wereld om, creëren een fantasiewereld die naadloos aansluit bij de belevingswereld van ieder kind en geven de jonge lezer de tijd van hun leven. Sterker nog: al lezende raak je ervan overtuigd dat ook jij een bestseller kunt maken.
En een positieve succeservaring is gewoon erg aanstekelijk. Is het goed geschreven? Ja hoor, het is prima. Verwacht geen literair hoogstandje, het is gewoon een eenzijdige dialoog waarbij de auteur vertelt en de lezer helemaal vrolijk wordt. Zijn de tekeningen goed. Zekersteweten. Er zitten heel veel mooie details in. Denton gebruikt een dunne pen die zich uitstekend leent voor hilarische detaillering.   Kortom: kinderen hebben gewoon gelijk. Dit boek is waanzinnig.