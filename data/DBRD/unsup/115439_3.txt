Deze vertaling van het oorspronkelijk in 2002 verschenen The Beach House is geen verhaal met en over Alex Cross, de meest bekende hoofdpersoon in veel boeken van James Patterson. Ter afwisseling schrijft hij eens in de zoveel tijd ook boeken die volledig op zichzelf staan.

In Slotpleidooi gaat het om de rechtenstudent Jack Mullen die stage loopt bij een groot advocatenkantoor en een gouden toekomst voor zich heeft. Als zijn jongere broer Peter op verdachte wijze komt te overlijden, besluit hij zelf een onderzoek in te stellen. Het spoor leidt al snel naar een rijke en machtige man die alles op alles zet om Jack Mullen tegen te werken en diens vrienden en familie te bedreigen. Even lijkt dat ook te lukken, maar dan blijkt Mullen toch een manier te vinden om in de tegenaanval te gaan.

Net als bij de boeken met Alex Cross heeft Patterson weer gekozen voor veel en overwegend korte hoofdstukken, waardoor het verhaal vanaf het begin in hoog tempo te lezen valt. Hoewel de hoofdpersonen vrij magertjes zijn uitgewerkt vond ik Slotpleidooi toch wel weer een klassieke Patterson. De verhoudingen in het verhaal worden weliswaar wat zwart/wit belicht en soms moet je niet te veel stilstaan bij alle toevalligheden, maar het verhaal en de manier van vertellen staan wel stevig als een huis. Mijn voorkeur zal bij Patterson altijd uitgaan naar de boeken met Alex Cross, maar als tussendoortje kan ik dit boek de fans van de schrijver zeker aanbevelen.