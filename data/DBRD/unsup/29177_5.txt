Barbara en haar man Rob wonen al geruime tijd in Frankrijk alwaar zij hun droom hebben waargemaakt. Barbara geeft er workshops en Rob leidt alles daaromheen en zorgt ervoor dat hun gasten een prettig verblijf hebben. Op enig moment krijgt Barbara een wat mysterieuze opdracht voor een workshop die geheel betaald wordt door iemand die anoniem wenst te blijven.

Normaal gesproken zou Barbara een dergelijke ‘vage’ opdracht weigeren, maar Rob en zij kunnen het geld goed gebruiken. Wanneer haar zeven deelnemers arriveren, blijkt dat die een gemeenschappelijk verleden hebben. Afgaande op de negatieve, haast vijandige sfeer is dat geen plezierige ervaring geweest. Wanneer gedurende de week steeds meer deelnemers verdwijnen wordt duidelijk dat het verleden hen inhaalt. Wie is de kwade genius achter de mysterieuze gebeurtenissen die de deelnemers aan de workshop treft? Je leest het in ‘Verpest’.

“Hij wijst nog steeds naar haar en beweegt zijn hand op en neer. Dan zullen er consequenties zijn, zegt hij, met de bedoeling het dreigend te laten klinken, maar het komt eerder over als een zwaktebod.”

Van Kempen weet op zeer bijzondere wijze een precair, maar oh zo belangrijk thema aan de orde te stellen: pestgedrag en de invloed die dat –zelfs jaren later- nog kan hebben.
De schrijfstijl van Van Kempen is weer net zo verrukkelijk als in haar debuut ‘Gevaarlijk spel’. Vlot, beeldend en onopgesmukt! Aardig detail is wel dat ze met een tweetal personages, die op enig moment het verhaal instappen, even teruggrijpt naar haar debuut. Zij die ‘Gevaarlijk spel’ hebben gelezen zullen dat ongetwijfeld waarderen; nieuwe lezers hebben dat nauwelijks in de gaten.

“Een van de spiegels beweegt. Saskia kijkt ernaar en ziet nog net de angst in haar eigen ogen erin weerspiegeld voordat de deur waarop hij is bevestigd opengaat. Dan gaat het licht uit en is het onmiddellijk aardedonker.”

Wat de auteur overigens ook zeer plezierig doet is het subtiel, maar treffende beschrijven van de omgeving. Je hebt het nauwelijks in de gaten dat het je wordt voorgeschoteld en toch zie je het voor je. Knap gedaan.

Van Kempen ziet kans om de afloop kunstig onder de pet te houden. Telkens denk je hét te weten en dan toch weer niet… Is het de gruwelijk irritante Frank, de mysterieuze opdrachtgever of totaal iemand anders? En welke rol speelt de geheimzinnige Cecile in het verhaal? Enfin, wanneer de ontknoping nadert, heb je nog geen idee en ik ben er vrijwel zeker van dat je het niet hebt ziet aankomen.

Over de auteur
Liesbeth van Kempen werd met haar debuut Gevaarlijk spel genomineerd voor de Hebban-debuutprijs. Zij is mede-oprichter van Moordwijven, een collectief van thrillerauteurs.

Uitvoering
Uitgever: De Fontein
ISBN 9789026146749
Paperback, 304 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/