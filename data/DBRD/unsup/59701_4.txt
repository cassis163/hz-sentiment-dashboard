Jonas neemt deel aan een expeditie naar de top van de Mount Everest. De omstandigheden zijn bikkelhard. Tijdens de verschillende etappes van de beklimming wordt hij geteisterd door zuurstofgebrek en plotselinge weersomstandigheden. Door het vele wachten ontkomt Jonas er niet aan zijn leven te overdenken. Een leven dat alles behalve normaal te noemen is.

Jonas heeft met zijn tweelingbroer Mike geen makkelijke jeugd gehad. Op het Oostenrijkse platteland groeien zij op bij hun drankverslaafde moeder. Na een akelig voorval staat zij haar kinderen af aan Picco (de ‘boss‘); de opa van zijn beste vriend Werner.

Het leven wordt alles behalve normaal. Geld is er in overvloed en de jongens kunnen zich alles veroorloven. Dat opa Picco in duistere zaakjes is verwikkeld zal voor niemand een verrassing zijn. De drie jongens halen allerlei kattenkwaad uit en leven een zorgeloos leven totdat alles wreed wordt verstoord. Jonas komt er achter dat geluk niet iets vanzelfsprekend is. Een enorme hoeveelheid geld zorgt niet vanzelfsprekend voor geluk en beschermt je niet tegen ongeluk. Maar wat dan wel? Wanneer ben je gelukkig?

Dat het niet iets tastbaar is dat gevonden kan worden blijkt uit de enorme wereldreis die Jonas aflegt. Hij vliegt naar onbekende bestemmingen, zwerft op zijn eigen eiland, zit op een bankje op zijn eigen station en beleeft de meest bizarre avonturen. Helaas zonder hetgeen te vinden waar hij naar op zoek is. Zonder enig moment aarzelen geeft Jonas zich zelf dan ook op voor een groepsreis om de Mount Everest te beklimmen; een ultieme uitdaging in het leven.

Eenmaal op de berg laat Jonas zijn leven de revue passeren; zijn jeugd, het geluk dat hij had, maar ook weer kwijtraakte. Zijn reis naar alle uithoeken in de wereld, het vermogen dat hij bezit maar nog steeds niet gelukkig kan zijn. Eenzaam en verlaten ligt hij trillend in zijn tentje te worstelen met een hoogteziekte, maar ook met de raadsels van het leven.

Het bizarre leven dat Jonas geleefd heeft, zorgt voor een welkome afwisseling met zijn avonturen op de Mount Everest. Vooral de avonturen in het basiskamp zijn wat eentonig, maar naarmate Jonas de top beetje bij beetje nadert worden de uitputtende omstandigheden zo prachtig gedetailleerd beschreven dat ik haast zou willen dat ik er bij was. De strijd wie als eerste bij de top is, de gevaren en risico’s maar ook de verliezen die dagelijkse kost zijn zorgt er voor dat de beklimming van de Mount Everest geen gezelligheidsbijeenkomst is maar een keiharde strijd op leven en dood.

Het grotere wonder is een prachtig boek over een man die zichzelf tot het uiterste dwingt om het geluk te vinden. Wanneer ben je tevreden met wat je hebt zonder dat altijd maar altijd beter, harder, sneller en/of mooier moet? Zou hij na het bereiken van de top van de Mount Everest nu tevreden kunnen zijn; letterlijk het hoogst haalbare in het leven..

Kijk voor meer info op www.boekenz.nl