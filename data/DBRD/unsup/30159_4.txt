Als liefhebber van Scandinavische thrillers ben ik voortdurend op zoek naar nieuwe talenten. Dat kan soms erg tegenvallen, maar vaak draait het ook goed uit, zoals met dit boek. De Deense schrijfster Elsebeth Egholm is nog niet zo bekend, maar ik denk dat ze het in zich heeft om dat te worden. Naaste Familie is haar vierde thriller rond de journaliste Dicte Svendsen, maar de eerste die in het Nederlands verschijnt.
Het verhaal van Naaste Familie haakt in op een problematiek die in Denemarken erg gevoelig ligt: de integratie van andere culturen, moslimterrorisme, persvrijheid... (laten we in deze context niet vergeten: de Mohammed-cartoons die destijds in een Deense krant verschenen en voor nogal wat ophef zorgden).
De bomaanslagen in London en Madrid vormen de angstwekkende achtergrond, en in het verhaal zelf ontvangt Denemarken een aantal bommeldingen en krijgt Dicte Svendsen (en alleen zij) een videofilm toegestuurd waarop een executie te zien is, uitgevoerd door enkele gemaskerde maar onmiskenbaar oosters uitziende figuren. Wat is hier aan de hand? Wat betekent die brutale moord, en moet de link werkelijk naar de moslims gelegd worden...? Dicte Svendsen raakt ook persoonlijk betrokken door de turbulente relatie van haar dochter met de Pakistaanse jongen Aziz...
Ik vond dit een bijzonder spannende thriller die zich erg gemakkelijk liet lezen. Egholm maakt gelukkig niet de fout om zich vast te rijden in de problematiek rond integratie, islam, moslims en terrorisme, die dient alleen maar als de (weliswaar goed gedocumenteerde) achtergrond waartegen zich een spannend moord- en onderzoekverhaal afspeelt. De figuur van inspecteur John Wagner die met het onderzoek belast wordt, is raak getekend. Dicte Svendsen is journaliste en komt als dusdanig erg geloofwaardig maar toch ook gewoon menselijk over: ze is goed in haar job, maar ze heeft ook een baas voor wie ze soms moet zwichten ook al voelt ze de dingen anders aan. Een erg goede en zeer geloofwaardige thriller vond ik dit, met een verrassend einde (hoera), en beloftevol voor wat nog komen moet. Score 4 is dik verdiend!