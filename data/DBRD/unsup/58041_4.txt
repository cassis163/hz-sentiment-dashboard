Het sneeuwmeisje van Rene Denfeld is een hartverscheurend verhaal, dat me op veel momenten van een ongewoon soort kippenvel heeft voorzien. Hoop, liefde en fantasie lopen als een rode draad door het verhaal, om het sneeuwmeisje te beschermen.

Met het aanwenden van de rol als sneeuwmeisje zorgt Madison ervoor dat ze de kracht heeft om deze gruwel van een situatie te overleven. Voor haar is het een sprookje, maar voor de lezer is het duidelijk de duistere kant van een verhaal dat zomaar waar zou kunnen zijn.

Het verhaal over het sneeuwmeisje zorgt ervoor dat je constant op het puntje van je stoel zit. Het is een zeer sterk geschreven debuut van Rene Denfeld, waarbij je meegenomen wordt in de rollen van verscheidene personages.

Madison, het sneeuwmeisje en Naomi de kindvinder staan hierbij centraal. Je wisselt in het perspectief van verschillende personages terwijl je het verhaal doorloopt. In het begin is dit even wennen, gezien het feit dat dit door de hoofdstukken heen gebeurt.

Dankzij het sterk staaltje schrijfkunst dat de auteur hier laat zien, kruip je snel in de huid van de personages. Dit zorgt ervoor dat het bijna lijkt alsof je in het verhaal zelf aanwezig bent. Het boek had ik daarom ook zo uitgelezen.

Madison speelt in dit verhaal de hoofdrol. Terwijl je leest, maak je de enorme groei door die zij meemaakt. Naomi, één van de andere hoofdpersonages, is goed in haar werk om ontvoerde of vermiste kinderen te vinden gezien haar verleden. Samen met haar maak je ook een aanzienlijke reis mee, wat invloed heeft op haar heden, verleden maar ook de toekomst. Wat ik jammer vind is dat het hoofdstuk van Naomi, gezien haar verleden en alle mysteries daar nog ontrafeld kunnen worden, voor mij nog niet compleet voelt aan het einde van dit boek. Stiekem hoop ik nog op een soort vervolg op dit boek.

Deze prachtige roman is zeker de moeite waard om te lezen. Rene Denfeld weet goed hoe ze, ondanks alle duistere stukken, een sterk verhaal neer moet zetten.