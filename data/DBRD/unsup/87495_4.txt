Een meisje wordt op jonge leeftijd ontvoerd en ondergaat vreselijke jaren. Op een dag weet ze te ontsnappen en gaat van identiteit naar identiteit. Om maar ongezien te blijven...

Ik won dit boek op een facebook-groep en voordat ik de foto van de prachtige cover zag, had ik nog nooit van Nadine Barroso gehoord. Zonde eigenlijk, want het is écht een heel leuk boek en mag van mij dan ook zeker meer bekendheid krijgen. Leuk detail: Toen ik het boek open sloeg, bleek dat-ie gesigneerd was :-D.

De schrijfstijl was vlot en ik vond het echt heel erg jammer dat het verhaal afgelopen was. Van mij had-ie dikker mogen zijn; het las zo heerlijk weg! Mooie zinnen, kort en lang afgewisseld. Heel realistisch neergezet. Je kruipt in de huid van de hoofdpersoon; er ontstaat sympathie waardoor je haar keuzes begrijpt, ondanks dat ze zeker niet goed zijn. Ook staan er een heleboel gedachtes in die je echt even na laten denken. Niet zo zeer over het boek, maar ook over het dagelijks leven in het algemeen. Doordat het zo realistisch is neergezet, borrelde er bij mij ook regelmatig "wat als" op..

"Bepaalt ons leven de media, of de media ons leven? [...]"

Het thriller aspect was voor mij iets te weinig aanwezig, maar er was wel een constante onderhuidse spanning aanwezig. De spanning en nieuwsgierigheid naar de ontknoping, naar het wie, wat, waar en waarom.. En dat was zeker niet teleurstellend.

"[...] Maar wat ik ook bedenkt, de prachtige natuur en kleurrijke culturen verbleken bij hetgeen dat ik altijd al wilde en probeerde na te streven in mijn gehele vrije leven. De warmte en geborgenheid van een familie."

Door middel van een notitieboek worden flashbacks bekend gemaakt en krijg je meer inzicht in haar afschuwelijke leven. Krantenknipsels maken het luguber en tegelijkertijd reëel en versterken de vragen. Verder zien we tegenwoordige tijd, die vertelt over haar huidige identiteit. Ik ben één keer in de war geraakt waar we nou precies waren, maar gelukkig stonden er datums boven de krantenknipsels en dagboekverslagen, dus even terug spieken zorgde ervoor dat ik weer op de rails kwam. Gevalletje van te snel gelezen denk ik, lag absoluut niet aan het boek.

De rake inleidingen in de nieuwe identiteiten krijgen nog even een aparte vermelding. Wat óntzettend tof gedaan!

Ik heb genoten van dit boek. 4 dikke sterren!