De schrijfster Anya Niewierra, die in haar dagelijkse leven algemeen directeur van de vvv Zuid-Limburg is, debuteerde in 2013 met “vrij uitzicht”. Dit boek kreeg vele nominaties. Dat betekent vaak dat de verwachtingen voor een volgend boek hooggespannen zijn. Amper is het 2017 of haar volgende thriller “Het dossier” is verschenen. Een waardige opvolger. Hoofdpersoon is Josta Bresse-Wolf, die geboren en opgegroeid is in het voormalige Oost-Duitsland. We leren Josta kennen op 46 jarige leeftijd als zij wakker wordt en circa 10 dagen van haar leven mist. Al gauw blijkt dat ze een orgaan mist. De Nederlandse recherche onderzoekt een en ander, maar komt niet veel verder. Nadat er een aanslag op haar leven is gepleegd besluit Josta om het heft in eigen hand te nemen en ze vertrekt naar Oost-Berlijn. Daar maakt ze in opdracht van het DDR-regime kunstvervalsingen. Vlak voor de val van de muur wordt het team waar ze deel van uitmaakt gearresteerd en afgevoerd naar gevangenis Hohenschönhausen. De Stasi is op zoek naar een geheim dossier. Dit dossier is 25 jaar na dato nog steeds reden voor moord. Samen met journalist Tom gaat Josta op onderzoek uit en duiken ze in het verleden van Josta. De hoofdstukken over Josta worden geregeld onderbroken door hoofdstukken in schuingedrukte teksten, waar pas tegen het einde duidelijk is wie hier aan het woord is. De beschrijvingen van Josta’s vervalsingen van onder anderen de beroemde schilder Paul Klee en vele andere schilders van het expressionisme zijn kleurrijk en zorgen ervoor dat je alle schilderijen wilt bekijken. Gelukkig kom je op Wikipedia een heel eind. De afschuwelijke praktijken van de Stasi en het misdadige regime in de DDR komen ruimschoots aan bod en worden zeer integer beschreven. De spanning wordt fraai opgebouwd. De hoofdstukken zijn niet al te lang en vlot geschreven. Het is terecht dat de Godfather van de Nederlandse misdaadliteratuur Tomas Ross lyrisch is over “Het dossier”. Hij noemt het boek “Een parel binnen de Nederlandstalige misdaadliteratuur.” En dat kan ik volmondig beamen. Oh ja, en de omslag van het boek hè, prachtig. De woorden het dossier uitgestanst en aan de binnenkant een prachtige afbeelding van een expressionistisch schilderij.