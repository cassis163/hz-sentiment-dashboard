Een stormachtige avond, een donkere kronkelweg in het beboste gebied van New Hampshire. De spiksplinternieuwe Audi van Nicole Frank, Nicky, vliegt het ravijn in. Ze overleeft het ongeluk en moet op haar reserves de steile helling weer op, op zoek naar redding. Wanneer ze gevonden wordt roept ze in paniek om Vero, kleine Vero. Ze is volledig in paniek, niet te kalmeren. De politie is snel ter plaatse en trekt met groot materieel er op uit om het meisje te zoeken. Maar wanneer forensisch onderzoek aangeeft dat er geen sprake is van een tweede persoon in de auto en de speurhonden ook niks vinden wordt het wel heel moeilijk.

Tijdens een gesprek in het ziekenhuis met Thomas Frank, de echtgenoot, vallen er een aantal zaken op bij brigadiers van de districtspolitie North Country, Wyatt Foster en Kevin Santos. Beiden zijn al lang collega’s en voelen elkaar naadloos aan. Nu zitten ze weer op dezelfde golflengte, er klopt iets niet. Ze krijgen alleen de vinger niet op de juiste plek gelegd en roepen hulp in van Wyatt's partner en privé detective Tessa Leonie. Nicky blijft volhouden en roept om Vero terwijl Thomas vooral opvalt vanwege zijn overbezorgde, haast bezitterig gedrag. Het blijkt al snel dat er veel meer aan de hand is bij dit echtpaar maar echt medewerking verlenen doen ze niet. Het speurdersduo zal zelf aan de bak moeten om de onderste steen boven te krijgen en dat bevreemdt hen behoorlijk. Als jij een kind kwijt bent doe je toch alles om het te vinden?

Lisa Gardner, als je haar boeken nog niet kent dan wordt dat hoog tijd. Na haar serie met D.D. Warren heeft ze nu een nieuwe zijweg ingeslagen met Wyatt Foster en Tessa Leonie. Laatstgenoemde heeft als oud-collega in Boston van D.D. een link naar haar gehouden en D.D. vervult in de laatste twee boeken een minimale, maar belangrijke, rol. In het vorige boek, ‘Zonder angst’, hebben we kennis gemaakt met Wyatt en Tessa en zij nemen de hoofdrollen ook nu voor hun rekening. En dat doen ze met verve! Het zijn ook nu weer levensechte personages die je het verhaal intrekken. Deze keer is het vooral de verwarring die Gardner tot in de finesse uitwerkt. Wat een boek zeg, en wat een chaos! Niet is wat het lijkt te zijn, dat gaat voor dit verhaal zeker op. De paniek om Vero bij Nicky is zo oprecht en zo intens dat het je niet loslaat. Wat is er toch met dat meisje? Waarom wordt ze niet gevonden bij het wrak? Waarom zijn er geen sporen? Het onderzoek levert alleen maar vragen op in plaats van antwoorden, de frustratie bij de onderzoekers is voelbaar. En wat zijn Nicky en Thomas voor mensen? Ze gaan zo apart met de situatie om dat zowel medelijden als antipathie wordt opgeroepen.

Het duurt zeker meer dan de helft van het verhaal eer je je vermoedens hebt, althans aannemelijke dan toch. En dan ga je, gevoelsmatig, de langste plotwending ooit aan. De laatste 200!!! pagina’s zijn een aaneenschakeling van emoties, verdenkingen, angst en geheimen. En het tempo ligt hoog, de spanning bouwt zich steeds hoger op. Wat heeft een verdwijningszaak in Boston van 30 jaar geleden te maken met het onderzoek nu? Het wordt alleen maar meer complex en je wordt als lezer écht uitgedaagd mee te denken. Toch viel dat niet mee want de verwarring bij Nicky is zo bepalend voor alles, niet alleen de betrokkenen hebben er last van, jij als lezer ook. Je loopt met Nicky hand in hand mee in haar verwarde gedachtewereld en dat is met vlagen behoorlijk pittig. Een ontzettend knap neergezet geheel, dit is puur leesgenot! Maar dat is met alle boeken tot nu toe die van Gardners hand komen. Echte aanraders!

5 stevige maar conform het verhaal verwarrende sterren ;-)