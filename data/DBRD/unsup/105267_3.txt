Een wielerroman. Dat is de ondertitel van De Afrekening, het nieuwste boek van Mart Smeets. Om alle wielerliefhebbers maar meteen uit de droom te helpen: het is zeker geen wielerroman, maar het levensverhaal van de journalist Stijn Miller (lees: Mart Smeets) met als decor de Tour de France.

Het eerste gedeelte van het boek behandelt de escapades van Stijn Miller bij de diverse starts van de Tour de France die in Nederland plaats vonden. Van Amsterdam in 1954, via Scheveningen in 1973, Leiden in 1978 en Den Bosch in 2006 naar Rotterdam 2010. In het tweede gedeelte van de Afrekening wordt Stijn in Rotterdam geconfronteerd met aantijgingen in een brief op het weblog Geestijl. Stijn zou vermeend doping gebruik door meervoudig tourwinnaar nooit aan de kaak hebben gesteld en zou daarvoor moeten boeten, aldus de opstellers van de brief. Om Stijn bij te staan krijgt hij een personal assistent toegewezen, de jonge Kaat Hermans. Via deze jongedame wordt Stijn ruw met zijn neus op de feiten van 32 jaar terug gedrukt.

Deze roman van Smeets kan niet echt boeien en is gebaseerd op een wel heel mager gegeven van 32 jaar eerder. De schriftelijke bedreiging van Stijn op de GeenStijl website, waar je in eerste instantie denkt dat het allemaal om draait, komt later helemaal niet meer aan de orde. Nee, laat Mart zich in het vervolg maar weer lekker bij zijn boekjes met verzamelde columns houden. Dat gaat hem stukken beter af.