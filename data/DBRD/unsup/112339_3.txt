Deze debuutthriller van Karen Hamilton speelt zich af in de omgeving waarin zij jarenlang heeft gewerkt, maar is zeker geen autobiografie, ondanks het feit dat het boek in de “ik”-vorm is geschreven.
De ik-figuur is Elizabeth, die zich nu Juliette noemt. Zij is behoorlijk beschadigd door twee dingen uit haar jeugd: de verdrinking van haar broertje, voor wie zij verantwoordelijk was, en haar middelbare schooltijd, waarin ze buitengesloten was van de groep populairste meisjes rondom Bella.
Zij heeft -niet geheel toevallig- tijdens een schoolfeest haar eerste seksuele ervaring met Bella’s broer, de piloot Nathan, wat tot gevolg heeft dat zij wordt gepest als “hoer”. Nathan noch Bella is op de hoogte van het feit dat Juliette hen beiden kent.
Er ontstaat een innige relatie tussen Juliette en Nathan, die er zelfs toe leidt dat zij enige tijd samenwonen, totdat Nathan het uitmaakt.
Hierdoor ontstaat bij Juliette een obsessie om Nathan terug te winnen. Zij volgt een opleiding tot stewardess bij de maatschappij waar Nathan werkt en installeert spyware op zijn telefoon, waardoor zij hem overal en altijd kan volgen. Verder dringt ze bij zijn afwezigheid in zijn flat binnen, net als bij een vriendin, waarvan ze de sleutels heeft weten te bemachtigen.
Zij ontwikkelt een geraffineerde methode om Bella en Nathan hard te raken en weet zelfs te regelen dat Nathan met haar in het huwelijk treedt; een huwelijk waaruit hij onmiddellijk probeert te ontsnappen.
Zij wordt steeds wraakzuchtiger en kwaadaardiger en laat geen middel onbeproefd om de kring rondom Bella en Nathan binnen te dringen.
De schrijfster weet de spanning continu vast te houden, wat maakt dat je als lezer constant zit te wachten op de eerste dode. Dat blijkt lang wachten te zijn met een geheel onverwachte afloop!
Dit boek is een aanrader.