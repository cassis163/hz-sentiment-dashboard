Mijn eerste ontmoeting met een boek van Donna Tartt. Nadat mij dit boek eens werd aangeraden ben ik het maar gaan lezen, met geen flauw idee waar het boek over zou gaan maar puur afgaande op de smaak van de aanrader van dit boek! En ik moet zeggen dat ik enorm heb genoten!

Je kijkt mee door de ogen van Richard Papen, die terugkijkt op gebeurtenissen uit zijn studententijd die nogal ''heftig'' zijn! Richard voert je mee naar een campus bij "Hampden College" waar hij toendertijd studeerde en vertelt je over zijn 'Verborgen geschiedenis' die hij deelde met vier medestudenten en hun leraar Grieks! Enerzijds kan de lezer zich identificeren met de hoofdpersonen (de studenten) doordat er situaties worden beschreven die typerend zijn voor het studenten leven, anderzijds wordt al snel duidelijk dat dit geen 'gewone' studenten zijn, maar studenten die zich in de loop van het verhaal in dramatische situaties bevinden en zich hier samen uit moeten zien te redden! Al gaat dit 'samen' hen niet altijd even gemakkelijk af wat op zijn beurt voor nog grotere problemen gaat zorgen.

Ik heb me enorm vermaakt met dit boek, al zat er volgens mij wel een stuk bij waar de verveling bij mij toesloeg, namelijk na de dood van Bunny komt er een stuk over het rouwproces van familie van Bunny wat volgens mij veel korter had kunnen worden beschreven. Gelukkig weet de schrijfster de interesse van de lezer na een tijdje wel weer te wekken zodat het stuk na Bunny's dood al snel vergeten is en je weer goed in het verhaal zit! Bij elkaar genomen een prachtig boek, zeker een 8.5 waard!