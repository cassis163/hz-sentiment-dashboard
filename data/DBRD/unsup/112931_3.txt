Het nieuwste boek van Thomas Verbogt - Hoe alles moest beginnen- heeft een mooie, dromerige omslag, passend bij de inhoud.
Het vertelt het verhaal van een man, Thomas, die terugkijkt op zijn leven of eigenlijk op zijn vriendschap met zijn buurmeisje Licia. Samen verblijven ze in een soort cocon, waarbij de buitenwereld op afstand blijft.
Beiden hebben al vroeg in hun jeugd een trauma meegemaakt. Thomas is ernstig ziek geweest en moest opnieuw leren lopen en Licia heeft op jeugdige leeftijd haar moeder verloren.
Op tienerleeftijd vertrekt Licia met haar vader naar Italië , Thomas blijft verloren achter.
In hun verder leven ontmoeten ze elkaar nog enkele keren in verschillende levensfasen.
Zijn verknochtheid aan Licia blijft voor Thomas zijn hele leven van groot belang. Daar gaat het boek eigenlijk over. Over de rest van zijn leven vernemen we weinig.
Het wordt minder duidelijk wat deze vriendschap voor Licia heeft betekend.

Zijn jeugdtrauma heeft Thomas het gevoel gegeven zijn ouders te hebben teleurgesteld. Tijdens zijn ziekte moesten zijn ouders op afstand blijven; ook toen leefde hij in een cocon.

Het geheel wordt op poëtische en filosofische wijze verteld. Dit vergt een aandachtig lezen, waarbij het niet steeds overtuigd. Het taalgebruik kan ook te mooi zijn.
Toch valt er veel te genieten in deze kleine, maar fijne roman.