Gwens vader is een zielenverzamelaar. Hij heeft thuis in de Tijdzaal kasten met zandlopers met het levenszand van stervelingen erin. Als iemands zandloper op is, overlijdt de persoon. Als Gwen in deze zaal rondloopt, ziet ze een blauwe flits door haar blikveld schieten. Doordat ze schrikt stoot Gwen per ongeluk tegen een kast aan en vallen er een aantal zandlopers kapot. Haar vader is woedend. Deze zielen zijn nu onsterfelijk geworden en dwalen vrij rond. Zij dienen gevangen te worden, wat voor de mensen van wie de ziel is inhoudt dat ze zullen overlijden. Gwen neemt haar verantwoordelijkheid en neemt de taak van haar vader over om de vrije, onsterfelijke zielen te vangen. Ze krijgt een lijst met de dertien namen van de personen van wie de zandlopers kapot zijn en wier zielen zij dient te vangen. Tot haar schrik staat er een bekende naam op: die van haar klasgenoot Max Verburg.

Conclusie

Dit is een verhaal met een zeer origineel gegeven: mensen hebben levenszand dat in zandlopers zit. De ene is voller dan de andere. Zodra al het zand op de bodem ligt, is de tijd letterlijk op en sterft die persoon. Gwens vader zoekt deze zielen op en helpt hen verder. De woorden Tijdzaal, Zielverzamelaar, zandlopers met levenszand hadden direct mijn aandacht.

Het verhaal zelf is vlot geschreven. Het heeft van het begin af aan iets mysterieus. Het verhaal wordt verteld vanuit oogpunt van meerdere personages waardoor je een duidelijk beeld krijgt van hoe het geheel in elkaar steekt, je leert de personages op deze manier goed kennen. Gwen is echter het echte hoofdpersonage. Op het moment dat Gwen in contact komt met onsterfelijke geesten, verhardt de toon van het verhaal en is het razend spannend. Je leeft helemaal mee met Gwen en je hoopt dat ze zich uit de gevaren zal weten te redden. Het is een emotioneel moment als Gwen de eerste persoon vindt waarvan de zandloper kapot is gevallen. Je maakt kennis met de manier waarop Gwen deze persoon en zijn ziel helpt. Het valt haar aanzienlijk zwaarder dan verwacht, om zeer begrijpelijke redenen. Het beschrijft goed hoe moeilijk de taak voor Gwen is. Zij is niet opgeleid voor dit werk, zoals haar vader. Het zit haar ook niet mee door bepaalde gebeurtenissen, waardoor je benieuwd bent hoe het verhaal zich verder zal ontwikkelen.

Maar ook vanuit het oogpunt van Max is het spannend. Hij voelt dat er iets mis is met hem. Er hangt een unheimisch gevoel om hem heen dat hij niet kan plaatsen. Zijn klasgenote Gwen gedraagt zich anders dan normaal en Max kan het niet laten om op onderzoek uit te gaan of bepaalde zaken met elkaar in verband staan.

Het boek “Zielverzamelaar 1 – Het merkteken van de dood” is een heerlijk spannende, romantische paranormale YA met geheimzinnige gebeurtenissen en een originele kijk op het dodenrijk. Ik geef het boek graag 3,5 sterren.