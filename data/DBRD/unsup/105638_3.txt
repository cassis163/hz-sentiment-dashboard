Wat kun je het beste doen bij een tsunami, welke spullen moeten er in een survivalkit en hoe overleef je een sneeuwstorm? Het antwoord op deze vragen en nog veel meer vind je in het nieuwe boek van Jesse Goossens en Linde Faas: Spuitende Slagaders en Overstromende Oceanen.

"Wat je zelf kunt doen bij kleine en grote rampen", zo luidt de ondertitel. In het eerste deel van het boek worden rampen in en om het huis beschreven. Zo weet je na het lezen bijvoorbeeld wat je moet doen bij verstikking, een botbreuk en hoe je iemand kunt reanimeren. Zeer praktische en leerzame tips passeren de revue.

Het tweede deel is minder geloofwaardig. Dit deel beschrijft grote rampen, die voor de voor de meeste kinderen een ver-van-hun-bed-show zullen zijn. Zo lees je bijvoorbeeld over kernrampen, tornado's en vulkaanuitbarstingen. De prachtige illustraties maken echter veel goed. Deze zijn vaak kleurrijk en grappig waardoor het boek toch luchtig blijft.

Al met al een interessant boek voor kinderen die graag op alles voorbereid zijn en houden van leuke weetjes. Met de aanschaf van dit boek steun je overigens ook het goede doel: Een deel van de opbrengst wordt geschonken aan het Rode Kruis.