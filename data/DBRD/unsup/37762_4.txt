Dan Brown is er weer in geslaagd om een maatschappelijk relevant thema te verpakken in een toegankelijk verhaal. Ditmaal betreft het wetenschap versus religie. Ook het aandeel kunst, cultuur en leuke feiten is goed vertegenwoordigd. Oorsprong heeft echter niet het escaperoomgehalte van eerdere Robert Langdon thrillers. Ogenschijnlijk onkraakbare codes en puzzels maken plaats voor diverse standpunten en ethische vraagstukken binnen het thema. Dit levert minder spanning en de voor Brown kenmerkende cliffhangers op. De ontknoping is niet baanbrekend, maar geeft wel stof tot nadenken. Bovendien blijkt Langdon niet het personage te zijn met de meest creatieve oplossingen. Althans, dat hangt af van of je Winston als personage beschouwt; en is dat niet een vraagstuk in lijn met de thematiek van dit boek?