Vlug, dat is het woord dat bij me opkomt na het lezen van het boek Livestream. Niet alleen omdat het tijdsbestek dat in het boek gebruikt wordt nog geen 24 uur is, ook omdat je erin meegezogen wordt en maar door blijft lezen waardoor je het boek vlug uit hebt.

Je leest het boek door de ogen van Rick, een zeventienjarige jongen die er weinig voor voelt om tijdens de kerstvakantie bij zijn ouders en zusje thuis te zitten en te helpen in het restaurant. Hij bedenkt het plan om naar New York te gaan en omdat daar nog een neef van zijn moeder woont én omdat zijn ouders blij zijn dat Rick eindelijk initiatief neemt, regelt zijn moeder dat zijn plan werkelijkheid wordt.
Het is fijn dat dit intro niet langer gemaakt wordt dan nodig is. Al vrij snel gaat het verhaal verder met de aankomst van Rick in New York en zijn ontmoeting met Kris in de metro. Rick is onder de indruk van dit mysterieuze meisje en krijgt van haar een visitekaartje met haar adres erop gekrabbeld. En dat lijkt het begin van het einde te zijn…
Net zoals de achterflap verder maar een paar steekwoorden loslaat over dit avontuur, ga ik in deze recensie ook niet teveel weggeven. Dat zou een killer zijn voor dit boek. Wat ik wel kan vertellen is dat Rick Kris diezelfde avond nog opzoekt en wordt meegezogen in een bizar avontuur waarin Kris verdwijnt en Rick van een jongen zonder plannen lijkt te veranderen in een zelfverzekerde, onverschrokken jongeman. Hij gaat alleen op pad en komt allerlei figuren tegen in de stad. Op het moment dat hij een steeg in loopt denk je al lezend ‘doe het niet!’ en wanneer hij iemand in vertrouwen neemt en zijn verhaal verteld sla je bijna je handen voor je gezicht. Als dat maar goed gaat. Rick krijgt namelijk het gevoel dat er iets niet klopt en dit wordt goed doorgegeven aan de lezer. Hierdoor word je al lezend ook steeds argwanender naar de personages toe. Al moet ik zeggen dat er verrassende wendingen in het boek zitten en personages niet altijd zijn zoals je in de eerste instantie dacht.
De explosie (dit mag ik noemen! Er staat namelijk op de achterkant dat deze erin voorkomt) vond ik een stukje uit het boek wat weinig heeft toegevoegd. Het voelt als een rommelig onderdeel, het is onduidelijk hoe dat precies zit en het komt wat ongeloofwaardig over. Verder is de nadeel van de snelheid dat ik soms wat diepgang heb gemist. Er zitten leuke personages in het boek waar ik meer van had willen weten. Aan de andere kant is het misschien wel goed dat Kris niet alle mysterie verliest.
Waar sommige schrijvers zich verliezen in eindeloze details kreeg ik bij dit boek het gevoel dat het to the point was. Wat je leest is ook nodig om te weten voor het verhaal, geen poespas eromheen. Dit helpt zeker om het boek tot een pageturner te maken en zorgt ervoor dat het verhaal zijn snelheid niet verliest.
Een boek wat lekker weg leest en uit is voor je er erg in hebt.