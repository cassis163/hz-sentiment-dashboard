Een boek met een intrigerende cover: het oog van de zombie kijkt je indringend aan. De titel (Mr. Zombie) vind ik minder uitnodigend: ik hou niet van Zombie-films. Wat dat betreft is de oorspronkelijke titel ('Warm bodies') sterker. Het begin van het boek is wat bevreemdend (waar gaat het over?), maar op een gegeven moment krijgt het je te pakken. Je wordt meegenomen in een avontuur, waarvan je de afloop wilt weten. Ik vond het interessant om te leren over zombies, over wat ze wel en niet kunnen en over de verschillende fasen van dood-zijn. Het boek gaat over vriendschap en liefde, maar ook over dood, gruwelijke moorden, angst en verderf. Het is een aanklacht tegen het verval in de moderne tijd. En het is een boek over idealisme en hoop, over de wens om helemaal opnieuw te beginnen en het dan goed te doen. Mr. Zombie deed mij denken aan 'De Oversteek' van Justin Cronin. Isaac Marion heeft een wat onderkoelde manier van schrijven (wellicht juist passend bij zombies), waardoor de spanning niet helemaal uit de verf komt. Een welkome afwisseling op de echte 'Wie heeft het gedaan?' thrillers!