Alessandro Perissinotto (1964) is gepassioneerd skiër en alpinist en vooral een fanatiek voetballer. Hij doceert Theorie van de Vertelkunst aan de Universiteit van Turijn.
Luca Barberis, een briljant en succesvol informaticus, vermoordt in Milaan de man die hem heeft geruïneerd. Op een oude motorfiets vlucht hij naar Jacques Brels plat pays aan de Noordzee, waar hij Marieke ontmoet. Maar hij wordt achtervolgd door twee ogenschijnlijk keurige heren en in Milaan blijven doden vallen. Hij duikt onder in Amsterdam en begrijpt ten slotte wie hem verraden heeft en wat hem te doen staat.'Wilt u weten hoe ik hem vermoord heb? ... Ik bedoel hoe ik ertoe gekomen ben om hem te vermoorden.' Zo begint de eerste e-mail van Luca Barberis aan zijn rechter, de onderzoeksrechter die de moord onderzoekt die hij gepleegd heeft. Het slachtoffer is de man die hem in de armoede heeft gestort. Barberis is na de moord op de vlucht geslagen, en beweert zich ergens in het buitenland te bevinden. Dat gelooft ook de onderzoeksrechter, maar ze begint te twijfelen wanneer er nog slachtoffers vallen in Milaan. Is Barberis dan toch niet het land uitgevlucht en zit hij zelf achter de nieuwe moorden? In een reeks e-mails tussen Barberis en de onderzoeksrechter ontrafelen beiden samen de reeks misdaden. Intussen gaat Barberis verder op de vlucht. Uiteindelijk komt hij terecht in het platte land aan de Noordzee, de plat pays uit het liedje van Jacques Brel.
Perissinotto, we zeiden het al eerder over Het lied van Colombano, een historische thriller die zich afspeelt in de Italiaanse Alpen, blinkt uit in originaliteit. Dit keer schreef hij een brievenroman, zij het een van de moderne soort. Het boek is opgebouwd uit veertig e-mails, waarin Barberis niet alleen degene tracht te ontmaskeren die hém geruïneerd, en ánderen vermoord heeft, hij vertelt ook honderduit tegen de rechter over zijn belevenissen tijdens zijn vlucht doorheen Europa. Het levert een boeiend relaas op van onverwachte ontmoetingen en gebeurtenissen. Daarnaast is Aan mijn rechter ook nog een financiële thriller: de plot situeert zich in de wereld van het virtuele geld, de wereld van de nullen en de eentjes. Perissinotto vermengt een brievenroman, een roadmovie en een financiële thriller tot een uitmuntend geheel.