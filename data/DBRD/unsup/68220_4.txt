Het zal voor literair Nederland misschien even schrikken zijn geweest: Slaap Zacht Johnny Idaho, van Auke Hulst is een boek dat zich afspeelt in de niet zo verre toekomst. Een wereld waarin privacy niet meer bestaat, mensen continu gemonitord worden, waar banken en bedrijven hun eigen luxe compound hebben gesticht in de Stille Oceaan, de Archipel. En waar de rest van de wereld nog nasmeult van de rampen die haar hebben getroffen.

In die wereld raken de levens van drie mensen verwerven. Dat van Johnny Idaho, die illegaal naar de Archipel reist om een missie te voltooien, de steenrijke Willem Gerson die wordt getroffen door een onbekende ziekte en Hatsu Amada, die wanhopig probeert te ontdekken wie ze is. Alledrie worden ze geconfronteerd met wraak en sterfelijkheid.

Slaap zacht Johnny Idaho is een bedachtzaam geschreven en zorgvuldig geconstrueerd boek. Een feestje om te zien hoe de verschillende verhaallijnen langzaam naar elkaar toebewegen. Om te ontdekken wat er nu eigenlijk met Johnny is gebeurd en waarom Moby Dick zo enorm belangrijk voor hem is.

Puur literair is het prachtig. Als toekomstroman een beetje voor de hand liggend. Liefhebbers van sf en dystopische fantasy zullen niet verbaasd zijn over de wereld die Hulst schetst. Sterker nog, het is zo voor de hand liggend dat je maar een paar stappen hoeft te zetten om het je voor te stellen. Of dat erg is, is maar de vraag. Immers: het zal niet het doel zijn geweest om een zo origineel mogelijke wereld neer te zetten. Wel een realistische.
Het is fijn om te zien dat in Nederland zulke mooie sf wordt geschreven. Terechte winnaar van de Harland Award van 2016.