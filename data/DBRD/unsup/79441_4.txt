Oude landhuizen herbergen eeuwenlange geschiedenissen en geheimen. Eve Chase maakt hier in haar nieuwste roman Het huis op de heuvel gretig gebruik van en vertelt de mysterieuze en meeslepende familiegeschiedenis van de familie Alton aan de hand van hun zomerhuis Pencraw Hall.

Lorna Smith en haar verloofde zijn op zoek naar een perfecte trouwlocatie. Landhuis Pencraw Hall lijkt een geschikte plek, maar hoe meer Lorna zich in het landgoed verdiept, hoe meer vragen er oprijzen. Wat heeft zich tientallen jaren daarvoor in het landhuis afgespeeld en wat heeft Lorna’s eigen verleden daarmee te maken?

Verleden
Het huis op de heuvel vertelt dus over de familie Alton die eind jaren ’60 de vakanties doorbrengt in Pencraw Hall en tegelijkertijd over Lorna Smith, die in de zoektocht naar een trouwlocatie steeds meer over het verleden van Pencraw en de familie Alton te weten komt. Bovendien blijkt zij nauwer verbonden met het huis dan ze in eerste instantie dacht. De wisselingen tussen heden en verleden zitten ingenieus in elkaar en laten de lezer na elk hoofdstuk met nieuwe vragen achter, waardoor het lastig is om niet te blijven doorlezen. Het is geen literair hoogstandje, maar binnen het historische drama-genre zeker een leuk boek.

Spannend
Het mysterie rondom het verhaal van de familie Alton en de betrokkenheid van Lorna in die geschiedenis weet Chase perfect te vatten in haar verhaal. Soms probeert de auteur het daarbovenop nog eens expliciet spannend te maken, met een verbale cliffhanger als: ‘Ze weet waar hij op doelt, en daar wil ze het niet over hebben.’ Dat is jammer, op zulke momenten had het Chase het verhaal meer recht gedaan als ze de sfeer voor zichzelf had laten spreken, met alle ruimte voor de fantasie van de lezer.

Hier en daar is het verhaal dus een beetje te clichématig, maar voor de liefhebber van mysterie- en familiedrama’s is Het huis op de heuvel zeker een aanrader.

[Deze recensie verscheen eerder (2016) op CLEEFT]