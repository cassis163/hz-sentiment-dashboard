Erg mooi deze korte, eigentijdse roman. Duidelijk wordt meteen dat Mattias sinds kort niet meer leeft. Via de verhalen van acht personen kom je erachter wie Mattias was en wat er met hem is gebeurd. De relatie van deze personen met Mattias is niet altijd meteen duidelijk en soms dus heel verrassend. Bij andere verhalen is het wel meteen helder: zijn vriendin Amber, beste vriend Quentin, moeder Kristianne, zijn grootouders Riet en Hendrik. Bijzonder vond ik het verhaal van de blinde Chris.

Ik vind dat Zantingh prachtig schrijft, kort, krachtig met veel gevoel. Zo beschrijft hij hoe Amber het gevoel heeft dat haar verdriet van haar werd afgepakt. ‘Het werd gestript en doorverkocht als hashtags en pageviews, ……., boven het vuur gehouden en omgesmolten tot selectieve verontwaardiging, schofterige wetsvoorstellen en zetels in peilingen’.

Aangrijpend boek, ook erg geschikt voor de leeslijst van het voortgezet onderwijs.