Headlines, dat Eric Agten in 12 dagen schreef, verscheen in 2004 in de winkels. Agten is geboren in Heusden-Zolder in het jaar 1962. Hij is dus een rasechte Limburger, werkte zelf vele jaren op verschillende afdelingen van Concentra en kent dus alle hoekjes en kantjes van het bedrijf. De kennis die hij heeft over Limburg en de werking binnen Concentra heeft hij mooi verwerkt in zijn verhaal.
Het verhaal begint in medias res. Pierre Lodewijks wordt op heterdaad betrapt met de handen nog om de keel van de zojuist vermoorde Michel Van Camp, een journalist die bij de krant Het Belang van Limburg werkt. De man van zesenveertig jaar die in zijn hele leven zelfs nog nooit een parkeerboete heeft gekregen, belandt in de gevangenis. Je weet dus vanaf het begin hoe het afloopt, maar niet hoe alles is gebeurd. Spanning verzekerd. Voor dit verhaal vind ik deze stijlfiguur een geschikte keuze, want doordat je vanaf het begin veel vragen hebt, ga je nieuwsgieriger lezen. Ook wisselt het verhaal vaak van vertelperspectief, zodat we de gedachten van de verschillende personages beter kunnen volgen en ook meer te weten komen.
Agten, die lange tijd bij de krant werkte, kent alle kneepjes van het vak. In zijn boek leert hij de lezer graag wat perstermen en de historie van de krant bij. Zo verklaart hij perstermen als Coldselprocédé en legt gedetailleerd de hele werking van de drukpers en de redactie uit. Dit vind ik nuttig, maar als trouwe Limburger kon Agten het natuurlijk ook niet laten liggen om Limburg af en toe wat te verheerlijken. Dit heeft echter weinig met het verhaal te maken en was soms zelfs storend in het verhaal. Dat het verhaal zich zo dichtbij, in Limburg afspeelt, maakt het langs de andere kant wel realistischer en makkelijker om je in te leven in het verhaal.
Dat dit Agtens enige boek is en hij het in een vlot tempo van 12 dagen heeft geschreven, impliceert dat hij al een tijdje op het idee van dit verhaal aan het kauwen was. Hij had geen ervaring met boeken schrijven, maar heeft wel een mooie en vlotte stijl. Waarschijnlijk komt dit door de sportverslagen die hij schreef en zijn grote interesse voor journalistiek.
Het lijkt overigens wel alsof Agten veel research heeft gedaan, aangezien hij veel citaten gebruikt zoals Eifersucht ist eine Leidenschaft die mit Eifer sucht was Leiden schafft. en vele andere. Hierdoor oogt het boek professioneler en kun je wat langer nadenken over de betekenis ervan.
De titel van het boek is niet bepaald ver gezocht maar vat de koe wel bij de hoorns. Het draait inderdaad allemaal om de headlines of de hoofdpunten van de krant. Dat het een Engelse titel is lijkt wat raar, maar de term headlines is gemeengoed in de perswereld. Ook goed is dat de auteur aan het begin van elk hoofdstuk de headlines van die dag heeft geplaatst. Zo wordt kort en duidelijk weergegeven wat er die dag gebeurd is en kun je dus ook goed volgen hoe de moordzaak verloopt.
Eric Agten heeft lang gekauwd op dit verhaal en er iets moois van gemaakt. Het is spijtig dat deze man niet meer boeken op zijn naam heeft staan. Dit is in ieder geval een sterk, verrassend en realistisch geschreven verhaal.