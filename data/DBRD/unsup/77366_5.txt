De onderkant van sneeuw is het debuut van Ilse Ruijters en deze thriller smaakt naar meer! Irene Visser is een jonge vrouw die door een onoplettend moment een klein meisje aanrijdt met de dood als gevolg. Deze gebeurtenis zal de wereld van Irene compleet op de kop zetten. Verteerd door schuld zoekt ze een manier om met deze afschuwelijke gebeurtenis om te gaan.
Irene had haar leven goed op orde voor het ongeluk, een prima huwelijk en twee leuke kleine kinderen. Zowel Irene als Marco heeft een goede baan, het leven lacht hun toe. Maar deze wereld draait 360 graden om en Irene raakt de grip op de wereld en vooral op zichzelf kwijt. Ze wordt bedreigd en ze weet niet uit welke hoek de bedreiging komt. Iemand wil haar laten boeten voor de dood van kleine Maja en deze persoon heeft het gemunt op het dochtertje van Irene. Hoewel versuft door de pillen start ze een zoektocht om uit deze afschuwelijke droom te ontwaken. Haar familie lijkt haar niet meer te herkennen en ze staat volkomen alleen in haar strijd.
Wat zo ontzettend knap is in deze thriller is het beschrijven van de gevoelens van Irene, wat gaat er in haar hoofd om, haar gedachten zijn irreÃ«el maar zo goed te begrijpen na wat ze heeft meegemaakt. Haar omgeving kent haar niet meer terug en ze wordt meegezogen in een wereld die op een nachtmerrie gaat lijken. De spanning wordt langzaam opgevoerd en Ilse Ruijters neemt je mee in de wereld van beklemming en wanhoop. Dit boek kun je niet loslaten en de gebeurtenissen blijven door je hoofd malen. Hoe zou jij reageren als je dit zou overkomen?
De onderkant van sneeuw is wat je noemt een echte psychologische thriller, elke minuut heb ik genoten. Mooie zinnen, verteld vanuit het perspectief van Irene, een debuut wat een krachtige indruk achterlaat. Het eind is zo verrassend, ik bleef totaal overdonderend achter. Dit slot zindert nog wel even na! Nederland heeft er weer een uitstekende thrillerauteur bij!