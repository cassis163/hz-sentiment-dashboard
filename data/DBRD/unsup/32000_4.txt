De derde in de reeks Fredrika Bergman & Alex Recht. De Zweedse schrijfster Kristina Ohlsson heeft daarmee een goede serie gecreÃ«erd en ze wordt beter. Ze komt volledig geloofwaardig over.
De plot is volledig in orde, meer zelfs, die is echt heel goed. Ze laat de lezer maar ook het onderzoeksteam lang in het ongewisse en tovert verrassende plotwendingen uit haar hoed. En het was niet simpel, er zijn verschillende verhaallijnen die op bepaalde vlakken in elkaar grijpen maar dan toch los lijken te staan. Maar Ohlsson bewaart het overzicht en de lezer met haar. Je kan dus wel beter bij de les blijven en niet te lang wachten met verder lezen. Dit laatste is echter absoluut geen probleem. De auteur slaagt er in om de lezer gefocust te houden.
Haar personages blijven boeien. Het team had in de vorige boeken problemen met zichzelf maar vooral ook met elkaar als team. Als team hebben ze in dit boek volledig hun draai gevonden, ze werken samen als een goed geoliede machine en zijn heel erg bezorgd voor elkaar. Mooi. Persoonlijk zijn ze ook in rustiger vaarwater terecht gekomen alhoewel Fredrika en haar partner Spencer het een en ander voor de kiezen krijgen. Dat is altijd het mooie aan een reeks en vooral dan een reeks met een team. Het geeft een verhaal net dat tikkeltje meer. De karakters worden over verschillende boeken neergezet en dat heeft meteen het voordeel dat je verder kan gaan met je personages. Interessant voor diegenen die de boeken op volgorde lezen. Maar het hoeft geen probleem te zijn voor occasionele lezers, de personages komen ook voor hen levensecht over voor zover ik dat kan beoordelen natuurlijk.
Kristina Ohlsson heeft reeds verschillende thrillers uitgebracht waarvan vijf in Nederlandse vertaling. En daar kunnen we alleen maar blij mee zijn. Met haar karaktervolle en boeiende thrillers is ze een hele aanwinst in de thriller wereld. Een dikke aanrader.