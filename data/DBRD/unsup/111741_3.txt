Let op, deze recensie bevat spoilers!

De Fixer van Jennifer Lynn Barnes stond al een tijdje op mijn lijstje - vooral omdat het een out-of-the-box YA was. Het was een soort politieke thriller, en die zie je (persoonlijk) niet vaak binnen dit genre. Het verhaal draait om Tess Kendrick, een meisje dat uit haar doodnormale bestaan in Montana wordt gehaald en in een politiek klimaat wordt geplaatst, waarin ze moet zien te overleven. Tijdens haar verblijf in Washington komt Tess er via haar vriendin Vivvie achter dat rechter Marquette, de grootvader van Henry en de opperrechter van de Verenigde Staten, is vermoord, mede door haar vader.

Na deze onthulling ontstaat er een soort klopjacht op de mede-moordenaars en medeplichtigen, die wordt geleid door Tess en haar zus, Ivy. Dit is dus niet bepaald het verhaal wat je verwacht bij de achterflap: dat gaat over een meisje dat problemen oplost. Nu zul je denken, dat is Tess, toch? Nee, dat was eigenlijk Ivy.

Dit was duidelijk een van mijn grootste teleurstellingen. Hoewel ik het verhaal eerst totaal niet begreep, vond ik het daarna ontzettend spannend en ging ik er helemaal in op, al was het hier en daar een beetje onrealistisch. Ik bedoel, tieners die een samenzwering gaan onthullen? No way. Maar ja, het is fictie, dus ik vond het uiteindelijk wel spannend en probeerde die onrealistische wending te negeren. Maar... terug naar de teleurstelling: de achterflap deed het lijken alsof Tess de grote 'Fixer' was. Maar dat was helemaal niet zo. Het was eigenlijk Ivy die alles fixte en oploste, en Tess deed soms gunsten voor anderen, waardoor ze ook weer gunsten terugkreeg. Maar was dat hetzelfde als fixen en problemen laten verdwijnen? Misschien een klein beetje, maar niet helemaal hetzelfde als wat Ivy deed.

Hoewel ik vind dat Tess ook een grote rol speelt in dit verhaal, is het duidelijk dat Ivy degene is die alles opgelost krijgt. En daardoor vind ik het ook raar, dat er wordt gedaan alsof tess een superheld is die alles oplost. Ik moet toegeven - dat laatste stuk met William Keyes is geniaal, máár... Ivy lost een hoop op voor haar zus: ze komt erachter dat het Kostas is, ze wist meteen dat het iemand van de geheime dienst was, et cetera. Ivy was haar gewoon een stap voor, en daardoor voelt de rest van het boek en de spannende zoektocht van Tess een beetje nutteloos aan het einde. Maar... hoewel je je als lezer je wat dingen afvraagt over communicatie, is het niet enorm belangrijk. Het verhaal was nog steeds spannend, en ik kijk er misschien ook wat te diep in, als kritische lezer.

Toch moet ik zeggen dat ik dit boek wel leuk vond om te lezen. Het begin is erg langzaam, omdat het vooral draait om de verandering van klimaat voor Tess en het begin van alle connecties. Het begint pas echt spannend te worden wanneer ze op zoek gaan naar de medeplichtigen, en wanneer Tess ontvoerd wordt. Ook de uiteindelijke boef van het verhaal, vond ik een beetje tegenvallen maar de cliffhanger maakt het dan weer een beetje goed: er is misschien nog iemand die medeplichtig is. Komt er dan een deel 2? Ik weet het niet.

Ik lig echt in een tweestrijd in dit boek, en daarom krijgt het 3 sterren. Ik vond het wel een leuk en spannend boek, waar ik overigens écht in moest komen, maar het was niet het boek dat me beloofd werd. Ook waren sommige dingen onrealistisch, anticlimactisch en onlogisch. Maar... wanneer ik al die dingen even op de achtergrond zet, geef ik toe dat ik echt genoten heb van de laatste helft van dit boek. Vanwege dat, de originaliteit, maar ook vanwege de minpuntjes, krijgt dit boek de 'vind-ik-wel-oké' score.