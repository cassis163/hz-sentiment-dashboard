Clare Swatman heeft gewerkt als journalist en schreef voor diverse vrouwenbladen. 'Voor je weggaat' is haar romandebuut.

'Voor je weggaat' gaat over Zoë en Ed. De twee leren elkaar kennen wanneer ze in hetzelfde studentenhuis komen te wonen. Ze volgen ieder hun eigen pad, maar gevoelens voor elkaar blijken er zeker te zijn. Na hun studie verwaterd het contact. Als na een ontmoeting jaren later de vonk definitief over springt kunnen Zoë en Ed hun geluk niet op. Totdat het noodlot toeslaat.

Op een ochtend, na een hevige ruzie, verlaat Ed het huis zonder gedag te zeggen. Uren later krijgt Zoë op haar werk het vreselijke nieuws te horen: Ed is door een ongeval om het leven gekomen. Zoë's wereld stort in.

Clare Swatman weet met de proloog de lezer meteen te pakken. Het tranentrekkende begin lijkt een aanzet te zijn tot een zeer triest verhaal. Toch heeft de auteur het verhaal een feelgood-randje mee kunnen geven.

'Elke einde is een nieuw begin' zo luid de ondertitel van Swatmans roman. Intrigerend, want wat is precies het nieuwe begin voor Zoë? Door een interessante invalshoek wordt je als lezer mee terug genomen naar het verleden. We kunnen het verhaal van Zoë en Ed in grote lijnen door de ogen van Zoë meelezen.

Het begin van Swatmans 'Voor je weggaat' is bijzonder sterk en doet verlangen naar meer. Echter, halverwege het boek verliest het zijn kracht door vele zoetsappige herhalingen en voorspelbare situaties. Toch blijft het boek de lezer aantrekken door de vele cliffhangers die Swatman in haar boek heeft verwerkt. De daarbij aantrekkelijke schrijfstijl maakt dat de lezer emotioneel betrokken raakt en de bladzijden blijft omslaan. Na elk hoofdstuk wordt je als lezer nieuwsgierig naar hoe het verhaal verder gaat.

Na het wat matige middenstuk komt het einde nog even stevig binnen. Hoewel deze enigszins voorspelbaar is weet Swatman de lezer toch te verrassen en is de cirkel rond. Met 'Voor je weggaat' zal Clare Swatman menig mensenhart weten te raken en met name het begin en eind zijn bijzonder emotioneel.

'Voor je weggaat' is een intrigerend boek. De heftige thematiek zal menig lezer raken en de schrijfstijl van de auteur zorgt ervoor dat je als lezer snel emotioneel betrokken bent. Het begin is sterk. Halverwege wordt het minder krachtig wegens zoetsappige herhalingen maar Swatman weet de lezer bij zich te houden door vele cliffhangers die nieuwsgierig maken naar meer. Het einde is verrassend.

Swatmans 'Voor je weggaat' is een tranentrekkende pageturner met één belangrijke boodschap: ga nooit weg zonder gedag te zeggen, zelfs niet als je ruzie hebt.