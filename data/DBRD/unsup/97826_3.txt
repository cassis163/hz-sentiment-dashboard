Reclamefotograaf Jan Willem Scholten had op zijn jarenlange wereldreizen altijd een Moleskin boekje bij zich. Hierin schreef hij simpele maar appetijtelijke recepten zodat hij snel een mooi gerecht op tafel kon zetten. Deze recepten illustreerde hij vaak met  bijzondere tekeningen in kleurpotlood. Voor zijn 50ste verjaardag is zijn vrouw naar een uitgever gestapt en heeft het laten uitgeven. Het resultaat is een handgeschreven, grappig en handzaam (past altijd in je tas) kookboekje. De recepten zijn deels persoonlijk en deels ingegeven door de keukengeheimen van zijn Zuid-Italiaanse schoonmoeder. Meerdere fijnproevers hebben hun cijfer gegeven aan de gerechten.

Het boekje doet heel authentiek aan. Vrienden, die ik het liet zien, dachten in eerste instantie dat het mijn persoonlijke kookboekje was. Doordat de recepten zijn handgeschreven, komt het een en ander een beetje rommelig over, ook door de tekeningen die her en der zijn gemaakt. Het geeft het kookboekje echter ook veel karakter. En inderdaad is het erg makkelijk mee te nemen op reis. Ik ben zeer gecharmeerd door dit boekje. Wellicht geeft het mij inspiratie om ook mijn eigen reiskookboekje te gaan bijhouden, maar dan gevuld met recepten die ik in het buitenland leer kennen.

Gevuld Varkenshaasje met Lente-Ui
4 personen

3 Lente-uitjes
Varkenshaas (300 gram)
Boter (25 gram)
0.1 liter Slagroom
1 eetlepel Abrikozenjam
2 eetlepels Sherry, medium
1 plakje Achterham
1 theelepel Sojasaus
Zout
Peper

Maak de uitjes schoon en halveer deze. Snijd de varkenshaas in de lengte tot op 1 centimeter in en klap open. Vermeng de jam met de sojasaus en bestrijk de binnenkant van het varkenshaasje. Leg de hamplakjes in de lengte hierover heen. Daarna leg je de lente-uitjes hierop. Klap de varkenshaas dicht. Prik vast met cocktailprikkers. Wrijf het varkenshaasje in met zout en peper.

Verhit de boter in een braadpan en bak het varkenshaasje rondom bruin. (aanbraden)
Braad het varkenshaasje met de deksel op de pan zachtjes gaar.
Haal uit de pan en houd het warm onder aluminiumfolie. Roer de sherry en room door het braadvocht en kook dit circa 2 minuten in tot een licht gebonden saus.
Snijd het varkenshaasje schuin in dunne plakjes.  
Lekker met gebakken krielaardappeltjes en een frisse salade

Het varkenshaasje werd enthousiast ontvangen, alleen al door de geur die in de keuken hangt wanneer je er mee bezig bent. Ook na het eten werd er expliciet aangegeven dat dit recept een blijvertje was. De recepten die in het kookboek staan zijn vrijwel allemaal te maken op reis. Dat wil zeggen met een minimaal aantal en gangbaar verkrijgbare ingrediÃ«nten. De gemiddelde mens reist ten slotte niet met zijn kruidenkastje. Wel is een bepaalde basiskennis over bereidingstijd noodzakelijk omdat bij veel gerechten niet vermeld staat hoe lang iets moet braden, koken of bakken. Er staat een heel scala aan klassieke gerechten in van Vitello Tonnato, Gazpacho, uiensoep, kreeft tot worteltjestaart. Ik ga zeker nog eens iets anders eruit bereiden. Al met al is het kookboek een leuk cadeau voor iedere reislustige kok.