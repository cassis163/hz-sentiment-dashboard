De essentie van de regisseur Verhoeven komt goed tot uitdrukking in een zinnetje dat in de loop van deze biografie een aantal keren terugkomt. En wel als Verhoeven 's morgens vroeg opstaat met het idee: 'kom, vandaag gaan we eens iets draaien waarover men het nog jaren zal hebben...'

Ik ben niet een groot fan van zijn films, maar de persoon Verhoeven fascineert mij al heel lang. Dat kan komen door de overeenkomsten (liefde voor wiskunde en belangstelling voor Jezus) maar zit hem vooral in het tijdsgewricht. Deze biografie geeft een prachtig beeld van de periode dat ik zelf op deze aarde rondwandel. Zoveel herkenbare momenten en aha-erlebnisse. Voor de serie Floris was ik nog wat te jong maar daarna ... zoveel films waar ik mee opgroeide en waar veel om te doen was in die tijd. Truks Fruit, de Vierde Man, Robocop. En wat dacht je van Basic Instinct. Maar ook verschrikkelijke films als Showgirls en Starship Trooper ... althans verschrikkelijk in mijn ogen. Tegenwoordig zijn dat bijna cultfilms geworden.
Al de kijkjes die we krijgen achter de schermen vind ik prachtig en dit boek heb ik in sneltreinvaart uitgelezen. Mede vanwege de bijzonder prettige schrijfstijl van Rob van Scheers. Gebeurt niet vaak dat ik bij boeken van deze lengte (650p.) verzucht ... jammer dat 'ie uit is.
Een aanrader.