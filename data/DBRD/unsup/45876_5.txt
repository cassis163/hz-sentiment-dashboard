Een boek dat ik omarm als persoonlijke favoriet, omdat het niet alleen een geweldig fantasierijk boek is, maar ook verwijzingen heeft naar het Hooglied is ‘Keruga’ van Johan Klein Haneveld. En een voorbeeld daarvan is het volgende. Tijdens het lezen moest ik bij de ontwikkeling van Alecia, Tarid en Frelik steeds denken aan een twee verzen uit het Hooglied: ‘’s nachts in mijn slaap zoek ik mijn lief. Ik zoek hem, maar ik vind hem niet. Laat ik opstaan, rondgaan in de stad, laat ik de straten, op de pleinen zoeken naar mijn allerliefste. Ik zoek hem maar vind hem niet. (Hl.3,1-2)’ Voor alle drie de personages hebben deze regels een persoonlijke betekenis, die te maken heeft met verlangen. Klein Haneveld laat zien dat hij een creatieve schrijver is, door de tekst voor ieder hoofdkarakter op een verschillende wijze in te vullen. Hierdoor is de weg die zij gaan verschillend, maar in de basis hetzelfde. Niet alleen qua verzen, maar ook in de exegese zijn er raakvlakken te vinden met Keruga. In zijn uitleg van het Hooglied geeft Beda Venerabilis (673-735) niet alleen commentaar op dit Bijbelboek, maar ook een verbluffende beschrijving van de ontwikkeling die Alecia, Tarid en Frelik doormaken. Voor een leeskring is het zeer interessant om te kijken waar de teksten elkaar raken en contrasteren. Tot slot wil ik ‘Keruga’ niet alleen aanraden aan iedereen die van speculatieve literatuur houdt, maar ook aan degenen die graag de Bijbel lezen. Of zoals Gregorius de Grote schreef ‘Gewone liederen zorgen ervoor dat je oppast voor de vijand. Hooglied dat je je beminde uit vertrouwde liefde omarmt.’ Het wordt tijd dat alle lezers in Nederland het werk van Johan Klein Haneveld gaan omarmen