Hannelore Bedert, vooral bekend als singer-songwriter, maakt een zijsprong naar de literatuur.

In haar debuut Lam maken we de evolutie mee van Lucia, een jonge vrouw die ooit wegvluchtte uit haar geboortedorp met een aantal nare herinneringen als bagage. Maar na de dood van haar vader keert ze noodgedwongen terug en moet ze de confrontatie aangaan met haar verleden.

Het boek begint somber, het lijkt of Lucia zich wentelt in haar verdriet en miserie. Na een tijd krijgt ze toch een schop onder haar kont van haar vriendin Louise. En dat was precies wat ze nodig had. Ze gooit letterlijk en figuurlijk de ramen van haar ouderlijk huis open en maakt stap voor stap komaf met de dingen die blijven hangen zijn uit het verleden.

Hoewel Lucia heel wat meegemaakt heeft en een behoorlijk rugzakje meedraagt, is Lam geen deprimerend of neerslachtig boek. Het is een verhaal van hoop. Van vriendschap. Een ode aan de veerkracht van de mens.

Bovendien schrijft Hannelore Bedert op een prachtige en gevoelige manier. Beklijvend boek. Moeilijk weg te leggen. De personages kruipen onder je vel.

Conclusie: Af en toe lees je een boek dat je helemaal omverblaast. Lam is er zo één van. Knap debuut van Hannelore Bedert, hopelijk is dit meer dan een zijsprong en volgen er nog meer boeken van haar.

(Deze recensie verscheen eerst op hartvoorboeken.be)