Ik ben dol op de boeken van Jennifer L. Armentrout en ik kon dan ook niet wachten om ´Het probleem met Voor altijd´ te lezen. In dit boek staan de problemen van Mallory en Rider centraal. Ze kennen elkaar van vroeger en komen elkaar weer tegen als Mallory weer naar school gaat. Mallory en Rider hebben een moeilijke en traumatische jeugd gehad, maar konden altijd op elkaar rekenen. Armentrout laat in ´Het probleem met Voor Altijd´ de effecten zien van een traumatische jeugd.

Allereerst wil ik benadrukken hoe mooi de cover van ´Het probleem met Voor Altijd´eruit ziet. De felle kleuren zorgen ervoor dat het boek meteen opvalt en gaandeweg het verhaal kwam ik erachter dat de kleuren lijken op verfspatten/ graffiti en dus te maken heeft met de passie en werk van Rider. Daarnaast vind ik ook dat de verschillende soorten lettertypes mooi tot zijn recht komen.
Armentrout heeft een geweldige vlotte schrijfstijl. Ik kon het boek niet wegleggen! Ook krijg ik de innerlijke strijd van Mallory heel goed mee. Mallory ondergaat een geweldige karakterontwikkeling. Ze verandert van een persoon die niet durft te spreken, omdat ze in haar jeugd altijd stil moest zijn en problemen heeft om zichzelf verbaal te uiten, in een persoon die langzamerhand uit haar schulp kruipt en voor zichzelf en haar idealen probeert op te komen. Ook Rider krijgt een diepere laag als blijkt dat toch niet alles is goed gekomen met hem. Door de hulp van Mallory kan Rider eindelijk beginnen met het helingproces. Armentrout bespreekt heftige onderwerpen in ´Het probleem met Voor Altijd´. Ze laat bijvoorbeeld de effecten van kindermishandeling en de problemen met jeugdzorg zien.

Ik vond ´Het probleem met Voor Altijd´ een geweldig Young Adult verhaal vol diepgang. De karakters laten veel ontwikkeling zien. Armentrout heeft een hele levendige schrijfstijl, waardoor ik echt mee kon leven met Mallory en Rider. Daarnaast vond ik dat Armentrout heftige onderwerpen besprak, waardoor het verhaal veel diepgang kreeg.