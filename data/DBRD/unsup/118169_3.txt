De Amerikaanse auteur C.J. Box is geboren en getogen in Cheyenne, Wyoming. Hij werkte als journalist, visserijgids, ranchbeheerder, en was mede-eigenaar van een Internationaal toerismebureau. In zijn nieuwste boek gebruikt hij slim zijn opgedane ervaringen en kennis van de natuur. Het Yellowstone National Park, het oudste nationale park ter wereld - en met een oppervlakte van bijna 9000 vierkante kilometer ook een van de grootste - is het decor voor zijn recentste thriller, Jachtseizoen.
Cody Hoyt, een ervaren rechercheur in Wyoming, worstelt al twee maanden met zijn alcoholverslaving als in een afgelegen berghut het verbrande lijk van zijn mentor en AA-sponsor Hank Winters wordt gevonden. Op het eerste gezicht lijkt het om zelfmoord of een ongeluk te gaan. Maar Cody heeft Hank in de afgelopen periode goed leren kennen en weet dat het geen zelfmoord kan zijn. Daar was Hank te trots voor en bovendien: Hank deed er alles voor om Cody van de alcohol af te houden; hij zou Cody nooit alleen laten. Wanneer Cody een kijkje op de plaats delict neemt, wordt het hem duidelijk dat er vals spel is gepleegd: hij vindt aanwijzingen dat Hank is vermoord. Cody is vastbesloten de moordenaar van zijn vriend te vinden, maar na een ongelukkige actie moet hij zijn penning inleveren en wordt hij voor een tijdje uit zijn functie ontheven. Larry Olson, een bevriende rechercheur van Cody, wordt op de zaak gezet. Hij ontdekt een link met een bedrijf dat meerdaagse reizen door de wildernis van Yellowstone Park organiseert. Samen met Cody komt hij erachter dat de moordenaar van Hank zich in een reisgezelschap bevindt dat zojuist - zonder communicatiemiddelen - voor een week is vertrokken naar de uithoeken van het natuurgebied. Het ongeluk blijft Cody achtervolgen want zijn zoon Justin behoort ook tot dit reisgezelschap, waaruit steeds meer personen op mysterieuze wijze verdwijnen. Gedreven door de liefde voor de enige persoon die nog betekenis aan zijn leven geeft, trekt Cody de wildernis in om een duivelse moordenaar te stoppen...
C.J. Box heeft een lange introductie nodig. Al bij de start van het boek wordt de lezer onmiddellijk in het diepe gegooid. Box giet een emmer met plaatsnamen, personages en informatie over de lezer leeg, waardoor meteen de volle aandacht wordt geÃ«ist. In het eerste deel van het boek missen er tevens wat belangrijke thrillerelementen. Er heerst wel spanning, maar nagelbijtend wordt het niet. Het tempo is voldoende, maar de zesde versnelling wordt niet ingezet. Bovendien is het op sommige momenten erg langdradig: er worden te veel onnodige feiten beschreven.
Maar eens over de helft verandert dit op slag en ontpopt het verhaal zich tot een zinderend kat-en-muisspel. Alsof Box ineens het gaspedaal heeft gevonden en dit gelijk diep intrapt. Het tempo wordt opgevoerd, de puntjes van de stoelen kunnen worden opgezocht en de personages beginnen een gezicht te krijgen. Cody Hoyt leren we kennen als een typische antiheld: verslaafd aan alcohol, gescheiden, eigenwijs en toch een kei in zijn vak. Ook de leden van het reisgezelschap krijgen stuk voor stuk een eigen karakter. Box slaagt erin meerdere personages verdacht te maken. Het is bijna onmogelijk om te bepalen wie betrouwbaar is en wie niet. Zo ontstaat er een setting die niet zou misstaan in het televisieprogramma 'Wie is de Mol?'
Jachtseizoen is als een net aangezette douche: eerst even doorbijten, maar het wordt vanzelf aangenamer. Het is jammer dat de eerste helft van het boek het niveau van het bloedstollende laatste stuk niet haalt, want in de tweede helft van het boek laat C.J. Box zien dat hij weet hoe een thriller in elkaar steekt. Net geen vier sterren: zonde!