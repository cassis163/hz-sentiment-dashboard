Elke dag een druppel gif ~ Wilma Geldof

Bam. Dit verhaal slaat in als een bom. Vergeef me mijn woordspeling, maar dit is aanbevelenswaardige (jeugd)literatuur! Het verhaal over Maarten Prins nuanceert "ons" beeld van NSB-kinderen en hun aandeel/oordeel aan en over de oorlog. Maarten wordt vanaf zijn achtste, al ruim voor het uitbreken van de oorlog, meegesleept in zijn vaders dichtgetimmerde retoriek. Dat zijn beste vriend hem niet begrijpt, komt doordat hij niet snapt dat Maartens vader echt 'het beste voorheeft met Nederland'. Je wordt je ouders.

"Werkwoorden vervoeg je. Kan hij zichzelf vervoegen? Misschien. Maarten in de tegenwoordige tijd is een andere dan Maarten in de verleden tijd."

Heen en weer springend tussen oorlogstijd en het heden van 1948, wordt duidelijk tot welk inzicht t.a.v. bepaalde gebeurtenissen Maarten komt. Ondanks dat hij NSB-kind was, had hij het niet makkelijk. Eenzaam, lonkend naar de goedkeuring van zijn vader. Zet hij zich in diens ogen eindelijk in voor volk en vaderland, wordt hij heen en weer gesjouwd door Duitsland. En dan na de oorlog het denazificatieproces. Gelukkig vindt Maarten steun bij twee vrienden, die op hun beurt niet oordelen bij een eerste blik.

Dit boek is heel goed te gebruiken voor een project met de vakken Nederlands en Geschiedenis: de opbouw van het verhaal en de historie zelf lenen zich voor een analyse.
Lezen vanaf 15 jaar en zeker ook voor volwassenen.