Niks is het debuut van Koen Gubbels. Het wordt gepresenteerd als een literaire thriller, maar het is eigenlijk meer een (min of meer) spannende roman. Hoofdpersoon Nik Speelman heeft zijn leven zien instorten: hij verliest zijn vrouw, zoon, werk en huis. Hij verzuipt vervolgens in zelfmedelijden en alcohol. Na een confronterende ontmoeting met een koerier, herpakt hij zichzelf. Als hij reageert op een e-mail van een Chinese zakenman, ziet hij daarin een nieuwe start. Hij gaat naar China en belandt daar in allerlei duistere zaakjes. Er zijn mensen die op hem jagen en er zijn mensen die hem onverwacht hulp bieden.

Het boek is met humor en vaart geschreven en leest lekker vlot weg. De hoofdpersoon vond ik, zeker in het begin, niet sympathiek. Eerst verzuipt hij in zelfmedelijden en vervolgens gaat hij zeer na√Øef te werk. Bepaalde gebeurtenissen vond ik nogal ongeloofwaardig en het einde was onverwacht. Mooi geschreven waren de stukken over de vader-zoon relatie, die een goede ontwikkeling lieten zien. Ik vond het boek een prima tussendoortje, maar geen boek wat een enorme indruk nalaat. Nu is dat bij thrillers meestal niet, maar dit is geen echte thriller. En wat mij betreft heeft het te weinig literairs en het is ook niet enorm spannend. Moeilijk te classificeren dus, maar spannende roman komt nog het dichtst in de buurt.