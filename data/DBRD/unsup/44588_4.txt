Toen de verhalenbundel Brave New Love werd aangekondigd, was ik gelijk ge√Ønteresseerd. Het zou gaan over liefde, diversiteit, young adults en - afgaande op de cover - de nodige vleugjes magie en/of dystopie.

De bundel maakt alle bovenstaande verwachtingen helemaal waar. Elk verhaal gaat over de diversiteit tussen mensen en dat je goed bent zoals je bent, Ook toont de bundel aan dat verschil in bijvoorbeeld land van herkomst of zelfs biologische classificatie geen drempel hoeft te zijn om van elkaar te kunnen houden.

Een dergelijk thema kan snel moraliserend worden, maar gelukkig is dat bij geen van de verhalen het geval. Ze lezen gewoon lekker, zonder daarbij te vervallen in een standaard liefdesverhaal waarin de twee geliefden ofwel heel geforceerd onwennig met elkaar omgaan ofwel elkaar na voorspelbare hindernissen smachtend van liefde in de armen vallen.

De verhalen zelf zijn ook divers. Het ene is meer romantisch met een heel subtiele verwijzing naar magie, terwijl het andere verhaal juist veel meer magisch is waarin toevallig twee personages verliefd op elkaar worden. De soorten magie en/of dystopie zijn ook lekker divers. Zodoende is er voor ieder die iets heeft met de elementen die ik in de eerste alinea noemde, wat wils.

Het enige nadeel van korte verhalen vind ik echter dat het 'korte verhalen' zijn, terwijl ik juist bij goed geschreven korte verhalen smacht naar meer. Zo ook met Brave New Love. Tegelijkertijd zijn dergelijke bundels een laagdrempelige manier om kennis te maken met auteurs van wie ik nog niks had gelezen. Elk van de - voor mij - nieuwe auteurs heeft een goede eerste indruk gemaakt en ik ga ze zeker in de gaten houden!

Brave New Love is kortom een bundel zonder standaard liefdesverhalen die de verwachtingen op het gebied van diversiteit en kwaliteit waarmaakt. Ik kijk al uit naar de volgende bundel van Dutch Venture Publishing.