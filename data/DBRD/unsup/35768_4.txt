Nadat twee Benedict-broers hun soulmates hebben gevonden zoeken de overige vijf broers wanhopig naar hun eigen soulmates. In het derde deel van de ‘Soulmates’-serie, Het verhaal van Crystal, zal dit zelfs twee broers lukken. De boeken van Joss Stirling zijn een groot succes met zes gepubliceerde delen. De eerste drie delen zijn gefocust op de jongste drie Benedict-zoons, terwijl de laatste drie delen gaan over de vriendschap tussen drie meiden. Dit is dus het laatste deel met de Benedict-broers in de hoofdrol. Zal Het verhaal van Crystal net zo enthousiast ontvangen worden als de eerste twee delen?  

Crystal Brook woont samen met haar zus Diamond in Venetië en voelt zich de mislukkeling van haar familie. De paranormale krachten van Savanten lijken bij haar maar niet zo sterk te willen ontwikkelen als bij haar zuster en bij de andere Savanten. Als haar zuster de soulmate blijkt te zijn van een van de Benedict-broers en er meteen plannen worden gemaakt voor een bruiloft, biedt Crystal aan om het vrijgezellenfeest van haar zuster te organiseren. Als Xav – één van de Benedict-broers – aanbiedt om het vrijgezellenfeest van zijn broer te organiseren, strijden Xav en Crystal om wie het beste feest geeft. Crystal en Xav kunnen elkaar niet uitstaan, maar als hun families in gevaar komen en Savanten gevangen worden genomen, zullen ze samen moeten werken om hun familie en geliefden weer terug te krijgen.  

Het verhaal van Crystal is net zo vermakelijk als de eerste twee delen van de ‘Soulmates’-serie. Het is erg leuk dat het nog steeds binding heeft met de eerdere twee delen, doordat ook oude bekenden in het boek voorkomen. Desondanks zou je dit boek ook los kunnen lezen. Toch is het aan te raden om te beginnen met de eerdere twee delen.  

Dit derde deel van de serie speelt zich af in Venetië en dit biedt het verhaal een hoop nieuwe personages – en een nieuwe vijand! Het verhaal is als vanouds makkelijk leesbaar en bevat veel sfeervolle scenes. Het is zo geschreven dat het je lang op het puntje van je stoel laat zitten. Het boek zal nooit de diepte in gaan qua plot en daarom is het een goed boek voor even ‘tussendoor’. Crystal als hoofdpersonage is een erg goede keuze geweest: ze laat niet zomaar over zich heen lopen en valt niet voor de mooie praatjes van Xav Benedict. Dit zorgt voor een geloofwaardige ontwikkeling van hun vriendschap en dat biedt verlichting tegenover de liefde tussen Crystal en haar soulmate die vrij abrupt ontstaat.  

Soulmates: het verhaal van Crystal is een boek dat je in één ruk uitleest. Het verveelt op geen enkel moment en het biedt de lezer een kijkje in het leven van de Savanten. Het is een waardig einde van de boeken over de Benedict-broers en hun soulmates. Maar wees niet getreurd: Joss Stirling heeft drie andere boeken gepubliceerd over Savanten waarin de Benedict-broers een bijrol spelen. Alle drie de delen van de ‘Soulmates’-serie zijn geweldig en je mist echt iets als je ze niet hebt gelezen!