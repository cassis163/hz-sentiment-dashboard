Mamma Mia Maffia gaat over Luca, de zoon van de allergrootste maffiabaas Tony Carozzo. Luca wil kost wat kost voorkomen dat hij zijn eerste maffia-klusje krijgt en daarna langzamerhand opgenomen wordt bij de Familia. Voordat hij verteld hoe hij een held is geworden met een kogel in de kaft van zijn schoolboek, legt hij eerst iets over zijn familie uit. Hij verteld over zijn vader, oma Nonna, moeder en zusje Jenny. Over hun afkomst en hoe hun leven al uitgestippeld was. Samen met zijn beste vriend Enno gaat hij dagelijks naar school en zitten ze vaak in hun boomhut. Enno wil wel graag opgenomen worden, kan niet wachten op zijn eerste klusjes maar weet niet dat Luca dat pertinent niet wil. Luca is heimelijk verliefd op Giulietta, de dochter van de bakker, hij moet van zijn vader daar wel eens een boodschap doen. Luca vertelt ook over Moedie Morelli, de onderbaas van de maffia en over verschillende Capo’s, kapiteinen die ieder een eigen legertje met soldaten hebben. Vito Coli is Capo, zijn bijnaam is Vito de Slager. Eigenlijk heeft iedereen wel een bijnaam en Luca weet veel over hen. Wanneer Luca van zijn vader een briefje naar Manny de Beer, een soldaat (iemand die het vuile werk op knapt) moet brengen, krijgt hij argwaan en vervalst het tijdsstip op het briefje. Hiermee denkt hij een overval te voorkomen. Enno is inmiddels al meer en meer opgenomen bij de loopjongens en verdient zelfs al wat geld met klusjes. Hun vriendschap komt onder druk te staan, gelukkig komt alles uiteindelijk goed en levert het Luca zelfs een heldenstatus op.

Het verhaal wordt heel levendig verteld uit de ogen van de hoofdpersoon. Hij legt alle titels, begrippen en zelfs handbewegingen uit. Ook komt de uitspraak van verschillende italiaanse woorden aan bod. Hij werkt vaak met lijstjes zoals: wat kan je kopen voor 100 euro of Momenten waarop ik ook iets anders deed dan ik bedoelde. De lijstjes geven een kijkje in het hoofd van Luca en zijn erg amusant. Regelmatig worden verschillende lettertypes gebruikt om bijvoorbeeld iemand die erg hard praat HARD TE LATEN PRATEN. Het verhaal zit goed in elkaar, het vangt aan met het slot en werkt vanaf het eerste begin, de geboorte van zijn vader en moeder, toe naar de uiteindelijke ontknoping. Alle personages worden helder neergezet, met of zonder bijnaam, zodat het bijna filmpersonages in mijn hoofd worden. De zwarte illustraties werken hier ook aan mee en leiden helemaal niet af van het verhaal. Ik heb het boek met veel plezier gelezen en vind de leeftijdsindicatie juist ingeschat.

Mamma Mia Maffia is geschreven door Marjon Hoffman en uitgegeven door Ploegsma in januari 2015. Het boek is 112 pagina’s dik en bevat illustraties van Alex de Wolf.