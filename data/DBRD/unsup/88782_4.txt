Dit is een verrassend boek gebleken, spannend en met een goed opgebouwde plot. Het is het vierde boek van Steffen Jacobsen maar het eerste in Nederlandse vertaling.
In eerste instantie verlopen het onderzoek van Michael Sander en Lene Jensen naast elkaar. De eerste is ingehuurd door de dochter bij wiens vader de dvd gevonden is. Zij is zo erg aangedaan dat ze absoluut de daders wil vinden maar vooral de nabestaanden van de slachtoffers. Zij wil iets betekenen voor hen.
Lene Jensen wordt op de zelfmoord van Kim Andersen gezet, een ex-militair die de dag voordien getrouwd is. Voor de lezer is het al vlug duidelijk dat de twee zaken verband houden met elkaar. Michael Sander vermoedt na het zien van het journaal een tijdje later dat er wel eens een verband zou kunnen zijn met zijn zaak en hij zoekt Lene Jensen op.
Een hallucinerend onderwerp, de jacht op mensen, maar het moet gezegd dat dit niet nieuw is, we denken hier bijvoorbeeld aan de gladiatorenspelen in het oude Romeinse rijk. Toch beheerst dit gegeven dit boek niet. Het gaat vooral om de speurtocht en het is boeiend om te lezen hoe Sander en Jensen dit aanpakken. Eerst dus ieder voor zich en later zetten ze er samen hun schouders onder. Af en toe dan ook nog wat actie.
Dit eerste vertaalde werk van Steffen Jacobsen viel me heel erg goed mee, alhoewel ik eerst een zekere reserve had. De jacht op mensen zou een aandachtstrekker kunnen zijn, maar is het verhaal verder dan wel goed? Ja dus. Het boek heeft een heel erg spannende en zelfs verrassende verhaallijn die de lezer helemaal bevredigt. Een dikke aanrader.