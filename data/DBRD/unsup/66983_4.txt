ALS DE WAARHEID BOVEN WATER DREIGT TE KOMEN…
Na het overstappen naar een andere uitgever, heb ik geen moment getwijfeld of de boeken nog wel hetzelfde waren. Alleen de omslag is anders dan gewend, maar verder is het een echt Loes den Hollander-boek.
Alle ingrediënten zitten er weer in die horen bij een heerlijke thriller.
Sigrid en haar jongere zus Wieke hebben al op jonge leeftijd hun moeder verloren. Vader Fokke trouwde na een half jaar al met Freddy, die een draak van een stiefmoeder bleek te zijn. Vooral Sigrid moest het ontgelden.
Tijdens een vakantie in Frankrijk verdrinkt Freddy, maar Fokke, Sigrid en Wieke hebben nooit met elkaar gepraat over wat er die nacht precies is gebeurd. Heeft één van de drie iets met de verdrinking te maken of was het toch een ongeluk…
7 Jaar later krijgt Sigrid, die inmiddels werkt als redacteur, regelmatig een hoofdstuk van een manuscript toegestuurd, waarvan het verhaal erg lijkt op dingen die zij heeft meegemaakt in haar jeugd maar ook over het leven van Freddy.
Wie stuurt deze hoofdstukken en wat zit erachter? Sigrid gaat op onderzoek uit en doet vreemde ontdekkingen.
Onderuitgehaald is een prima geschreven thriller. Ik kan alle clichés wel weer uit kast gaan halen, “leest als een trein”, “pageturner”, “niet weg te leggen” maar ze kloppen wel allemaal.
Door de korte hoofdstukken, een goede proloog en uitstekende schrijfstijl wil je blijven lezen, want hoe zit het nou precies.
Als je denkt dat je weet hoe alles in elkaar zit komt en een verbijsterende twist waardoor je na het dichtslaan van dit boek, alles even moet laten bezinken.
Ik mocht dit boek lezen voor Thrillzone en heb het 4 sterren gegeven.