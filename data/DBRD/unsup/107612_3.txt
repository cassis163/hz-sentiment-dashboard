"Geen optie. Falen is geen optie. Falen is geen optie."

De Studie is het tweede deel in De Test Trilogie.

De jonge Malencia (Cia) Vale uit kolonie De Vijf Meren heeft de zware testen waaraan zij en haar klasgenoten zijn onderworpen overleefd en is samen met haar grote liefde Tomas Endress een van de twintig uitverkorenen om te mogen studeren aan de universiteit.

"Mijn jaargenoten zijn bang dat dit tentamen bepalend is voor de komende jaren, maar ik vrees dat ik deze dag niet overleef."

Na een half jaar inleidende studies worden alle twintig uitverkorenen definitief ingedeeld in één van de vijf studierichtingen die de rest van hun leven zullen bepalen. Cia hoopt dat ze ingedeeld wordt voor de studie werktuigbouwkunde, zal haar wens worden vervuld?

"Na elke droom ruk ik me los uit mijn slaap, ga rechtop in bed zitten en probeer in het donker te achterhalen of de geur van bloed en het geluid van fluitende vogels gewoon nachtmerries zijn ofdat er in mijn onderbewustzijn herinneringen aan de Test op de loer liggen…"

Cia en haar jaargenoten, de toekomstige leiders van het Verenigde Gemenebest waarop alle hoop van dit land is gevestigd, verhuizen naar de campus, die bij hun studierichting hoort. Hierdoor moet zij met veel pijn in haar hart afscheid nemen van Tomas, het laatste stukje van thuis wat haar wordt ontnomen.

"Maken duidelijk dat het hier om meer dan een stageplek gaat. Een machtsstrijd die ik niet snap, maar waarbij ik ongewild betrokken ben geraakt!"

Cia heeft veel indruk gemaakt tijdens de ontgroening, waardoor zij extra opviel en een extra zwaar vakkenpakket heeft gekregen en meer dan haar medestudenten in de gaten wordt gehouden. Ze krijgt zelfs een speciale stageplek bij niemand minder dan president Collindar en raakt verwikkeld in een machtsstrijd. Ze doet hard haar best, wat lang niet altijd meevalt, maanden vol slapeloze nachten en heimwee naar huis, ze mist haar ouders en broers verschrikkelijk, om te overleven. Haar lichaam staat vol met littekens, De Test heeft haar leven in gevaar gebracht, maar hoop houdt haar op de been.

"En doodsbang dat alles wat ik over hem denk te weten en aan hem bewonder een leugen is."

Tot ze een ontdekking doet op de Transit Communicator die ze van thuis mee heeft genomen. Ze kan niet geloven dat het waar is wat op de band staat. De angst, twijfels en onzekerheid slaan hard toe. Is alles echt? Is dit daadwerkelijk gebeurd? Of verbeeld ze het zich allemaal?

"Eén stap naar de wand en de paniek slaat weer toe. En ik besef… dat de wanden staan voor mijn doodsangst. Om te ontsnappen moet ik die niet alleen onder ogen komen, maar ook verslaan."

Cia is vastbesloten om de waarheid te achterhalen, zal dit haar lukken? En wie kan ze hierbij vertrouwen en wie zal haar vertrouwen? Ze zet zich schrap voor wat er komen gaat. Is ze hier tegenop gewassen? Falen is geen optie, de consequenties voor een verkeerde keuze zal ze moeten dragen. Lukt het haar om een volgende generatie afgestudeerden te behoeden voor De Test?

"Op dit moment is dit de enige strijd die geleverd wordt. Wat er vanavond ook gebeurt, het zal gevolgen hebben."

In het eerste deel, De Test maken we kennis met de jonge Cia, zij is één van de uitverkorenen van de Test. In deel twee, De Studie gaat het verhaal verder, Cia en haar studiegenoten starten na de zware testen waar ze aan onderworpen zijn met hun studie op de universiteit.

De Studie is een prachtige hardcover met daarop mooie afbeeldingen van symbolen die terug komen in het boek, welke samen met de titel goed bij het verhaal passen. Deel een zorgde er samen met de omschrijving op de achterkant van De Studie voor, dat ik nieuwsgierig werd naar dit boek en het graag wilde lezen.

De Studie bestaat uit negentien lange hoofdstukken, wederom geschreven vanuit hoofdpersonage Cia.

Joelle Charbonneau heeft een fijne schrijfstijl die heel beschrijvend en beeldend is. Je ziet het verhaal zo voor je afspelen. Het verhaal las meteen weer lekker weg, zat er meteen weer in, eerlijkheidshalve moet ik bekennen dat het verhaal mij niet de hele tijd vast heeft weten te houden, ik had moeite met mijn concentratie en dit deel pakte mij helaas niet zoals het eerste deel mij pakte. Voor mijn gevoel was het teveel van hetzelfde, maar dat heb ik wel vaker met trilogieën, volgens mij ben ik meer een losse op zichzelf staande verhalen lezer.
Charbonneau besteed veel aandacht aan de karakters en omschrijvingen, deze worden uitgebreid besproken.
De verhaallijn is spannend met interessante wendingen, vooral het einde is heel spannend met een shocking einde.

De Studie is een Young Adult, maar is m.i. geschikt voor jong en oud.

De Studie, het langverwachte vervolg op De Test, spannend verhaal, zal Cia de waarheid achterhalen?

★★★ 1/2