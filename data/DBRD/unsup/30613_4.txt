De Droogte is het debuut van Jane Harper. Het speelt zich af in Kiewarra, een klein dorpje ver weg van de grote stad. Er is daar iets gebeurd in het verleden en er zijn mensen die daar meer van weten.
Een goed geschreven verhaal dat zich afspeelt in een klein stoffig dorpje in de outback van Australië. Het boek leest prettig, de personages zijn leuk, interessant en beeldend beschreven. Het verhaal wordt goed opgebouwd, waarin het heden en het verleden elkaar afwisselen. Daardoor blijf je je het hele boek door afvragen wat er toch gebeurd is in het verleden. Stukje bij beetje kom je er achter, doch de echte spanning ontbreekt toch wel een beetje in dit boek. Je blijft echter wel geïntrigeerd en dus blijf je doorlezen.
De schrijfster is erin geslaagd de sfeer van het dorpje goed over te brengen. Je voelt de hitte, je ziet het landschap en je voelt de spanningen die er in het doprje zijn. Mensen vertrouwen elkaar niet meer. De personages zijn realistisch neergezet. Je krijgt daardoor een heel goed beeld van de mensen. Soms krijg je het gevoel alsof je zelf door het dorpje loopt en deel uitmaakt van het leven daar.