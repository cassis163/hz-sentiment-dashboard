Het land met de gouden kust speelt zich af in Nieuw-Zeeland en is het eerste deel van de Elizabeth Station-serie. Het verhaal begint in Ierland in 1846 midden in de Ierse hongersnood. Kathleen en Michael zijn stiekem verloofd en willen naar Amerika vertrekken. Als Michael echter wordt beschuldigd van diefstal vallen hun dromen in het water. Michael wordt schuldig bevonden en verbannen naar Australië. Kathleen blijft zwanger achter. Noodgedwongen trouwt ze met veehandelaar Ian die haar meeneemt naar Nieuw-Zeeland om daar een nieuwe toekomst op te bouwen.

Onderweg naar Australia leert Michael Lizzie kennen. Lizzie is ook verbannen naar Australië vanwege het stelen van twee broden. Als ze samen kunnen ontsnappen naar Nieuw-Zeeland, lijkt het voorbestemd te zijn dat Kathleen en Michael elkaar weer gaan tegenkomen.

Ik las dit boek samen met Sanne van de Feelgood Club van 10. Meestal kies ik niet zo’n dikke pil uit, maar ik was wel erg benieuwd naar dit boek van Sarah Lark. Bovendien heb ik eerder boeken gelezen over emigranten die naar Amerika vertrekken. Maar over de emigratie naar Australië en Nieuw-Zeeland wist ik eigenlijk niets. Daarom heb ik absoluut geen spijt dat ik aan deze serie begonnen ben, want het verhaal zit vol feiten en weetjes over die periode. Sarah Lark heeft zich duidelijk flink verdiept in de geschiedenis van Nieuw-Zeeland en daarbij ook die van de Maori’s. Daarom heb ik vol bewondering de uitgebreide beschrijvingen van Lark zitten lezen. Eerst de wanhopige toestand in Ierland waar mensen dagelijks stierven van de honger, toen de verschrikkelijke omstandigheden aan boord van de schepen naar de nieuwe wereld en uiteindelijk het leven in Australië en Nieuw-Zeeland. Van de emigranten, maar ook de Maori’s. Je maakt als lezer kennis met hun cultuur, gebruiken en gewoontes. En doordat Lark dat op zo mooi heeft beschreven, maakte Het land met de gouden kust een heel bijzonder boek om te lezen. Daarbij horen natuurlijk ook de complimenten naar Jolanda te Lindert die deze beschrijvingen prachtig heeft vertaald naar het Nederlands.

Als je begint met het lezen van dit boek, kan je als lezer worden overrompeld door de vele namen en beschrijvingen van personages. Daarbij vond ik ook de liefde tussen Kathleen en Michael aanvankelijk niet erg overtuigend overkomen. Misschien omdat het daar ontbrak aan beschrijvingen en een overtuigende geschiedenis tussen Michael en Kathleen. Toen ze van elkaar gescheiden werden, werd dat opvallend genoeg wel overtuigender. Kathleen zelf vond ik wel een van de minst overtuigende personages. Waarschijnlijk omdat de andere twee vrouwelijke personages zulke sterke, bijzondere vrouwen waren. Claire en Lizzie hebben het ook behoorlijk te voortduren gekregen. Zo erg zelfs dat je je gaat afvragen of het wel erg realistisch is, maar desalniettemin wat een indrukwekkende vrouwen zijn dat.

Na het lezen van Het land met de gouden kust ben ik zeker van plan om met het volgende deel verder te gaan! Alleen al voor de geschiedenis zou ik het doen, maar ook door de nieuwsgierigheid hoe het verder zal gaan met Michael, Lizzie, Kathleen en Claire.