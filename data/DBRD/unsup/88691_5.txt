Het lijkt te mooi om waar te zijn, maar de simpele toepassing van ademhalingsoefeningen in combinatie met koude training en inzet is de opmaat voor een gezonder en energieker leven. Dat het wel degelijk mogelijk is beschrijven Koen de Jong en Wim Hof in Koud kunstje. Een inspirerend en praktisch boekje over de Wim Hof-methode in de praktijk.

Wim Hof, alias ‘De Iceman’, heeft deze methode ontwikkeld en hij blijkt door de toepassing hiervan in staat te zijn om zijn autonoom zenuwstelsel te beïnvloeden en aan te sturen. Deze methode wordt in Koud kunstje in makkelijke bewoordingen wetenschappelijk onderbouwd en toegelicht met praktische oefeningen die je heel gemakkelijk, zonder dat het je wat kost, zelf thuis uit kunt proberen.

Oud-wielrenner Koen de Jong heeft ruime ervaring met ademhalingstechnieken en heeft hierover al eerder het boek Verademing geschreven. Hoewel De Jong zelf al vijftien jaar ademhalingsoefeningen deed, was hij toch echt niet staat om net als Wim Hof onder ijs door te zwemmen zonder het risico dood te vriezen. Zijn nieuwsgierigheid naar deze bijzondere man was gewekt. Na persoonlijk contact met Wim Hof besloot hij om deze methode zelf uit te proberen en te spreken met mensen die deze techniek al langer toepassen. In Koud kunstje geeft hij een weerslag van zijn ervaringen, licht hij de methode wetenschappelijk toe en is er, minstens zo interessant, volop aandacht voor het persoonlijke leven van Wim Hof. Een interessante man die ook het nodige in zijn leven heeft meegemaakt. Zijn eerste vrouw is op jonge leeftijd overleden, waardoor Hof met hun vier jonge kinderen achterblijft. Later vindt hij opnieuw het geluk en krijgt met zijn tweede vrouw nog een zoon. Een no-nonsense man die duidelijke taal bezigt: “Breathe, motherfucker”, om maar één van zijn geliefde uitspraken te noemen.

In het wetenschappelijke gedeelte wordt in heldere en begrijpelijke taal uitgelegd wat de Wim Hof-methode doet voor je lichaam. Opmerkelijk is het onderzoek dat gehouden werd onder twee groepen van ieder twaalf jonge, gezonde, mannelijke vrijwilligers. De ene groep leerde binnen een week de techniek van Hof, de andere groep niet. Hierna kregen alle proefpersonen een endotoxine-injectie. Dat is een injectie met een bestanddeel van de celwand van een bacterie, dat zeer toxisch is. Door de al miljoenen jaren ingeprogrammeerde immuunrespons krijg je griepachtige verschijnselen. De twaalf mannen die de techniek niet hadden geleerd reageerden wisselend, maar de meerderheid werd koortsig. De twaalf mannen die de techniek wel hadden geleerd bleven allemaal gezond. Dat is op zijn zachtst gezegd toch erg opmerkelijk te noemen.

Boeiend zijn ook de ervaringsverhalen van mensen die veel baat hebben bij de Wim Hof-methode. Klachten als hoge bloeddruk, astma, spataderen, diabetes type 2, artrose, reuma en de ziekte van Crohn verminderen of verdwijnen zelfs bij de toepassing van de Wim Hof-methode. Voorwaarde is wel dat de techniek dagelijks consequent moet worden toegepast. Inzet en doorzettingsvermogen zijn dus cruciaal voor blijvend succes. Maar als je hierdoor klachtenvrij en energieker door het leven gaat zal dit toch geen al te grote opgave moeten zijn.

Door de prettige schrijfstijl en het interessante onderwerp leest Koud kunstje makkelijk weg. Het enthousiasme van Hof en de Jong en misschien nog wel meer de ervaringsverhalen motiveren je om de uitdaging om het zelf dertig dagen te proberen aan te gaan. Dat kan met de praktische oefeningen die in het boek beschreven zijn: een dagelijkse ademhalingsoefening, koude training door middel van koud afdouchen en een wekelijks ijsbadje voor je handen en voeten. Zo kan je daadwerkelijk aan den lijve ondervinden welk positief effect de Wim Hof-methode op je eigen lichaam heeft. Supersimpel en alleszins het proberen waard. Een aanrader!