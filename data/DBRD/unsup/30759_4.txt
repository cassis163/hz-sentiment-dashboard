"Hij is onbezonnen en doet vaak domme dingen, maar meestal is zijn geweten zuiver." ~p196

Eerlijk gebied me te zeggen dat het geen liefde op het eerste gezicht was... Het ontwerp van de cover en de titel trokken me niet aan. Beide gaven mij eerder het gevoel van een kinderboek en niet zo zeer als een YA-fantasy boek. Het enthousiasme van de auteur zelf was echt echter erg zo groot, dat toen Nienke mij vroeg of ik Falco wilde recenseren ik geen nee kon zeggen.

"Groot word je alleen naast je vrienden, niet door je van ze te ontdoen als de vriendschap je even niet uitkomt." ~ p229

Het verhaal begint midden in een verhaal... in een wereld die je niet kent en waarvan je geen idee hebt hoe hij is opgebouwd, maar prikkelt genoeg om door te blijven lezen. Stukje bij beetje ondek je de wereld om je heen, beginnend bij Falco en het vogelvolk. Falco wist met zijn goed bedoelde acties gelijk mijn hart te veroveren. De jongen die geen vijand kwaad kan doen, maar toch zoveel ongelukken weet te veroorzaken dat niemand hem echt goed begrijpt, behalve zijn beste vriend Tycho, die hem onvoorwaardelijk steunt.
Het hele boek is een groot avontuur, waarbij ze van de regen in de drup belanden zoals het een echt avonturenboek betaamd! Onderweg maken ze veel vrienden en leer je de andere bevolkingsgroepen kennen, de een nog bijzonderder dan de ander... Hoe verder ik in het boek kwam, hoe sneller ik wilde gaan lezen!

"Soms is lafheid net zo dodelijk als heulen met je vijand, besefte hij." ~ p310

Ondanks mijn vooroordelen, heb ik echt met volle teugen van dit boek genoten. Zo zie je maar dat je nooit een boek moet beoordelen op zijn omslag!!! Falco is wat mij betreft een heerlijk avonturenverhaal om jezelf even goed in te verliezen met een mooie boodschap erin. Een welgemeende 4 sterren voor de inhoud.