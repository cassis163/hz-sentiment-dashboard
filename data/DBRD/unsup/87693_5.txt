Jo Nesbø scoort weer hoge ogen met deze thriller. Zijn vroegere werk kan mij iets minder bekoren, maar zijn latere werk is fantastisch goed.
Dit boek mag dan wel 600 bladzijden tellen maar zo voelt het niet. Het pantserhart is heel erg spannend en dat vertaalt zich in het zo vlug mogelijk willen doorlezen. De neiging om op het einde van de bladzijde al te gaan spieken, kan je zomaar overvallen.
En dit zeker dankzij de schitterende plot. Je moet ook wel doorlezen want anders zou je je wel eens kunnen afvragen van waar bepaalde personages nu ook al weer komen. Niet simpel. Maar dit geeft ineens ook zoveel meer aan de plot. Ingenieus. Daarbij is het ook nog vaak verrassend.
En dan zijn er daar nog de mooie personages. De ene al wat sympathieker dan de andere, variatie alom. En ze zijn dan ook nog uitstekend gepresenteerd, psychologisch gezien klopte het. Je kon gerust meedenken.
Nesbø heeft zich met deze achtste Harry Hole thriller nog een stukje dieper in mijn toplijst van auteurs genesteld. Het boek heeft echt alles in huis voor een top thriller: spanning, humor, verrassende plotwendingen, actie, levensechte personages en als kers op de taart een steengoede plot. Een auteur om U tegen te zeggen.