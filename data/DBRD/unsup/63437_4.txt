De cirkel van zes is het eerste deel uit de Cirkel-trilogie uit 2006 die nu voor het eerst in een Nederlandse vertaling is verschenen. De demon Lilith is meer dan duizend jaar oud, ze staat op het punt om de wereld zoals wij die kennen, te vernietigen met haar leger van vampyrs. De godin Morrigan probeert dat te voorkomen door haar eigen leger samen te stellen. Dit leger bestaat uit vijf mensen en een vampyr: de cirkel van zes. Een van de zes mensen is Hoyt, een tovenaar. Hij is 900 jaar geleden geboren samen met Cian, zijn tweelingbroer. Cian valt ten prooi aan Lilith en Hoyt probeert hem dan tevergeefs te redden. Cian wordt een vampyr. Morrigan laat Hoyt inzien dat hij een poging moet doen om de aarde te verlossen van Lilith, daar heeft hij vijf anderen voor nodig. Om dit te bereiken moet hij door de Dans van de Goden, een poort naar diverse werelden. Bijna wordt hij overmeesterd door vampyrs voordat hij de Dans van de Goden bereikt, een geheimzinnige heks helpt hem dat te voorkomen. Eenmaal door de poort komt hij in het hedendaagse New York terecht. Hij vindt daar zijn broer Cian terug die met hem ten strijde moet trekken. Cian heeft de tand des tijds goed doorstaan en samen met King zijn menselijke vriend wil hij helpen. In New York blijkt ook Glenna te wonen, de geheimzinnige heks die hem eerder geholpen heeft. Gezamenlijk vertrekken zij naar Ierland waar de roots van Hoyt en Cian liggen. Daar beleven ze een aantal avonturen, dat brengt hen dichter bij elkaar. Ze vinden er Larkin en Moira die uit een andere wereld afkomstig zijn waar het kwaad ook al terecht is gekomen. Ze trainen voor een bloedige oorlog, verliezen een van hen maar vinden Moira, een demonenjager ervoor terug. De cirkel van zes wordt gesmeed, de jacht op Lilith kan worden geopend. De cirkel van zes is een heerlijk boek om te lezen. Zoals we gewend zijn van Nora Roberts is er volop spanning in het verhaal terwijl de liefde zeker niet vergeten wordt. In dit geval is dat de liefde tussen Hoyt de tovenaar en Glenna de heks. Voordat de cirkel van zes gesmeed is, moet er heel wat recht gezet worden tussen de zes hoofdpersonen. Wanneer ze elkaar blindelings vertrouwen, zijn ze klaar voor de strijd. Het eerste deel van deze trilogie maakt me nieuwsgierig naar de andere twee delen die binnenkort zullen verschijnen. De cirkel van zes is voor mij een dikke vier sterren waard!