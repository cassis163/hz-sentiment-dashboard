Cafe Zon & Zee is mijn eerste kennismaking met Jenny Colgan. Ik mocht dit boek lezen dankzij een vooruitleesexemplaar van de uitgever.

Flora Mckenzie is een schotse dame afkomstig van het afgelegen eiland Mure en werkzaam is als juriste op een groot kantoor in Londen. Zij is verliefd op haar baas Joël, maar hij ziet haar niet staan. Als op een dag één van de grootste klanten van het kantoor, Colton Rogers, iemand zoekt die naar het eiland Mure afreist om daar voor hem een jurdische zaak af te handelen, wordt Flora meteen naar voren geschoven. Rogers bouwt een luxe hotel op het eiland Mure en er dreigt een groot windmolen park het mooie uitzicht van het hotel te gaan verpesten. Flora moet gaan helpen bij het overtuigen van de lokale bevolking voor verplaatsing van het windmolenpark. Dit zal geen gemakkelijke taak worden, aangezien de bewoners van Mure Colton Rogers liever zien gaan dan komen. Flora baalt dat zij terug moet naar haar geboorteplaats nadat zij het een aantal jaar geleden is ontvlucht na de dood van haar moeder.

Eenmaal op het eiland trekt zij weer in bij haar broers en vader. De tijd op Mure lijkt te hebben stil gestaan en al gauw is Flora weer onderdeel van het gezinsleven. Aangezien de opdracht van de grote klant, Colton Rogers, in het begin niet veel van haar tijd opslokt, verveelt Flora zich.. Tijdens het opruimen van het huis vindt zij een oud kookschrift van haar moeder en besluit te gaan koken voor haar familie. Door het schrift van haar moeder vindt Flora de liefde voor koken weer een beetje terug. Als zij uiteindelijk met de opdracht van Colton Rogers aan de gang kan, blijkt haar liefde voor koken en haar moeders kookschrift goed van pas te komen. Met behulp van Colton Rogers opent Flora pop-up cafe Zon & Zee om zo de inwoners van Mure gunstig te stemmen over het windmolenpark besluit. Het blijkt een groot succes en het gehele eiland bezoekt cafe Zon & Zee. Flora gaat weer steeds meer van het eiland houden en ook haar baas ziet haar plotseling staan...Hoe zal Flora’s toekomst eruit gaan zien? Zal haar baas ooit nog voor haar vallen? Wordt Flora’s opdracht op Mure een succes en het belangrijkste: kiest zij uiteindelijk voor Londen of toch voor het Schotse eiland Mure?

Colgan’s roman wordt aangeprezen als een boek met enorm veel vitamine F: feelgood! Dit is ook zeker te merken. Alle elementen voor een echte feelgood zitten erin: korte hoofdstukken, leest makkelijk weg, onbeantwoorde liefdes, een mooie bestemming en leuke personages met humor. Colgan geeft mooie beschrijvingen van het wilde, ruige eiland Mure met de zilte lucht en de altijd aanwezige wind. Het maakt dat je je zelf even op het eiland Mure voelt. Ook de beschrijvingen van de verschillende personages weet Colgan goed neer te zetten. Flora’s nukkige vader, de altijd drukke baas die totaal geen interesse voor zijn omgeving lijkt te hebben en zich in zijn werk lijkt te verzuipen en de lieve, onzekere, beetje naiëve Flora.

Een ideaal boek voor een regenachtige zondagmiddag of een mooie dag op het strand en zeker een aanrader voor de liefhebbers van Jill Mansell.