Een jaar of vijf geleden sprak ik Willem Asman. Vanwege mijn sluimerende ambitie ging het vooral over het schrijverschap. Hoe schrijf je een boek? De moraal van zijn verhaal: niet te veel piekeren en peinzen, gewoon elke dag gaan zitten en schrijven. Direct na het uitlezen van Enter dacht ik terug aan dit gesprek. Zou hij het van tevoren bedacht hebben, dat dit boek het eerste deel van een trilogie zou worden? Vast niet. Want als een schrijver veel piekert en peinst, ziet hij af van een trilogie. Veel te lang, veel te complex, veel te veel karakters. Erger nog, als deel 1 niet goed wordt ontvangen, zijn deel 2 en 3 vrijwel kansloos. Ik ben blij dat Asman gewoon elke dag is gaan zitten en schrijven, want Enter is een heerlijke thriller. Met net een puzzelstukje te veel, maar dat kan in de volgende delen van de REBOUND-reeks zomaar op een verrassende plek vallen.

Enter verhaalt over de getuigenbeschermingsprogramma’s WitSec en REBOUND. Over de verregaande gevolgen van deelname aan zo’n programma voor moeder Tyler en dochter Charlie, en wat er gebeurt als de een op zoek gaat naar de waarheid en WitSec en REBOUND in elkaars vaarwater geraken. De reis die Tyler, Charlie en hun beschermers maken, voert van Amsterdam via Londen naar het oosten van de Verenigde Staten. Asmans vaardige brein stopte de reis vol spannende gebeurtenissen, bijzondere wendingen en prettige puzzelstukjes. De vaart zit er goed in, tot het moment dat Asman genoodzaakt is stil te staan bij de oorspronkelijke reden van Tylers en Charlies getuigenbescherming. Het duurt daarna even tot Enter zijn pageturnende kracht terugkrijgt. Het slot is weer fijn, maar levert ook dat verwarrende want moeilijk plaatsbare puzzelstukje op.

Error, ook wel REBOUND 2, doet zijn titel hopelijk geen eer aan, want REBOUND 1 kent naast een enkel en schier onvermijdelijk cliché en een scheutje van het immer discutabele toeval, wél een joekel van een fout: een Toyota pick-up die met pech langs de snelweg staat, dat is nog nooit gebeurd, Willem! Ik kan het gelukkig binnenkort al controleren. De verheugende verschijning van Error is in november.