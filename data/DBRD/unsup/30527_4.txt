'Recepten voor liefde en moord' is een titel die direct vraagtekens oproept. Hoe kan je dit allemaal samen in één boek krijgen. Sally Andrew is daar perfect in geslaagd. Haar debuutroman speelt zich af in het Kleine Karoo in Zuid-Afrika. Door de mooie beschrijvingen van het land laat ze ons echt meegenieten van de prachtige natuur. Daar bovenop gebruikt ze dikwijls Zuid-Afrikaanse woordjes. Spijtig genoeg kan men soms de betekenis van de woorden niet altijd afleiden uit de context.

Tannie Maria schrijft voor de Klein Karoo Gazette een receptencolumn, zo kan ze haar lekkere recepten delen met de lezers. Op een dag beslist de redacteur, Harriet, dat deze column moet vervangen worden door een column die vooral problemen oplost. Aanvankelijk vindt Tannie Maria dit niet zo'n goed idee. Daarom probeert ze raad te geven door dit te combineren met haar recepten bv een receptje voor liefdesverdiet. Wanneer er een briefschrijfster wordt vermoord, vindt ze dat het haar plicht is om de moord helpen op te lossen...

Het boekje is zeer aangenaam om te lezen. Door de korte hoofdstukken leest het ook heel vlot. De personages zijn goed beschreven. Tannie Maria is iemand die met iedereen wel vriend kan worden.

Op het einde van het boek staan ook Tannie Maria haar recepten beschreven. Zo kan je onmiddellijk aan de slag gaan. Hopelijk bezorgt ze ons in de toekomst nog meer culinaire romans.