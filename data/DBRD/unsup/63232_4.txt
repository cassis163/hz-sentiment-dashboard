Wees onzichtbaar, Murat Isik’s tweede en nieuwste roman, is genomineerd voor de Libris Literatuurprijs 2018. En terecht. Het verhaal gaat over Metin, een Turkse jongen die opgroeit in de Amsterdamse Bijlmer. Hij verhuist als kleine jongen van Turkije naar Duitsland en vervolgens van Duitsland naar Nederland, waar hij als vijfjarige aankomt. Hij groeit op in een moeilijke thuissituatie, zijn vader zorgt voor veel spanningen en zelfs geweld. We volgen de weg van Metin van de basisschool, via de middelbare school richting volwassenheid. Het verhaal is gebaseerd op Isik’s eigen leven. Naarmate de tijd verstrijkt geven moeder, zus en Metin steeds meer tegengas en verminderd vader’s invloed op de sfeer. Niet alleen thuis ontwikkelt Metin zich, ook op school verandert er van alles, evenals in zijn wijk.

Het taalgebruik in dit boek is fantastisch. Prachtig geformuleerde zinnen, perfect gekozen woorden, ze maken dit boek tot een waar leesgenot. Echter, het gevoel van Metin ontbrak voor mijn gevoel een beetje. Het is vooral een beschrijving van gebeurtenissen en er is niet zozeer te lezen hoe hij zich hieronder voelde of hoe het hem gevormd heeft met de jaren, als hij er achteraf op terug kijkt. Al met al wel een prachtig verhaal over familie, vriendschap, Nederland en een stukje van de Turkse cultuur.