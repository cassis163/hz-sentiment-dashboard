Toen ik vorig jaar Wat Jij Niet Ziet las (Eric Lindstroms eerste YA-boek) werd ik verliefd op het verhaal, de schrijfstijl en de personages. Niet lang daarna ontdekte ik dat er een nieuw boek van Eric zou verschijnen in 2017: A Tragic Kind of Wonderful. Omdat ik zijn eerste boek al zo goed vond, vroeg ik mij af (zoals ik wel vaker heb met schrijvers waarvan ik nog maar één boek van heb gelezen) of ik de rest van zijn werk ook zo goed zou vinden. De Hemel Begint bij Je Voeten van Jandy Nelson was mij namelijk tegengevallen, omdat ik ontzettend hoge verwachtingen had gekregen door Ik Geef Je de Zon.

Gelukkig heb ik het boek cadeau gekregen (de Engelse editie), omdat dit boek mij inderdaad tegenviel. Zoals wel vaker voorkomt bij schrijvers van stand-alones, is dat hun tweede boek qua opbouw, schrijfstijl en personages erg lijkt op hun eerste boek. Hier is niets mis mee, behalve dan dat je de twee boeken steeds met elkaar gaat vergelijken. In Wat Jij Niet Ziet is vriendschap en vertrouwen erg belangrijk, wat ook hier het geval is. Ik weet nog dat ik tijdens het lezen van dit boek continu de personages met elkaar vergeleek. Waar leek Mel wel en niet op Parker?

Ik denk dat ik vooral hoopte dat Eric met dit boek zijn schrijfkunsten had bevorderd, maar zoals ik al zei: dit boek is ongeveer hetzelfde als Wat Jij Niet Ziet.

Voordat ik A Tragic Kind of Wonderful las had ik een vaag idee wat een bipolaire stoornis was. Na het lezen van dit boek stond ik nog steeds met dezelfde vraag. Hoewel je ziet hoe en wat er allemaal met Mel gebeurd, wordt er niet uitgelegd hoe het precies in elkaar zit. In Wat Jij Niet Ziet was dat ook het geval, maar was het niet nodig, omdat iedereen weet dat als je blind bent, je (bijna) niets ziet.

Als je benieuwd bent naar de boeken van Eric Lindstrom zou ik Wat Jij Niet Ziet lezen, omdat die (naar mijn mening) het beste is. Dit boek is ook niet slecht, maar het is gewoon iets minder, helaas. De cover is wel mooier (de witte dan, de roze is ook niet zo mooi).

Heb jij A Tragic Kind of Wonderful gelezen?