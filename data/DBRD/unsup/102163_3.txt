Liz en Tom zijn nog steeds samen. Dit gaat niet over rozen. Tom is het vertrouwen in Liz kwijt en Liz heeft te kampen met depressie en angstaanvallen. Om op de rails te blijven en alles te kunnen verwerken, gaat Liz naar een psychiater en ook samen volgen ze relatietherapie. Ze doen er allebei alles aan om terug het gelukkige gezinnetje te worden als voor Liz’ ongeluk.

Toch blijft Tom het moeilijk hebben met Liz en hun relatie. Hij zit in een rollercoaster van emoties. Enerzijds houdt hij nog van haar, anderzijds is er de wrok en voelt hij zich nog steeds bedrogen door Liz’ ‘slippertje’ met Sebastian. Kan hij haar nog wel vertrouwen? Hij gaat dan ook helemaal op in zijn sloepenbedrijf dat uit de rode cijfers is en de crisis heeft overleefd. Het ene na het andere contract komt binnen en na een mega-deal wil Tom graag zijn maat Stef in het bedrijf. Stef en zijn vriendin Suus zijn nog steeds goed bevriend met Tom en Liz en dit kan hun vriendschap alleen maar ten goede komen.

Liz wil afrekenen met haar verleden en haar ouders. Omdat die situatie nogal moeilijk ligt wil Tom niet dat ze alleen gaat, maar toch gaat ze achter zijn rug om die confrontatie alleen aan en komt tot enkele nare, verrassende ontdekkingen. Dit is voor haar de spreekwoordelijke druppel en ze besluit afstand te nemen en verder te gaan met haar leven en met Tom. Ze is klaar voor een tweede kindje, maar ziet Tom dit wel zitten?

En dan staat ineens Sebastian voor haar neus en komen alle gevoelens weer terug. Als Tom onverwachts thuiskomt en de minnaar van zijn vrouw staat voor de deur, slaan al zijn stoppen door met drastische gevolgen.

Het verhaal gaat verder daar waar ‘Onder water’ is gestopt. Ook in ‘Boven water’ wordt het verhaal verteld vanuit het perspectief van Tom en Liz, maar deze keer ook vanuit hun psychiater en enkele hoofdstukken vanuit Sebastian. Dit heeft een meerwaarde, omdat je op die manier, zeker uit het perspectief van de psychiater, een nog beter inzicht krijgt in de relatie van Tom en Liz.

Als lezer zit je weer vrij snel mee in het verhaal en in het leven van Tom en Liz. Het is aangenaam dat Linda dit op dezelfde manier heeft aangepakt als in het eerste deel. Zo heb je weer een mooie kijk in hun gedachten. Je leeft op die manier mee met allebei en sluit ze ook nu weer in je hart. Dit komt omdat het verhaal vooral om hen twee draait en de strijd die ze voeren om, elk op zijn manier hun huwelijk te redden.

Toch vind ik ‘Boven water’ voorspelbaar en dat is jammer. Ik zat te wachten op een onverwachte wending, een bepaalde spanning. Dit komt waarschijnlijk omdat dit in het eerste deel frequent aanwezig is. Nu kabbelt het verhaal verder en krijg je als lezer heel wat herhaling op je boterham. Op die manier werkt Linda langzaam maar zeker naar de plot toe en ja hoor, daar was mijn onverwachte wending! Wat een knaller! Die zag ik niet aankomen.... Het is er zo eentje die toch enkele dagen blijft nazinderen.

Linda heeft een vlotte pen, maar dat wisten we al van haar vorige roman. Het verhaal leest ook nu weer makkelijk weg. Een toegankelijk boek, met een lach en een traan, dat laat zien hoe twee mensen hun leven en hun huwelijk terug op de rails proberen te krijgen. Omdat het voor mij te voorspelbaar was, maar de plot insloeg als een bom geef ik 3,5.