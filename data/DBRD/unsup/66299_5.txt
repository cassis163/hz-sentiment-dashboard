Maar je ziet er helemaal niet autistisch uit door Bianca Toeps

Een boek over autisme, door een autist (en waarom je dat wél zo mag zeggen legt Bianca zelf uit in haar boek).

Hoewel ik zelf geen autisme heb heb ik dit boek vol interesse gelezen. Dat komt enerzijds omdat ik als hsp’er met ptss veel dingen herken (overprikkeling, hyperalertheid, spierspanning) en anderzijds omdat het een enorm boeiend en geweldig goed, vlot geschreven boek is. Alles wordt heel duidelijk uitgelegd, wetenschappelijk onderbouwd en toch met de juiste dosis humor verrijkt. De vormgeving is efficiënt en mooi om te zien. Het boek heeft een toffe cover, een titel die aandacht vraagt en het ligt goed in de hand.

Naast dit alles is het een boek van iemand met autisme over autisme. Dat maakt het helemaal geweldig. Want hoewel dat evident lijkt wordt er best vaak over autisme geschreven en verteld maar meestal door ouders van. Niet door de personen zelf. Als je dus maar één boek over autisme wil lezen lees dan vooral dit boek.

Toeps beschrijft heel goed wat autisme is, wat het voor haar concreet inhoudt en hoe ze (eindelijk, heel laat) het etiket Asperger (zeer foute naam, legt ze je uit) kreeg. Ze geeft tips om met mensen die autisme hebben om te gaan. Ze laat ook andere mensen met dezelfde diagnose aan het woord.

Daarnaast legt ze ook de vinger op enkele zere wonden (verkeerde naamgeving, foute diagnoses, traumatische therapieën) en maakt ze een lijstje van 8 dingen die ze niet meer wil horen (zoals de opmerking die tevens de titel van het boek is).

Maar je ziet er helemaal niet autistisch uit is een baanbrekend, taboedoorbrekend, helder informerend boek. Bianca en Blossom Books hebben een eyeopener afgeleverd. Een must read voor iedereen. Meer begrip voor elkaar is toch het allerbelangrijkste?!