Bijna twintig jaar geleden startte Philip Kerr met wat zou uitgroeien tot een indringende reeks rond detective Bernie Gunther. De reeks speelt zich af in Duitsland voor en na WOII. De eerste drie delen, oorspronkelijk geschreven in de beginjaren ‘90, werden vorig najaar opnieuw uitgegeven in de bundel Berlijnse trilogie. In 2007 verscheen De een van de ander, het nieuwe Bernie Gunther boek. Op het einde van 2008 zal De stille vlam uitkomen, een boek waarin Bernie een moord moet oplossen in Argentinië, het land waarnaar hij na De een van de ander uitwijkt.

De een van de ander brengt de lezer naar Duitsland, naar het jaar 1949. De zeepbel van het Derde Rijk spatte uit elkaar, Duitsland herbergt verschillende bezettingsmachten, de onnoemelijke wandaden van het naziregime kwamen aan het licht en de geteisterde bevolking probeert stilaan uit het dal te kruipen. In het begin van het boek vinden we Bernie Gunther in de buurt van Dachau, waar hij het hotel van zijn inmiddels overleden schoonvader probeert te runnen. Een hotel zo dicht in de buurt van een voormalig concentratiekamp: het is niet verwonderlijk dat de zaken slabakken. Daarom gaat Bernie terug doen waar hij goed in is: als detective mensen opsporen. Hij biedt zijn diensten aan en krijgt al snel een paar zaakjes die erom draaien getuigen te vinden die de strafmaat voor nazimisdadigers kunnen verkleinen. Het is niet echt waar Bernie op gehoopt had, maar goed, ook bij hem moet er brood op de plank. Op een dag stapt een prachtige vrouw zijn kantoor binnen. Haar man is vermist en ze wil hertrouwen. Daarom vraagt ze Bernie om haar man, een eersteklas oorlogscrimineel, op te sporen, levend of dood. In zijn zoektocht trapt Bernie op zere tenen en daarvoor wordt hij heel hard aangepakt. Meer dood dan levend komt hij in het portaal van een ziekenhuis terecht en eigenlijk hadden zijn aanvallers hem beter gedood, want eenmaal hersteld bijt Bernie zich als een eersteklas pitbull vast in de zaak.

De nationale en internationale pers is laaiend enthousiast over de Bernie Guntherreeks van Kerr. Dat is terecht. In De een van de ander combineert Kerr een uitermate ingenieus en verrassend plot met levensechte, aansprekende personages. Hij schetst een prachtig tijdsbeeld waarin de gruwel van de oorlog en de hypocrisie van de medeschuldigen vaak voorbij komen. Tegelijkertijd houdt hij het geheel voldoende luchtig, een gegeven waarin de zwarte humor van Gunther een cruciale rol speelt. Dit boek van Kerr laat een brok belangrijke geschiedenis herleven en prikkelt de intellectuele honger. Sommige, zelfs hedendaagse, fenomenen ga je er anders door bekijken en dat is een mooie bijverdienste van dit boek, dat bovenal een meer dan uitstekende thriller is. (deze recensie verscheen eerder op ezzulia.nl)