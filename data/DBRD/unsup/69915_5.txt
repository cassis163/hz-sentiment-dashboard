Geweldig spannend boek dat dan ook nog eens heel vlot leest en amper neer te leggen is.
Een jonge zwanger vrouw komt bij hoofdinspecteur Thomas Berg met het verhaal dat haar verloofde Mamidakis, toekomstige man en vader van haar baby, in Kreta vermoord is. Wanneer Berg het verhaal controleert, blijkt dat de man zelfmoord gepleegd heeft, hij heeft zelfs een afscheidsbrief achtergelaten, in zijn handschrift. Toch zijn er enkele elementen in het verhaal die Thomas doen twijfelen.

Op persoonlijk vlak gaat het Thomas Berg voor de wind, hij leert een vrouw kennen, al heeft hij nog geen echte date met haar gehad, ze moet namelijk nogal dikwijls afbellen omdat haar zus ziek is. De vrouw heet Haynee en werkt in een laboratorium, hetzelfde labo waarvan Mamidakis hoofd was.

Journalist Andreas Kurver heeft het momenteel wel lastig in het leven, hij is gescheiden, ziet zijn dochter te weinig, heeft zijn vaste job opgezegd en is nu freelancer, maar het is geen vetpot.
Wanneer hij een verhaal op het spoor komt naar aanleiding van een opzienbarend artikel over het afremmen van de veroudering in een vooraanstaand wetenschappelijk tijdschrift, probeert hij een interview te krijgen van het nieuwe hoofd van het labo. Maar dat loopt niet zoals gepland. Zodra hij dieper ingaat over waar en op welke personen de testen uitgevoerd zijn uit, wordt hij eruit gezet. Toch blijft hij verder zoeken. Op een feestje van zijn vriend, ontmoet ook hij Haymee. Hij kent haar ergens van, maar kan er niet de vinger op leggen waar hij haar van kent. Zelf ontkent ze dat ze elkaar kennen. Hij blijft graven en komt bij een oude foto uit van zijn studententijd. En dan gaat het allemaal heel snel.

Methusalem is een bijbelse figuur, een persoon die volgens de overlevering 969 jaar zou zijn geworden. De titel is dus goed gekozen wanneer het thema uitstellen van veroudering is.
Jo Claes, een schrijver die ik voortaan in het oog zal houden en waarvan ik meer ga lezen.