Het verhaal vertelt van een gezin dat zich overgeeft aan de Pinkstergemeente. Het gezin is door de voorgangerrol van de vader al snel het middelpunt van de gemeente en dat betekent dat er een zware druk wordt gelegd op Aaf, de hoofdpersoon, en haar broer Rim.
In het eerste deel ligt de nadruk op hoe de Pinkstergemeente op Aaf overkomt, hoe het geloof steeds dominanter het wel en wee van het gezin bepaalt. Het geheel wordt vrij anekdotisch beschreven en komt niet echt tot leven. Je leest het vlot, maar het boeit en beklijft niet echt.

Interessanter is het tweede deel van het boek waarin Aaf naar zichzelf op zoek gaat. Ze zoekt meteen in het hol van de leeuw en gaat in Amsterdam wonen. Een groter contrast met haar eerdere leven is niet denkbaar en de verleidingen worden uitvergroot, soms ook weer op het randje. Aaf is bezig zichzelf en haar seksualiteit te ontdekken. Is dit altijd al een lastige periode voor een adolescent, is het voor haar nog zwaarder, omdat ze niet alleen rekenschap aan zichzelf en haar normen en waarden moet afleggen, maar ook aan God, de Gemeente en natuurlijk aan haar ouders.

Deze worsteling van Aaf is goed uitgewerkt en geloofwaardig, vooral omdat de auteur goed laat zien waar het fout loopt door de situaties te beschrijven en niet alles laat vertellen. Het mooie vind ik dat ze er ook heel goed in slaagt om de liefde van Aaf voor haar ouders door alles heen te laten schemeren.

Ten aanzien van de structuur zou het boek volgens mij beter uit de verf zijn gekomen met een minder chronologischer opzet. Op basis van het eerste stuk alleen zou ik twee sterren hebben gegeven. Het is vlot weggepend, maar te lang om de vaart er in te houden. De drie sterren heb ik gegeven omdat ik toch mee kon voelen met Aaf in het tweede deel. De taal is hier rijker en de zinnen beeldender. Mooi slotakkoord.