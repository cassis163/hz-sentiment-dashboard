Over de auteur:
Fredrik T. Olsson (1969) is, blijkens de achterkant van het boek, een scenarioschrijver voor film en televisie in Zweden.

Over het boek:
Het boek telt 413 pagina’s, is opgedeeld in 62 hoofdstukken.
Het verhaal is opgesplitst in 4 delen, elk deel heeft een eigen titel en start met een - cursief gedrukt - dagboekfragment. Fijn lettertype, goede bladspiegel.
De cover is aantrekkelijk qua kleurstelling (geel en oranje met zwarte letters) en de afbeelding van het doodshoofd is in reliëf op de cover gezet.

De korte inhoud:
Janine, een historica uit Amsterdam verdwijnt spoorloos. Zes maanden later verdwijnt William, een cryptoloog uit Stockholm. Beiden blijken naar een kasteel in Europa te zijn gebracht met het doel een code te kraken. Waar de code is gevonden, of het een vraag is, of juist een antwoord – alles wordt mondjesmaat met Janine en William gedeeld.
Terwijl Janine en William proberen de code te kraken én te ontsnappen, zitten noch de vriend van Janine als de ex-vrouw van William bij de pakken neer. Ze stellen alles in het werk om hun geliefden te vinden.
Ondertussen worden er mensen ziek en sterven; het lijkt om een zeer besmettelijk virus te gaan.

Mijn mening:
Een heerlijk boek met veel vaart en spanning. Ook de humor ontbreekt niet. Het verbaasde me dat er niet op de achterkant stond dat de filmrechten al verkocht zijn, want je ziet het allemaal zo voor je. Wel staat op de achterzijde de volgende quote: “Net als De Da Vinci Code, maar dan nog slimmer en beter geschreven.” Daar ben ik het niet mee eens. Ik vind DDVC beter, ook omdat er meer te puzzelen viel. Hier draait het om slechts een code. Bovendien vind ik de manier waarop (aan het eind) helpers en vluchtenden elkaar treffen/vinden ongeloofwaardig.
Wel leuk is de vermelding in het boek van de Arecibo-boodschap, die in 1974 de ruimte is ingestuurd. Daar heb ik Google even op nageslagen en dit is volledig op waarheid gebaseerd en erg interessant. Dus zeker een fijn boek, maar afgezet tegen DDVC is dit net een tikkie minder, naar mijn smaak.