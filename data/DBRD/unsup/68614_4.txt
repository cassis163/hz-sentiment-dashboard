De cover!!! Ja, wat is die weer mooi. Ik moet eerlijk toegeven dat ik een enorm zwak heb voor de covers van Podivium. Prachtige details die betrekking hebben op de inhoud van het boek. De titel alleen al. Glanzende letters, opvallende roze kleur en de ‘N’ subtiel in een andere tint, zoiets vind ik dus top. Een boek dat uitnodigt om vast te nemen.
Ook het binnenwerk van het boek is bijzonder. Een hele mooie bladspiegel bij het begin van elk hoofdstuk, detail uit de cover.

Ik ben helemaal geen YA meer of misschien ééntje van de derde generatie. Maar dit boek ademt gewoon Young Adult. De aanblik van de cover, het binnenwerk, de korte hoofdstukken, de afwisseling in de bladspiegel, de omvang van het boek.

Yvonne heeft een heel prettige schrijfstijl. Ze kruipt echt in de huid van een vijftienjarige. De schrijftaal is heel vlot en natuurlijk. Mooie dialogen met diepgang en een positieve kracht.

De hoofdpersoon Pasca is zo tastbaar neergezet. Ik ben ervan overtuigd dat pubers zeker dingen van zichzelf gaan herkennen, deed ik zelf ook. Ze weet ontzettend goed hoe jongeren worstelen met hun persoonlijkheid. De zoektocht naar wie ze zijn en wat ze willen. En dikwijls strookt dat niet met wat de omgeving verwacht. Het gevoel dat de hele wereld tegen jou is is voelbaar. Jezelf laten meeslepen door anderen. Het impulsieve gedrag van een puber, eerst doen en dan pas denken. Nog niet rijp genoeg in gedachten om de situatie weer om te keren. Ja heel de psychologie van een puber passeert in het boek. Heel erg knap van Yvonne.

Het tegengewicht van Pasca, Geertje is heel mooi. De invloed die zij heeft op Pasca en ook omgekeerd. Ik moet toegeven dat er op een bepaald moment tranen vloeiden bij mij.

Het plot vind ik zeer mooi neergezet. De twijfel, de worsteling trekken aan je tijdens het lezen. Ik vroeg me steeds af hoe het verder ging. Dus moest ik ook blijven lezen. Je kan het amper wegleggen. Ik ben blij met het verloop van het boek. De sterke positieve kracht die van het boek uitgaat is net wat pubers nodig hebben. Ze zijn nog te kwetsbaar om beslissingen te nemen. Ik denk dat ze hier wel iets uit kunnen leren.

Als ik met de ogen kijk van leerkracht denk ik echt dat dit boek ook in het onderwijs zou gelezen moeten worden. Er zit heel wat gespreksstof in voor jongeren om samen met een opvoeder te bespreken.