'Een studie in rood' is het eerste boek over Sherlock Holmes, waarschijnlijk de meest beroemde detective uit de literatuur. De eerste helft van dit boek is heel fijn: we zien hoe Watson Holmes ontmoet en Holmes wordt ook meteen fantastisch neergezet als de zelfbenoemde sociopaat die we kennen uit de BBC-serie. Het personage Holmes was ook meteen de meest positieve verrassing in het boek, zoveel levendigheid had ik niet verwacht.

Halverwege het boek weet Holmes wie de dader is en daarna schakelen we jaren terug in de tijd en gaan we opeens van Londen naar Salt Lake City, waar een man en een klein meisje verdwaald zijn en in contact komen met een groep mormonen (ik typte hier eerst 'hormonen', wat ook deels waar is, haha). Aan de ene kant is dit deel interessant vanwege de dreiging die deze groep met zich meebrengt en het soms verrassend moderne perspectief van de man, aan de andere kant is het een opeenstapeling van clichés.

Alles in dit verhaal gaat net even te snel en het mist wat diepgang. De verdachte is wel heel snel gepakt. Door het plotselinge uitstapje naar Salt Lake City heb je het idee dat je twee boeken in één kaft hebt gelezen. Desondanks is het een leuke, makkelijk weg te lezen introductie van twee legendarische personages: Sherlock Holmes en John Watson.