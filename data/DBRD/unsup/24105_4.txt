Het LUXOR RESORT van debutante Candy Brouwer is een - in zijn genre - goed boek. Het is een lekkere thriller met een flinke hoeveelheid erotiek. Spannend, interessant en met veel, nooit ranzige of saaie sekssc?nes. Vijftig tinten grijs steekt er grauw bij af. Het LUXOR RESORT is een beter verhaal met een mooie en intelligente hoofdpersoon, Moon (Monica) Barends, die al een eigen bestaan heeft opgebouwd als een succesvolle advocate. Ze heeft twee rechtszaken gewonnen van leden van een organisatie van dierenactivisten. In Egypte waar ze op vakantie is, wordt Moon twee keer doelwit van een aanslag, hetgeen ze onbegrijpelijk vindt, maar gaandeweg snapt ze wat er aan de hand is. De vakantierelatie die ze aangaat met de mooie Egyptenaar Jamal, is gelijkwaardig en de SM-elementen die in hun seksspel zitten blijven spel, worden nooit dwang; nooit 'als je dit niet wilt, dan houdt het op'. De zonnige en historische locaties in Egypte, Luxor, Vallei der Koningen, Karnak, het graf van Toetankhamon en de grafkelders van Seti vormen een prachtig decor voor een paar uur prettig tijdverdrijf tijdens jouw vakantie. Niet teveel info, het is beslist geen reisgids, maar ook niet te weinig. Candy Brouwer beschrijft de locaties duidelijk. Alsof je er rondloopt. Een aangenaam vakantieboek, met een verrassing aan het einde. Een aanrader voor wie van het genre houdt.