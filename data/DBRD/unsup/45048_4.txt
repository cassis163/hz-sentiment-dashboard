De Vlaamse schrijver Wim Menheer had zijn literaire debuut in 1989 met de verhalenbundel In de schaduw van de eik. In 1998 volgde zijn eerste thriller Het purperen oog waarin het onderwerp sekte centraal staat. In Nederland geniet Menheer nog niet de bekendheid die hem in Vlaanderen ten deel valt, maar met Alfred Lek in het vizier heeft hij een goede troef in handen om daar verandering in te gaan brengen.
In Zürich wordt inspecteur Kurt Ruettli naar een verlaten villa gestuurd waar op zolder een mannenlichaam is gevonden dat door ophanging om het leven is gekomen. Al vrij snel wordt vastgesteld dat dit lichaam twee maanden eerder al ter dood gebracht is. Waarschijnlijk behoort het toe aan de laatste bewoner, Alfred Lek.
Bij verdere inspectie van de woning blijkt in de kelder een vrouwenlichaam te liggen dat ongeveer vier maanden eerder om het leven gebracht moet zijn.Enige aanknopingspunt is een briefje met een telefoonnummer dat op het lichaam van Lek is gevonden. Dat nummer verwijst naar het escort hoertje Katia Schneider. Deze dame werd regelmatig door Lek uitgenodigd om hem op een speciale wijze naar een hoogtepunt te brengen. Het lied Una voce poco fa van Maria Callas speelt hierin een hoofdrol.
Gaandeweg het onderzoek stelt Ruettli vast dat Alfred Lek een vermogende man was die veel oud geld bezat. Kort voor het moment van overlijden blijkt de bankrekening leeggehaald te zijn. Wanneer in de tuin van de villa nog meer lijken verborgen blijken te zijn, zal inspecteur Ruettli alles uit de kast moeten halen om achter het motief te komen en verdere moordplannen in de kiem te smoren.
Met Alfred Lek heeft Wim Menheer een waarlijk literair werk het licht doen zien. In twee parallelle verhalen beschrijft hij de speurtocht van Kurt Ruettli naar de moorden en tevens geeft hij een impressie van het leven van Alfred Lek door middel van diens briefwisseling met een oude vriend, Mark Mesdom. Het heden en verleden in één adem genoemd.
Met kennis van zaken voegt hij de Oostenrijkse schilder Gustav Klimt toe aan zijn verhaal. Deze beroemde schilder heeft in de vorige eeuw de Weense Jugenstil vorm gegeven. Zijn schilderijen zijn heden ten dage vele miljoenen waard. Menheer gebruikt enkele afbeeldingen van Klimt om het raadsel van de moorden nog groter te maken.
Alfred Lek is een knap in elkaar gestoken verhaal dat zich naast België en Zürich ook nog naar Rome verplaatst. Romantiek, spanning, cultuur en schilderskunst, het blijkt in het concept van Wim Menheer goed samen te gaan, mits verpakt in een aantrekkelijk verhaal.
En dat laatste is zeker waar!