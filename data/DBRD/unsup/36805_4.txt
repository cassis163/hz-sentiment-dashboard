Na het Kentucky Killer-fiasco is het A-team, de speciale politieafdeling voor internationale misdaden, uiteengeslagen. Paul Hjelm en Kerstin Holm onderzoeken bij de lokale politie wie in een kroeg een voetbalsupporter heeft doodgeslagen. Söderstedt en Norlander worden opgeroepen wanneer een gevangene in zijn cel wordt opgeblazen. Nyberg zit nu bij de pedofielenjagers en chef Hultin is met verplicht pensioen gegaan. En dan is er nog de Chileen Jorge Chavez, die vooral cursussen heeft gevolgd, en nu een brutale overval tussen boevenbendes mag ophelderen. Daarbij is een aktetas met waarschijnlijk veel geld verdwenen. Geld waarmee van alles gefinancierd kan worden. Als je ziet met welke spitsvondige explosieven de overval wordt uitgevoerd, belooft dat niet veel goeds. Redenen genoeg om het A-team weer bijeen te roepen. De zaken waarmee de leden bezig waren, blijken het onderzoek goed vooruit te helpen.
Tien boeken wil de Zweed Arne Dahl schrijven over het A-team. Na (chronolgisch) Misterioso en Kentucky Killer is Schijnoffer het derde deel. Dahl verweeft verschillende zaken tot één groot onderzoek, waarin elk van de A-teamers prachtig tot zijn recht komt. Chavez als de ambitieuze macho bijvoorbeeld, die onverwacht valt voor de charmes van een collega-agente. Of de vermoeide Norlander, kersvers vader. Leuke personages, die bovendien nog regelmatig grappig uit de hoek komen. Humor is Dahls grootste wapen om de lezersharten te veroveren. Maar evengoed spuwt hij zijn gal over wat er fout gaat in onze democratie. Eindigen doet Dahl in schoonheid. Met een spannende ontknoping, maar vooral met deze belofte: het A-team komt terug. Dat mag en moet, want Arne Dahl schrijft fantastische boeken.