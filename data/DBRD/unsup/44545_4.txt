Den Bosch, voorjaar 1481. Jeroen van Aken komt na zeven jaar straatarm terug uit Venetië. Hij trekt voorlopig in bij zijn oudere broer die een schildersatelier heeft en in de tussentijd is getrouwd met Jeroens jeugdliefde Kathelijne. Zij haalt Jeroen over weer te gaan schilderen: een drieluik. Wanneer het laatste paneel zijn voltooiing nadert, staat hij voor een onherroepelijke keuze.

Jeroen Bosch, ook bekend als Jheronimus Bosch, is mijn favoriete klassieke schilder. Vraag me niet waarom, ik ben geen schilderkunstfanaat of dergelijke, maar iets trekt me aan in zijn werk. Misschien omdat ik als fantasyliefhebber gek ben op mysterieuze wezens, iets wat ook in de werken van Bosch terugkomt? Of omwille van het feit dat er nog steeds veel mysteries omtrent zijn leven en werk zijn? Want ondanks het feit dat hij ook in zijn tijd reeds een bekend schilder was, is er vooral nog altijd veel dat we niet over hem weten.

De duivelskunstenaar van Matthias Rozemond is een historische roman over deze middeleeuwse kunstenaar en schilder. Het feit dat het boek nu verschijnt is ook niet zomaar. 2016 is immers het Jheronimus Boschjaar. De stad Den Bosch herdenkt zijn 500ste sterfdag en er wordt een grote tentoonstelling van zijn werk ingericht in het Noord-Brabants Museum (http://boschexpo.hetnoordbrabantsmuseum.nl/nl). De rode draad in het verhaal is: wie of wat inspireerde hem tot het schilderen van De Tuin der Lusten (https://nl.wikipedia.org/wiki/Tuin_der_lusten#/media/File:Jheronimus_Bosch_023.jpg)?

Het is een verhaal over de zoektocht naar je innerlijke zelf, maar ook over liefde en verlangen.

Matthias Rozemond kan als geen ander een verhaal vertellen, je wordt als het ware ondergedompeld in een ander tijdperk.

En wat een prachtige boekenkaft!!!

De duivelskunstenaar is een aanrader en niet alleen voor liefhebbers van Bosch…