Ondanks de wreedheid en verschrikkingen een prachtige roman over de burgeroorlog in voormalig Joegoslavië. Ooit stonden de kranten er vol mee, maar de geschiedenis heeft mij nu pas echt geraakt. Het verhaal is met vaart geschreven en verveelt geen moment. Juist het vertelperspectief vanuit de tienjarige Ana maakt de gebeurtenissen extra indringend. Vanaf de memorabele openingszin ‘In Zagreb begon de oorlog om een pakje sigaretten’ sluit je haar in je hart. En ook wanneer het boek een sprong in de tijd maakt, leef je met Ana mee hoe ze zich in Amerika probeert te herontdekken. Deze debuutroman maakt voelbaar hoe oorlog een levensloop kan bepalen. Intiem en groots tegelijk!