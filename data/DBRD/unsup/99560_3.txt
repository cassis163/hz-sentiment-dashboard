Wat kan je doen als je echtgenoot een sadistische psychopaat blijkt te zijn?
Grace was ongelukkig in de liefde voornamelijk vanwege de sterke band die ze met haar zus Millie heeft. Millie heeft het syndroom van Down en kan rekenen op de liefde, loyaliteit en toewijding van haar zus Grace. Maar mannen die voor een dergelijke “package deal” staan te springen, zijn niet dik gezaaid. Jack Angel (“what’s in a name”) lijkt dan ook de engel te zijn waarop Grace al zo lang wacht. Maar onder de sluier van de voorgewende perfectie en eerbaarheid schuilt een sinistere en verachtelijke persoonlijkheid.
“Achter gesloten deuren” is een ware thrillersensatie in Engeland.
Het verhaal wordt - schakelend tussen heden en verleden – vanuit het standpunt van Grace verteld. Deze vertelwijze zorgt voor een zekere spanning en laat toe Grace en Jack en hun achtergrond beter te leren kennen. Desondanks hadden deze personages een tikkeltje meer diepgang kunnen gebruiken. Jack is ongetwijfeld het meest complexe personage: voor zijn vrienden lijkt hij een succesvol advokaat, een goede vriend en een geweldige echtgenoot maar ten opzichte van Grace is hij wreed, manipulatief en controleert hij elk aspect van haar leven. Oh ironie: Jack is nota bene een advokaat die slachtoffers van huiselijk geweld verdedigt!
De monologen die Jack op geregelde tijdstippen afsteekt zijn bijwijlen nefast voor de spanning en de geloofwaardigheid van het verhaal. Daartegenover staat dat het naderende onheil voor Millie als een tikkende klok fungeert die dit kat en muisspel naar een bevredigende afwikkeling drijft.
Het boek omvat een aantal elementen die een psychologische thriller niet mag ontberen: spanning, plotwendingen en een bevredigende plotafwikkeling. De toegankelijke schrijfstijl van BA Paris staat in ieder geval garant voor een vlotte leeservaring. Daartegenover staat dat het verhaal bijwijlen als voorspelbaar en niet heel realistisch ervaren wordt en dat de psychologische uitwerking van de protagonisten iets meer diepgang hadden kunnen gebruiken.
Lang niet slecht voor een thrillerdebuut maar toch niet helemaal de thrillersensatie van het jaar.