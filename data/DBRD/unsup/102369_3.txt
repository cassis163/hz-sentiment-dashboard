In Vals goed maakt de lezer kennis met Guido Tavernier, GT voor de vrienden. Deze vastgoedmakelaar met een bourgondische levensstijl, probeert ten koste van alles in het bezit te komen van De Beemden, een stuk braakliggende bouwgrond in Loverbeek, een fictieve gemeente gesitueerd in het Waasland. De strijd die hij levert met de eigenares, en met een concurrerende bouwondernemer, knaagt aan zijn gezondheid en de onvermijdelijke hartaanval is het begin van een reeks gebeurtenissen die verstrekkende gevolgen hebben voor een aantal dorpsbewoners en hun onderlinge relaties.
Terwijl zijn twee eerder verschenen boeken het label financieel spannend boek opgeplakt kregen, neigt dit boek veel meer naar een psychologische thriller, waarin geld echter nog wel een grote rol speelt.
Met zijn vlotte pen schetst Marc Cave zeer herkenbaar het reilen en zeilen in een typisch Vlaams dorpje, waar de priester nog invloed heeft op de ouderen en de locale politici in de eerste plaats aan zichzelf denken in plaats van aan hun kiezers. Tegen deze achtergrond speelt zich een vlot lezend verhaal af dat zorgt voor enkele uren aangenaam leesplezier en dat nooit zijn geloofwaardigheid verliest. Vals goed is dan is dan ook echt goed.
Dit werk vertoont een aantal parallellen met de boeken van Patrick De Bruyn in het algemeen en, meer specifiek met diens boek Verdoemd. Want ook Marc Cave maakt gebruik van een beperkt aantal personages die op een of andere manier een band met elkaar hebben en waarbij een banale gebeurtenis, als een rij vallende dominostenen, gevolgen heeft voor ieder van hen.
Marc Cave bewijst dat hij het schrijversvak onder de knie heeft en Vals goed zou, in Vlaanderen, wel eens een de doorbraak kunnen betekenen van deze bij het grote publiek, tot nu toe, nobele onbekende auteur.