In “Over alles” staat heel veel informatie over onderwerpen waar kinderen in geinteresseerd zijn. Het is een boek in een groot formaat en is heel mooi vormgegeven. De onderwerpen worden uitgelegd met heldere, korte teksten en verduidelijkende plaatjes, de bladzijden (onderwerpen) hebben verschillende kleuren.
De onderwerpen variëren van dagelijkse dingen, zoals een fiets of waar je verschillende soorten potloden voor gebruikt, tot uitleg over maanstanden en verschillende soorten wolken. Elk onderwerp beslaat twee bladzijden.
Naast informatie staan er leuke anekdotes in het boek.
Een aantal onderwerpen is al goed te begrijpen voor kinderen vanaf 8 jaar, voor andere onderwerpen, zoals het periodiek systeem, zullen kinderen vanaf 12 jaar pas belangstelling hebben.

Het boek wordt uitgegeven als jeugdboek, maar ook voor volwassenen is er veel uit te leren.
En als je het boek op een goed zichtbare plek neerlegt in huis als er kinderen op visite komen, heb je grote kans dat zij het pakken en er in gaan lezen. Leg er wat touw bij om de knopen die in het boek staan beschreven meteen oefenen en een stapeltje papier, zodat ze het morse alfabet kunnen leren. En wat is leuker dan elkaar met een paar vlaggetjes op wat grotere afstand met het semafooralfabet boodschappen door te kunnen geven?

Al met al een erg leuk en informatief boek “Over alles” en een aanrader voor (groot)ouders van kinderen vanaf 8 jaar.