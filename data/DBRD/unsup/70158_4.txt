Het Vlaamse schrijversduo Ludo Enckels en Jos Dewit zijn met hun plan om als Eckels & Dewit 10 thrillers te schrijven, volop in de uitvoeringsfase. In 2012 zag De mayonaisemoorden als eerste deel het levenslicht, en onlangs verscheen Operatie monstrans. In beide verhalen draait het om Kareem Zeiz, een Belgische speurder van half-Tunesische afkomst.
Vermoorde lichamen worden over de gehele wereld veelvuldig en op de meest vreemde plaatsen gevonden. Daar kijken de meeste mensen niet meer zo van op. Maar als in de kathedraal van Hasselt het lichaam van deken Lode Busschaert in een compromitterende houding is gevonden, lijkt de wereld in de Vlaamse gemeente toch even stil te staan.
Onderzoeksrechter Lieve Engelen neemt contact op met hoofdinspecteur Kareem Zeiz en ze dringt er bij hem op aan de leiding van het onderzoek op zich te nemen. Zeiz neemt dat voorstel in overweging want acceptatie betekent voor hem de beÃ«indiging van een korte vakantie met zijn nieuwe vriendin Pema Darjeen. Omdat weigeren geen optie lijkt te zijn, gaat zijn illegaal in het land verblijvende Tibetaanse vriendin elders logeren zodat hij zijn handen volledig vrij heeft voor het onderzoek. Het onderzoek wordt doorkruist door andere gebeurtenissen die, direct of indirect, een relatie kunnen hebben met de vermoorde deken. Als blijkt dat onderzoeksrechter Engelen een valse verklaring heeft afgelegd, weet Zeiz dat hij erg op zijn tellen moet passen en heel zorgvuldig te werk moet gaan.
Eckels & Dewit hebben voor het tweede verhaal in de reeks een actueel thema als basis genomen, namelijk het misbruik van jongens binnen de katholieke kerk. Dit gelovige bolwerk wordt overeind gehouden door machtige en bijna onzichtbare krachten binnen de gemeenschap die lijntjes naar de politiek en het gezag hebben. De auteurs hebben dit deel goed in de steigers gezet en maken daar door het hele verhaal op de juiste momenten gebruik van. Hiermee wordt Operatie monstrans omgeven door listige schijnbewegingen en verrassende twists en toont aan dat bijna iedereen wel chantabel is. Het opereren van Zeiz is ook niet onomstreden, maar als je in een slangenkuil moet werken, kun je je het beste maar als slang gedragen. Dus zijn list en bedrog uiterst subtiel verweven, en komen pas aan de oppervlakte wanneer het echt spannend wordt.
Die momenten zijn voldoende aanwezig. Evenzo de Vlaamse humor die niet ontbreekt, maar gepast naar de achtergrond verdwijnt als het serieuze werk naar de voorgrond komt. Compliment hiervoor omdat dit bijdraagt aan de geloofwaardigheid van het totaal.
In Operatie monstrans is ook ruimte gemaakt voor een verdere verdieping van het karakter Kareem Zeiz. Door middel van flashbacks komt de lezer meer over de achtergrond van deze speurder te weten. Dit verrijkt en kleurt zijn persoonlijkheid, en geeft een verklaring en oogst begrip voor zijn opereren en reageren op situaties waarbij hij vaak nodeloos in de problemen komt.
Viel op De mayonaisemoorden nog het een en ander aan te merken, de auteurs zijn daar zichtbaar professioneel mee omgesprongen. Ze hebben van Operatie monstrans een intelligent en volledig verhaal gemaakt waarin emotie, spanning en menselijk leed hand in hand gaan. De verhaallijnen strijden onderling om de meeste aandacht! Goed om vast te stellen is ook de waarneembare progressie in opbouw en inhoud. Dit schept kansen voor de volgende acht verhalen!