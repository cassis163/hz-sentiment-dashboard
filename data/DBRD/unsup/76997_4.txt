Als commerciële, slimme dame heeft Picoult een uitgebreide website, waar je zelfs de achtergrond van haar boek 'go to hell' kan beluisteren. Dat geeft inzicht in haar schrijfproces. Vind ik leuk.
Picoult heeft voor haar onderzoek door Alaska gereisd om meer te weten te komen over de levensstijl en cultuur van de Inuit. Dat merk je.

Cover
Internationale bestsellers hebben diverse covers voor de verschillende afzetgebieden. Persoonlijk heb ik niet zo graag dat karakters herkenbaar op de cover zichtbaar zijn. Ik prefereer om zelf de personages in mijn hoofd te vormen. De Amerikaanse versie vind ik top. Een rood dekentje, dat 2 personen omhuld in de sneeuw.

Plot
Hoofdpersonage Trixie werd gedumpt door haar vriendje Jason, een populaire ijshockeyer. Ze probeert hem op alle manieren terug voor haar te winnen en op een feestje - mét seksspelletjes -  lijkt dit te lukken. En dan verkracht hij haar. Trixie dient samen met haar ouders een klacht in en wordt hierdoor door heel de gemeenschap - vooral op school - beschimpt. Het slachtoffer krijgt een 'dader'-etiket.

De ouders van Trixie zitten middenin een huwelijkscrisis. Het geheime verleden van haar vader tussen de Inuits, nu brave huisman en striptekenaar, komt keihard naar boven. Haar moeder herkent haar ruige man niet meer, waarop ze verliefd werd. Ze doceert Dante's inferno en zoekt in haar habitat een evenbeeld van haar jeugdliefde. Het gezin beseft plots dat ze elkaar eigenlijk niet kennen. Wie liegt?

Laagjes
Het verhaal 'De 10de cirkel' intrigeert me vooral door de laagjes. De 9 cirkels (of zonden) van Dante's inferno zitten als rode draad verweven in het boek. Het bevat ook een stripverhaal door Dustin Weaver, waarbij een vader door de 9 cirkels van de hel zijn dochter probeert te redden. Slim!

Mijn mening
Vooral de gelaagdheid van het verhaal kan ik smaken. Zo knap gevonden! De karakters spreken en komen tot leven door hun (ook minder mooie) persoonseigenschappen. Het stripverhaal maakt het geniaal; helaas kan ik door mijn eReader niet echt goed de tekeningen zien. Maar dat kan ook aan mijn ogen liggen ;-).

Het inzicht in het leven van de inuit geeft een sterke meerwaarde. Het einde mocht iets minder abrupt. Ik had nog een '1 jaar later' willen lezen. Aanrader!