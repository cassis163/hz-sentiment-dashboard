Hay is een bescheiden mens en als hij mij de inleiding had laten proeflezen, was ik persoonlijk met de eerste trein naar het Zuiden afgereisd om hem een draai om zijn oren te geven. Bescheidenheid siert, zegt de regel maar Van den Munckhof moet echt leren zich beter te verkopen. Hij is in zijn inleiding echt te bescheiden. Zijn verhalen verdienen het om gelezen te worden. Ze zijn fantasievol en het aanbod in deze bundel is zeer gevarieerd.
Zijn alle verhalen even mooi? Nee, dat vind ik niet, maar er zitten pareltjes tussen en uit de recensie die Tanja hierboven heeft geschreven, kan ik opmaken dat zij mijn favoriet juist minder mooi vond. En dat is het fijne aan verhalenbundels: er is voor ieder wat wils en als het ene verhaal je minder aanstaat, scroll je door naar de volgende.

De schrijfstijl van Van den Munckhof is zeer aangenaam en zijn fantasie grenzenloos, dus als je zelf inspiratie wilt opdoen voor je volgende korte verhaal: dan is deze bundel zeker een aanrader.
Wat ik er zelf van heb overgehouden is een idee voor een meer exotisch verhaal, want de werelden die hij schetst, spreken zeker tot de verbeelding. graag gelezen!