De cover is heel mooi. Een prachtige foto die in het oog springt maar ik herken graag elementen van de inhoud van het boek in een cover en die vind ik niet terug. Hij valt wel op en dat is een pluspunt.

De schrijfstijl van Heleen is zeer vlot. De tijdspanne van het gehele verhaal is eigenlijk zeer kort. Je moet dus een snel verhaal schrijven. Er zit geen enkele vertraging in het boek. Nergens had ik een verslapping van mijn aandacht. Er wordt op het goede moment overgeschakeld van de ene verhaallijn naar de andere. De spanning blijft erin tot het einde.

Voor mij is dit het eerste boek dat ik lees van Heleen, dus de eerste kennismaking met hoofdpersonage Britt Franken. Ik heb een ongelooflijk zwak voor vrouwelijke rechercheurs in boeken. Heel vaak zijn deze types nogal stoer of slonzig. Dit is bij Britt niet echt het geval, zij is eerder een gewone vrouw en dat maakt haar zo kwetsbaar, herkenbaar en tastbaar.

De andere personages in het boek worden ook netjes neergezet. Het zijn allemaal realistische personen. Met elk hun hebbelijkheden. In het begin van het onderzoek komen er wat namen van collegaÂ’s langs die ik netjes noteerde met hun functie. Ik ben nogal slecht in het onthouden van namen.
De cursief gedrukte passages vind ik duister aanvoelen. Krijg ik een knoop van in mijn maag. Luguber sfeertje stralen die uit, heel mooi gedaan.

Het plot zelf zit heel goed in mekaar. Het onderwerp pedofilie is niet het meest voor de hand liggende onderwerp om over te schrijven. Ligt nogal gevoelig omdat het over kinderen gaat die seksueel misbruikt worden. Het wordt op weinig momenten te expliciet, het blijft netjes.
Er zijn twee verhaallijnen die perfect naast mekaar zitten en waarvan je als lezer natuurlijk weet dat die samen gaan komen. Alleen de manier waarop is de verrassing. Dit heeft Heleen van der Kemp prachtig gedaan. Een aantal plotwendingen vind ik zo goed gevonden dat ik er spontaan van ging glimlachen tijdens het lezen. Het einde is verrassend en het zorgt ervoor dat het verhaal helemaal af is. Ik voel dat het verhaal van Britt Franken niet af is en dat er nog een boek zit aan te komen. Toch Heleen?

Een snelle thriller waarvan het plaatje helemaal klopt.