Costa del Sol, de jongste loot aan de serie thrillers van Suzanne Vermeer, is te typeren als een spannend boek dat je bij voorkeur dient te lezen tijdens je vakantie. Met warme temperaturen, een zonnebril op je neus en een glas verse sangria onder handbereik creëer je de perfecte sfeer om te genieten van de avonturen van Eline en Sara.

Eline is al jaren gelukkig getrouwd met haar Spaanse vakantieliefde Alexandro. Het paar woont in Almere en heeft twee kinderen. Alexandro is taxichauffeur en wanneer hij een onbegrijpelijke maar dreigende boodschap krijgt, raakt hij zo van streek dat hij onderweg een dodelijk ongeluk krijgt. Ook de man van de zwangere Sara komt hierbij om het leven.
Sara is journaliste en haar speurneuzenbloed begint te kriebelen wanneer zij een jaar na het fatale ongeluk met Eline in contact komt. Eline heeft een vreemd sms'je gekregen dat betrekking heeft op het verleden van Alexandro, en ze schakelt Sara in om in Spanje op onderzoek uit te gaan. Voor hun gemoedsrust willen ze er per se achter komen wat er aan de hand is en wie verantwoordelijk is voor de dood van Alexandro en Sara's echtgenoot.

Suzanne Vermeer (pseudoniem van Paul Goeken) staat bekend om de vakantiethrillers die vanaf 2006 – het jaar waarin haar debuut All Inclusive verschijnt – met grote regelmaat verschijnen. In eerste instantie zijn het alleen zomervakantieboeken, maar vanaf 2010 ook thrillers voor de wintersportliefhebbers (en vele anderen).
Na het overlijden van Goeken in 2011 is er nu een andere auteur die met veel elan de schrijfpen van Vermeer heeft opgepakt. Costa del Sol  is volgens het bekende stramien geschreven waarbij gewone Nederlanders tijdens hun vakantie op minder frisse zaken stuiten. In dit boek zijn het Eline en Sara die in Barcelona te maken krijgen met duistere machten uit het Spaanse verleden. Een verleden dat nog steeds zijn tentakels naar het heden uitstrekt en nog steeds slachtoffers maakt.

Het boek is niet direct heel spannend of voorzien van goed uitgewerkte hoofdpersonen, en het pijnlijke verleden van Spanje – toch de aanleiding voor de plot – wordt slechts marginaal belicht. Maar Suzanne Vermeer weet wel te boeien. Zeker in de tweede helft van het boek wanneer de ontwikkelingen elkaar steeds sneller opvolgen en de vaart er goed in zit. Je wilt alleen maar verder lezen om erachter te komen waar Sara is gebleven, die met een pistool op zich gericht ontvoerd werd, en waarom Eline geblinddoekt in de auto van haar goede vriend Mateo zit die steeds dieper het binnenland van Spanje inrijdt.

In het genre van de vakantiethriller is Costa del Sol  een geslaagd boek. De liefhebbers hebben weer iets om naar uit te kijken.