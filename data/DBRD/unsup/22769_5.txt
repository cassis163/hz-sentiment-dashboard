Als thrillerliefhebber kun je eigenlijk niet meer om Cilla en Rolf Börjlind heen. Nadat ze een massa ervaring als scriptschrijvers van o.a. de Beck-films hadden opgebouwd, gingen ze een jaar of drie geleden aan de slag met hun serie rond politieagente Olivia Rönning en ex-rechercheur Tom Stilton. Ook in dit derde deel 'Zwarte dageraad' krijgen Olivia en Tom het gezelschap van oude getrouwen Mette Olsäter van de Rijksrecherche en messenwerper Abbas. Zelfs de spin Kerouac is weer van de partij, leuke knipoog vind ik dat.

Olivia verblijft een half jaar in Skåne, waar ze op de zaak van een gruwelijke kindermoord wordt gezet. Iets later wordt in Stockholm op dezelfde manier ook een kind vermoord, zeer waarschijnlijk het werk van dezelfde dader. Al gauw wordt een racistische groepering verdacht. Er komen echter ook andere zaken en motieven naar boven. Wie achterhaalt de waarheid ? En wat met de oude zaak rond een vermoorde prostituee waar Tom Stilton weer mee aan de gang gaat ?

Sommige zaken in het boek zijn misschien net iets te toevallig, maar echt ongeloofwaardig wordt het gelukkig niet. 'Zwarte dageraad' is enorm goed geschreven en kent erg goed opgebouwde verhaallijnen. Een boek om je aandacht bij te houden en tegelijkertijd een waar plezier om te lezen. Bij de eerste twee delen in de serie, die allebei 4 sterren van mij kregen, had ik nog geen wow-gevoel, deze keer wel. 5 sterren dus voor 'Zwarte dageraad'.

Spanning 4, Plot 5, Leesplezier 5, Schrijfstijl 5, Originaliteit 4, Psychologie 5.