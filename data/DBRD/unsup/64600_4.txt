Boy21 is het boek van Matthew Quick over Finley en Russ. Finley woont in Bellmont, een amerikaanse stad met veel problemen in de wijk en in eigen huis. Finley is een groot basketbalfan, die zijn tijd invult tussen zijn vriendin en trainen en wedstrijden in het basketbal.
Dan komt Russ in zijn wijk wonen en vraagt Finleys basketbalcoach of Finley een beetje op hem wil letten. Russ wil echter niet Russ genoemd worden maar Boy21, volgens Russ is hij gestuurd vanuit de toekomst en wordt hij snel weer opgepikt. Finley weet dat Russ iets heftigs heeft meegemaakt wat zijn gedrag kan verklaren. Nadeel voor Finley is dat Boy21 een groot basketbaltalent is, die ook nog eens speelt op de positie van Finley....

Dit verhaal wordt vooral vertelt vanuit Finley, waardoor je een beeld krijgt van hoe de wereld voor hem is en hoe hij reageert op alles wat er om hem heen gebeurd. Is Finley een typische jongeman die opgroeit of is er meer aan de hand? Ik blijf het na het lezen lastig vinden om hier antwoord op te geven. Laten we zeggen dat hij tussen beide beweringen inzit.

Boy21 is een hartverwarmend boek over vriendschap, tegenslagen en hopen op dat ene moment dat alles een keer goed op zijn plaats valt. Quick heeft mij positief verrast met dit mooie boek en heeft een schrijfstijl die lekker weg leest. Betekent dit dan ook dat het boek geen diepgang heeft? Nee totaal niet, Boy21 heeft een mooie boodschap over opgroeien en kansen pakken als ze voorbij komen. Je zou kunnen zeggen dat het boek uitermate geschikt is voor het YA-publiek maar ik als volwassen man heb ook enorm genoten. Ik denk dat het boek voor zowel YA als voor volwassenen een prima optie is voor onder de kerstboom of in de grote zak van sinterklaas. .

En ik ben geprikkeld genoeg na het lezen van dit verhaal om nog eens vaker een boek van Matthew Quick te pakken.