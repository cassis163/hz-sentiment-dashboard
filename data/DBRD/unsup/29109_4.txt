Sam is oorlogsfotografe en is dus gewend aan gevaarlijke situaties. Als zij een reportage gemaakt heeft vindt zij rust in een hotel. Totdat zij in Hotel Arcadia uitrust en er plotseling terroristen in het hotel zonder pardon mensen doden. Sam schakelt onmiddellijk over in haar gevarenstand. De hotelmanager Abhi waarschuwt zijn gasten telefonisch, om voor niemand de deur open te doen en vooral stil te zijn en de kamer niet te verlaten. Dit is nu net wat Sam niet van plan is. Ze is fotografe en wil haar werk doen. Abhi begrijpt na enige aarzeling haar standpunt en probeert haar door de chaos te helpen. Dan vindt zij een levend jongetje. Wat te doen? En dan nog de minnaar van Abhi. Kan Sam hem vinden? Een levensgevaarlijke zoektocht door het hotel volgt dan.

Een zinderend spannend boek. Sam en Abhi die beiden wel wat gewend zijn wat betreft oorlogssituaties zijn de hoofdpersonen. Het eerste hoofdstuk begint met als titel: Hotel Arcadia 67 uur geleden. Zo wordt er beschreven wat zich afspeelt in het hotel tot aan het heden: het laatste hoofdstuk. 67 uur spanning. Over wat er zich buiten het hotel afspeelt wordt alleen via Abhi verteld. Niets over de emoties en de reacties van buiten. Alleen wat er op de media zichtbaar is. Je voelt je helemaal verbonden met Sam en Abhi. Zij zijn duidelijk heel ervaren mensen die met spanning om weten te gaan en sluiten emoties erg af. Althans zo lijkt het. Tot Sam het jongetje Bill vindt. Dan dreigt zij haar professionele veiligheidsregime te verliezen. Het gedeelte waarin zij zich door het hotel begeeft terwijl de terroristen explosieven plaatsen en de gangen afstruinen om overlevenden op te sporen is enorm spannend en goed beschreven.
Een boek wat mij aangreep. Een verhaal met een situatie waarin je nooit hoopt te belanden.