Het verhaal neemt je mee naar het Keltisch Groot-Brittannië en Ierland in een tijd voordat de Romeinen daar voet aan wal zetten aldus de informatie over het boek. Een periode waar ik toch wel een voorliefde voor heb dus het was het totaal geen moeite, eerder een groot plezier om daar naar te vertrekken om het verhaal te volgen over de vriendschap tussen Garth en Llewellyn.

Achterflap/inhoud: Garth is verbannen naar het eiland Môn, waar hij gedoemd is te leven als opgejaagd wild totdat hij een koning of koningszoon tot vriend maakt. Pas dan zal zijn lot ten goede keren.Na een voorjaarsstorm vindt Llewellyn, de oudste zoon van de koning van Gwynedd, op het strand voor Môn een bewusteloze man. Llewellyn laat hem verzorgen en als de vreemdeling bijkomt, maakt hij een wel heel bijzondere indruk op hem.Wie is Garth eigenlijk? Is hij een tovenaar, of toch niet?Wat willen tovervrouw Arzhela en opperdruïde Raghnall van hem?Wat drijft Llewellyns jaloerse broer Bor en zijn magiër Kerwin?En welke rol spelen de elfen en goden in het verhaal?

Kortom genoeg magie, stoere personages, een vleugje historie verweven in een goed lopend verhaal wat vlot leest en je even laat verdwijnen in de tijd van toen. Na een proloog waar we Garth leren kennen is het boek verdeeld in drie delen allen weer voorzien van hoofdstukken met titel die weer onderverdeeld zijn in genummerde stukken. Dat laatste had van mij niet gehoeven maar stoort niet bij het lezen. Het geheel wordt afgesloten met een mooie epiloog.

Als Garth Llewellyn ontmoet wil Garth niets liever dan vrienden met hem worden. In eerste instantie om een heel andere reden dan je normaliter een vriendschap sluit maar later blijkt het een vriendschap te worden voor het leven. Het verhaal beslaat dan ook bijna het gehele leven van Garth en hij maakt genoeg mee om de lezer te boeien van het begin tot het einde. Een verhaal over vriendschap en liefde maar niet zoetsappig (gelukkig niet) met een heel mooi en ontroerend einde. Ik hou wel van een boek waarin een verhaal goed wordt afgerond, geen vragen die blijven hangen maar na afloop het boek tevreden weg kunnen leggen.

Verder is het boek geschikt voor jong en oud. Voor liefhebbers van de verhalen van de Grijze Jager en de Nedergrimm kan ik het zeker aanraden !