Boerenkool is terug van weggeweest en wordt al weer geruime tijd bejubeld als superfood. Er wordt zelfs beweerd dat als je vier of vijf keer per week boerenkool eet of drinkt (!) je kunt profiteren van zowel een verlaagd risico op chronische aandoeningen en ontstekingen als een boost voor hart en bloedvaten en mogelijk gewichtsverlies. Tevens zorgen de in boerenkool aanwezige chlorofyl en antioxidanten voor een detox van het lichaam omdat deze supergroente zorgt voor een goede spijsvertering en het lichaam ondersteunt bij het afvoeren van gifstoffen.

Vier of vijf keer in de week is echter niet weinig. Hoe houd je de boerenkoolinname spannend, afwisselend maar vooral smakelijk?

Geen nood Amelia Vasiliev heeft met Boerenkool een boek gemaakt met 69 recepten waarin niet alleen boerenkool maar ook andere koolsoorten de show stelen. 

Van boerenkoollimonade, pesto, driehoekjes met boerenkool en feta, ceasarsalade, pittig strooisel en boerenkoolcurry tot zoete chocoladecake en mini muffins met bosbessen; voor elk eet- of drinkmoment van de dag heeft Amelia een suggestie waarbij (boeren)kool de hoofdrol speelt.

Het boek straalt puur, simpel en less is more uit. De opmaak is helder en strak; op de linker pagina’s staan de ingrediënten zowel uitgeschreven als gefotografeerd. Op de rechter pagina’s staat het uiteindelijke resultaat en de eenvoudige bereidingswijze.

Slechts zes tot tien ingrediënten per recept zijn nodig om een creatief, smakelijk, oogstrelend en gezond gerecht te maken.

Ook de fotografie is ontdaan van onnodige frutsels die de aandacht afleiden van waar het om gaat in dit boek: (boeren)kool in al zijn charme. De ondergrond van elke pagina is wit en de borden en schaaltjes zijn wit of van glas. Hierdoor knallen de ingrediënten bijna van de pagina’s af. Beeldschoon!

Boerenkoolstrooisel
(voor 250 ml – Bereiding 30 minuten)

Ingredienten:
1 bosje gemengde boerenkool, palmkool stengels verwijderd
2 el olijfolie
50 gr geroosterd wit en zwart sesamzaad|
1 tl chilivlokken (optioneel)
1 tl zeezout

Bereiding:
Verwarm de oven voor op 140 graden en bekleed een bakplaat met bakpapier. Wrijf de boerenkoolbladeren in met olijfolie, leg ze op de bakplaat en zet 20-25 minuten in de oven of tot de bladeren droog en knapperig zijn.

Maal de boerenkool met de rest van de ingredienten in een vijzel of foodprocessor fijn. Bewaar in een goed afsluitbare glazen pot.

Dit is een ontzettend veelzijdige smaakmaker. Strooi over rijst of noedels, slades of eieren. Je kunt dit strooisel ook een Indiase smaak geven door specerijen als komijn en nigellazaad toe te voegen.

Met Boerenkool kunnen we de komende wintermaanden met een gerust en gezond hart omarmen.