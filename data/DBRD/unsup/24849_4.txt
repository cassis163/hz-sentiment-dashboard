Lot, een in Zweden opgeleid profiler, wordt overgeplaatst naar het politiebureau in Twente. Haar mannelijke collega's zijn geen vrouw in hun midden gewend en een profiler is voor hen onbekend terrein.
Lot kan meteen aan de slag als het lijk van een meisje wordt gevonden in een schuur. Het lijk is verdroogd; blijkbaar is het meisje al enige tijd geleden omgebracht. De enthousiaste, gedreven aanpak valt niet in goede aarde bij haar collega's.
Het blijft niet bij een lijk, zoals Lot al voorspeld had.
De eerste hoofdstukken was even wennen aan de schrijfstijl. Deze is nogal 'klinisch', korte zinnen, koel geschreven.
Na een paar hoofdstukken, die vaak maar enkele pagina's beslaan, raakte ik geboeid door het boek en las ik het in een adem uit. Het boek lees dus vlot weg.
Wellicht had de schrijfster iets meer werk van de ontknoping kunnen maken, in die zin dat de dader meer verweven zou zijn in de gebeurtenissen. In vele hoofdstukken wordt opgebouwd wat de achtergronden van de dader zijn en waarom hij tot zijn daden is gekomen. In het verhaal rond zijn opsporing komt hij echter slechts zijdelings in beeld.