Tien mensen gaan op een prachtige zomeravond in Martha’s Vineyard aan boord van een privévliegtuig. De kunstenaar, Scott Burroughs, wordt door Mevrouw Bateman gevraagd mee te vliegen. Voor Scott is het ongewoon om zich te begeven in de luxe wereld van de jetset en hij voelt zich er wat ongemakkelijk bij.
Zestien minuten na het opstijgen stort het vliegtuig onverklaarbaar neer in zee. Alleen Scott en een vierjarig jongetje zijn de overlevenden. Scott neemt hem zwemmend mee op sleeptouw, hoewel het hem veel pijn en moeite kost vanwege zijn gewonde schouder. Uiteindelijk weten ze de kust te bereiken.

Bij een nieuwszender, waar de vader van het jongetje de dagelijkse leiding heeft en waar Bill Cunningham de nieuwslezer is, wordt al snel gespeculeerd over het hoe en waarom van de crash. Wie is die kunstenaar en waarom was hij aan boord? De nieuwslezer wil de waarheid boven tafel krijgen, temeer daar het extra kijkcijfers oplevert.

Het verhaal draait om Scott als de held in dit boek. Hij wordt ook neergezet als een verdachte die dit allemaal zou hebben beraamd. De andere personen leer je door middel van flashbacks uit hun leven kennen. Die verhalen zijn belangrijk voor het verloop van het verhaal, waardoor er verschillende mogelijkheden ontstaan over hoe deze crash heeft kunnen plaatsvinden.

Noah Hawley heeft met “Voor de val” een bijzonder verhaal geschreven dat vol speculaties zit die gaandeweg duidelijk worden tot en met de ontknoping.