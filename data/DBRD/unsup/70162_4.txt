Interessante thriller, mits je nieuwsgierig bent naar het reilen en zeilen binnen een sekte. Mariette Lindstein raakt er niet over uitgepraat en heeft als ervaringsdeskundige - twintig jaar Scientologybeweging - recht van spreken. Voor buitenstaanders lijkt het zo eenvoudig: je sluit je vrijwillig bij een sekte aan en als het tegenvalt vertrek je. Lindstein maakt duidelijk dat het zo niet werkt. (In diverse tv-items en artikelen over sektes zie en lees je dat eveneens, maar dit boek is zodanig concreet dat het raakt. Het helpt dat het door een insider geschreven is en niet door een willekeurige observant of journalist.) Wat begint als een selecte groep wereldverbeteraars met een ideaalbeeld voor ogen, ontaardt in superioriteit versus het ondergaan van vernederingen. Dat de sekte op een eiland gevestigd is maakt een eventueel vertrek extra gecompliceerd.

'De sekte' is deel 1 van de ViaTerra-trilogie. 'ViaTerra: wij bewandelen de wegen der aarde' luidt de leus. Sekteleider Franz Oswald heeft de wind eronder. Typerend voor Oswalds insteek en karakter is dit fragment uit zijn gedachtegoed:
"Andere mensen zijn slechts pionnen. Ze kunnen verschillende rollen vervullen en soms problemen veroorzaken, maar jij bent degene die de hoofdrol heeft en je hebt altijd een keuze: om de pionnen te gebruiken of weg te leggen."
Inderdaad, pionnen. Pionnen waar Oswald mee doet wat hij wil. Is een sektelid opstandig, of maakt hij/zij een fout, dan is een buitenproportionele straf het gevolg. Aan compromissen doet Oswald niet.

In 'De sekte' volgen we Sofia Bauman. Hoe komt een intelligente vrouw als zij ertoe zich bij ViaTerra aan te sluiten, hoe weet ze zich te handhaven en zou het haar lukken aan de sekte te ontsnappen? De proloog belooft niet veel goeds ...
We volgen ook de gedachten en wederwaardigheden van Fredrik. Wie is hij, waar gaat dit heen?

Lindstein is er uitstekend in geslaagd een onheilspellende sfeer te tekenen in 'De sekte', toch wordt het verhaal niet echt spannend (o.a. vanwege vermoeden van afloop). Sommige personages zou je een schop onder hun kont willen geven, maar goed, zo werkt dat dus niet binnen een sekte. Er moet gehoorzaamd worden en gewerkt en gewerkt en gewerkt. Oscar doet huiveren, wat een ... vul maar in. De Fredrikverhaallijn wordt algauw voorspelbaar, maar blijft boeiend genoeg om met aandacht én afgrijzen te lezen.

Het einde, tja. Kennelijk is dat niet het einde, want er volgen nog twee delen. 'De sekte - Herrijzenis', ViaTerra #2, verschijnt 20 februari 2018. Wat heeft Lindstein nog méér te vertellen? Of wordt het meer van hetzelfde? We gaan het zien.

[spanning 3, plot 4, schrijfstijl 4, leesplezier 5, originaliteit 4, psychologie 4]