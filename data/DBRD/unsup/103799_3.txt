Ik hou van de thrillers van Linda van Rijn. Ze zijn makkelijk te lezen, er zit genoeg spanning in en ik word altijd verrast bij de ontknoping. Zo ook bij ‘Zeezicht’. Ik moet wel zeggen dat ik het begin een beetje traag vond, de opbouw duurde wat mij betreft iets te lang, hoewel het wel nodig was om alle personages goed te leren kennen. Op een gegeven moment ken je die personages en dan begint het echte verhaal. Dan komt de vaart er ook in en komt de kracht van de schrijfstijl van Linda van Rijn naar boven.

Ze weet je namelijk in het verhaal te zuigen, je denkt ook te weten hoe het zit en dan komt er een wending die ik in ieder geval niet aan had zien komen. Linda van Rijn heeft een soort standaard opbouw van haar verhalen, maar ze weet me toch elke keer weer te verrassen. ‘Zeezicht’ is echt een heerlijke zomerthriller. Het speelt zich deze keer niet af op een buitenlandse lokatie maar gewoon in Nederland. Desondanks waan je je gelijk op vakantie en kan je je helemaal inleven in het leven van Anouk.

Linda van Rijn heeft met ‘Zeezicht’ weer een heerlijke thriller neergezet die niet in je koffer mag ontbreken. Door de onverwachte wending aan het einde heeft Linda van Rijn me positief verrast.