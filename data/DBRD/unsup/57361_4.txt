Judith Rashleigh is niet het type voor Facebook-vrienden. Ze werkt al drie jaar overdag in het gerenommeerd Londens veilinghuis British Pictures, waar ze na één jaar de positie van assistent heeft verworven. Ze wil meer en niet alleen voor het geld.
Om rond te kunnen komen is ze ’s nachts hostess in een chique club in de West End-buurt. Leanne, een kennis van vroeger heeft haar daar voorgesteld.

Wanneer haar baas Rupert haar naar een klant stuurt om werk van een schilder te taxeren, ontstaat er een situatie waaruit ze zich ternauwernood kan redden. Het is Judith helemaal duidelijk dat Rupert wist dat deze klant op deze manier zou reageren en hij heeft niets gedaan om haar te beschermen.
'Ik had misschien niet de juiste naam, ik had misschien niet met de juiste mensen op school gezeten of jachtweekends beleefd, maar ik koesterde geen wrok tegen de Ruperts van deze wereld en was niet onzeker genoeg om ze te minachten. Haat is beter. Haat zorgt er voor dat ze je koud laten, dat je snel beweegt, dat je op jezelf blijft. Als je iemand anders moet worden, is dat een goed begin.'

Als ze een vervalsing ontdekt, wordt ze bij het veilinghuis ontslagen en vlucht ze met James, een welwillende en rijke klant van de nachtclub naar de Franse Rivièra.
Daar doet ze zich te goed aan alles wat mooi en lekker is. Ze geniet met volle teugen, totdat ze op fraudezaak stuit waardoor ze ontslagen werd en Londen heeft verlaten. Ze zint op wraak...

'Maestra' is een knap thrillerdebuut van Lisa Hilton. Je blijft aan de bladzijden gekluisterd lezen terwijl je leert over het leven en werk van Artemisia Gentileschi (zij is de Maestra van Judith).
Deze hoofdpersoon was als meisje al bijzonder onder de indruk van deze artiest en met name een van haar schilderijen waarop het eigen gezicht van de artiest te zien is heeft haar beïnvloed.
Dat gezicht zei haar 'ik maak mijn eigen keuzes'.
De onderwerpen van schilderijen van Artemisia Gentileschi zijn terug te vinden in het verhaal.

L.S. Hilton heeft een prachtig verhaal geschreven, dat naar meer smaakt.
Deze auteur schrijft beeldend over plaatsen en steden zoals Rome, Parijs of Londen. Je ziet wat ze beschrijft, waar ze het over heeft.
De vele erotische scenes die zo duidelijk beschreven worden passen helemaal in het leven dat Judith, maar het is niet alleen maar seks en de kunstwereld waar in 'Maestra' zo duidelijk over verteld wordt.
De groei van Judith van een verlegen persoontje naar iemand waar men rekening mee moet houden als men weet wat goed voor hem is, is heel boeiend beschreven.
Deze groei doet me uitkijken naar het volgende deel van de trilogie. Wat wat leert Judith nog meer van haar 'Maestra'?