￼Havermoutje - Pascalle Bonnier & Mathijs Kok
Genre: Kookboek
Hardcover - 222 pagina’s
Uitgever: Uitgeverij Carrera
ISBN: 978 90 488 2584 4
Verschenen: januari 2015

Dit boek heb ik onlangs gewonnen via Hebban-Culinair, waarvoor hartelijk dank.

De auteurs;
Pascalle Bonnier en Mathijs Kok is havermout met de paplepel ingegoten. Ze gaan de deur niet uit zonder hun dagelijkse havermoutje of ze nemen er eentje mee voor onderweg. Zelfs hun eerste date bestond uit een havermoutontbijtje. Sindsdien experimenteren ze er samen gretig en met veel succes op los in hun keukentje dat ze tegenwoordig zelfs hun havermoutlab noemen. Elke dag delen ze een havermoutrecept op Instagram. Inmiddels is @havermoutje met duizenden volgers uitgegroeid tot dé inspiratiebron voor havermoutliefhebbers.

Korte samenvatting;
In 70 recepten tonen Pascalle Bonnier en Mathijs Kok de oneindige mogelijkheden met haver als basis. Van brood tot burger, van soep tot stroopwafel, van cake tot cappuccino, van pasta tot pannenkoek. Voor elk moment op de dag is er een havermout!

Mijn mening;
Het eerst wat me opviel als ik het boek thuis kreeg was de luxe uitstraling en de geur van een ‘echt’ boek. ‘Havermoutje’ zijn formaat is net niet vierkant en ondanks zijn 222 bladzijden erg compact.

Voorin vind je de inhoud die is onderverdeeld van ‘over ons’ tot ‘index’, met daartussen alles wat je maar moet weten over havermout. Naast de basisrecepten vind je, netjes onderverdeeld, recepten voor het ontbijt, lunch, snacks en zelfs diner. Elk hoofdstuk begint met een gekleurde pagina die je, als je het boek op de zijkant bekijkt, er makkelijk tussenuit haalt. Op die manier sla je, zonder veel te moeten zoeken het boek open bij het hoofdstuk waar je een recept wilt zoeken.

Voor de eigenlijke recepten aan bod komen is er eerst een gedetailleerde uitleg over havermout, ‘havermout voor dummies’. Hier krijg je uitleg over de haversoorten, voedingswaarden en een boodschappenlijstje wat je best in je keukenkastje hebt staan en waar je dit kunt kopen. Veel van de ingrediënten kun je in een natuurwinkel vinden.

Heel leuk zijn ook de foto’s van de verschillende haver. Ik had geen idee dat het zo uitgebreid was. Een geheugensteuntje in verband met de kooktijden hiervan vind je ook terug voor je aan de recepten toekomt.

Onder het hoofdstuk ‘basisrecepten’ zie je hoe je zelf verschillende soorten melk kan maken. Dit gaat van amandelmelk naar havermelk, sojamelk en rijstmelk. Deze melk kan je dan weer gebruiken in de verschillende recepten. Ook is hier een duidelijke uitleg terug te vinden hoe je zelf havermeel kan maken.

￼De recepten staat per recept, inclusief een mooie foto op een dubbele bladzijde. Op die manier is het heel overzichtelijk weergegeven. Er staat heel duidelijk bij voor hoeveel personen, wat de benodigdheden zijn, de ingrediënten en stap voor stap hoe je het maakt. Volgens mij kan het (bijna) niet mislukken als je zelf aan de slag gaat met één van de recepten uit het boek.

Naar het eind staat een mooi nawoord waarin Pascalle & Mathijs aangeven dat er 'zonder jullie geen Havermoutje’ zou zijn!

Het boek eindigt met een index waar elk recept nog eens in de kijker gezet wordt met een kleine foto. Origineel!!

Conclusie;
Ik was oprecht verrast wat je allemaal met haver(mout) kunt doen en klaarmaken.
Wat me afschrikt als ik de ingrediënten bekijk is dat je toch wel veel in huis moet hebben. Veel zaken zijn alledaags, maar er staan ook ‘speciaaltjes’ tussen, zoals dadelstroop, chiazaad, baksoda of arrowroot. Ik zal dus maar beginnen met een simpel receptje waar ik alles voor in huis heb, de chocoladehavermoutmuffin. De amandelmelk die ik daarvoor nodig heb, kan ik zelf maken aan de hand van het basisrecept vooraan in het boek.

Voor mij is er een havermout-wereld opengegaan en ik zal vanaf nu eens meer experimenteren met havermout dan enkel havermoutpap als ontbijt.

Ik geef dit boek graag 5 sterren, omdat het AF is!
Luxe hardcover, heel duidelijke uiteenzetting en mooie foto’s.
Karin Teirlynck