Gijs, Jesse en Noud zijn dikke vrienden die samen in de klas zitten. Gijs heeft een knipperlichtrelatie met Femke, als heethoofd zijnde maakt hij het nogal gauw uit, en Femke is beste vriendinnen met Roos.
Als er brand uitbreekt in Gijs zijn slaapkamer en Noud, die erbij is en in paniek raakt, hem niet uit de brand redt, keren Gijs, Jesse en de rest van de klas zich tegen hem.
Roos heeft medelijden met Noud (en is stiekem al jaren verliefd op hem) en biedt aan hem te helpen zijn naam te zuiveren. Ze gaan een YouTube filmpje opnemen wat moet laten zien dat hij geen watje is. Maar wat Noud kan kunnen Gijs en Jesse beter vinden ze, dus ook zij beginnen een vlog met gewaagde filmpjes. Ze gaan alleen wel erg ver met hun stunts…
Ondertussen komt de stiefzus van Roos bij haar wonen. Susan heeft duidelijk problemen en als Roos erachter komt wat voor problemen, besluit ze die met hulp van Noud te gaan oplossen. Niet geheel zonder gevaar…

Met #LaatsteVlog heeft Carry Slee weer een heel realistisch en actueel jeugdboek geschreven. Onderwerpen als social media en vloggen, maar ook de gevaarlijke kant van het internet, zoals grooming komen aan bod.
Een verhaal met een duidelijke boodschap, verpakt in een heel spannend verhaal met stoere, (over)moedige tieners die levensecht overkomen en die ieder hun eigen tienerproblemen hebben op gebied van vriendschap en in de liefde. Herkenbaar voor iedere tiener en daardoor erg aansprekend vermoed ik. Een échte Carry Slee; vlot, aangrijpend en uit het leven gegrepen!