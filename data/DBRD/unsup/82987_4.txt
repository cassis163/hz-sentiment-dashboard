De pelikaan wordt als een soort komedie aan de lezer gepresenteerd, maar onder dat laagje ligt veel diepgang.

Sommige situaties roepen op een heel subtiele manier een enorme lach vanbinnen op. En tegelijkertijd is het een confrontatie met jezelf. Want hoe gangbaar is het in de samenleving wel niet dat we mensen, waarvan we eigenlijk te weinig weten, afrekenen op hun daden? Martin Michael Driessen laat de lezer daarom lachen, maar houdt meteen ook de lezer een spiegel voor.

De schrijver laat de lezer ook zoeken naar de tijd en plaats waar het zich in afspeelt en al doende leer je als lezer veel over KroatiÃ« kennen. Op aangename en luchtige wijze wordt de lezer aangespoord om zich te verdiepen in de geschiedenis van de Balkan. Want onder dit luchtige verhaal ligt een diepgewortelde politieke grondslag.

Andrej lijkt als de eeuwig vrijgezelle postbode met zijn sociaal onhandige manieren wel op iemand die we tegenwoordig misschien wel een autist zouden noemen. Josip heeft helaas in zijn leven weinig geluk in het huwelijk getroffen. De eenzame Andrej en Josip, waarvan we vooral veel de gedachtes kunnen lezen, hebben wel iets te weinig eigen kleur in het verhaal gekregen. Daardoor is het lastig om tijdens het lezen beide personages goed uit elkaar te blijven houden.

In het verhaal wordt onbewust veel symboliek gebruikt. De verklaring van de titel laat lang op zich wachten, want alhoewel de pelikaan als dier geregeld even op duikt, blijft het bij de lezer lange tijd onduidelijk waarom het boek deze titel draagt. Wanneer alles uiteindelijk samenkomt tot zelfopoffering is dat een mooi moraal van het verhaal. Het verhaal had overigens wel wat eerder afgerond kunnen worden, want de laatste gebeurtenissen rondom Josip droegen weinig bij aan het verhaal, maar zorgde misschien wel voor enige wederkerigheid als het om zelfopoffering gaat en daarmee werd het verhaal wel mooi rond.

Samengevat is De pelikaan een aangenaam boek om te lezen en vooral gezien de manier waarop Martin Michael Driessen de lezer stimuleert om zich te verdiepen en tot nadenken aanzet, een erg goed boek.