Disclaimer: Ik ken Anthonie van interacties via Facebook en gesprekken op comic cons en genrebijeenkomsten. Op de blog van Anthonie plaatste hij een verhaal van mijn hand en een interview met mij. Ik heb al eerder enthousiaste recensies geplaatst over het werk van Anthonie.

9,5 Als het idee van de Splinters is dat je op deze manier laagdrempelig kennis kunt maken met bijzondere auteurs, is dat in dit geval duidelijk geslaagd. Wie op basis van dit verhaal ge√Ønteresseerd is geraakt in het werk van Anthonie Holslag vindt dezelfde spanning, dezelfde onderhuidse dreiging en hetzelfde inzicht in de psychologie van karakters in zijn roman en korte verhalen. Ook vind je in die verhalen dezelfde maatschappijkritiek. Die verhalen neigen echter vaak eerder naar (psychologische) horror en gebruiken soms elementen die uit het horrorgenre bekend zijn (zombies, vampiers, ziektes), in dit boekje gaat Anthonie de kant van de SF op. De citaten waarmee het boek opent suggereren dat al. Verwijzingen naar 1984 maken duidelijk wat we kunnen verwachten. Maar Holslag is geen kopie van Orwell. Ook al ziet hij in onze samenleving een bedreiging voor de vrijheid van het individu opkomen, hij stelt die op een geheel eigen manier aan de kaak. Hij kruipt in de huid van de hoofdpersoon, laat ons zijn bevreemding en vertwijfeling voelen, en komt dan met schokkende wendingen. Hij suggereert een hele wereld met een diepe achtergrond. En dat in de ruimte van een kort verhaal! Ik was onder de indruk van deze prestatie. En van de manier waarop het einde aansloot op het begin. Verder was dit boekje goed geredigeerd. Soms kom ik in bundels van Holslag nog wat redactiefoutjes tegen of woorden die niet kloppen, maar hier was niks op aan te merken. Gezien de andere recensies op deze pagina ben ik niet de enige die onder de indruk was van dit verhaal. De hoge beoordelingen zijn terecht. Ik hoop dat Holslag nog weer eens terugkeert naar dit genre, dat hij minstens net zo goed beheerst als dat van de horror, en dan nog wat langer, graag! Van harte aanbevolen!