De titel De wandelhoer klinkt misschien wat plat, maar is zowel letterlijk als figuurlijk alles behalve en plat boek te noemen. Een historische roman met veel inhoud: spanning, romantiek, drama en tussen de regels door zelfs wat humor.

De wandelhoer speelt zich af in het Duitsland van de 15e eeuw, In deze historische roman kijk je als lezer mee over de schouder van de jonge vrouw Marie. Haar vader denkt de ideale bruidegom voor haar te hebben gevonden en Marie besluit (ondanks haar bezwaren) er alles aan te doen om zich als een voorbeeldige bruid te gedragen. De nacht voor haar huwelijk wordt ze echter uit haar bed gelift en er van beschuldigd geen maagd meer te zijn. Ze wordt gevangen genomen en drie mannen verkrachten haar om er voor te zorgen dat ze daadwerkelijk geen maagd meer zal zijn wanneer ze veroordeeld zal worden. Alsof dat nog niet erg genoeg was wordt ze, na vals te zijn beschuldigd, publiekelijk vernederd en gemarteld. Daarna jagen ze Marie de stad Konstanz uit en verbieden haar ooit nog een voet in de stad te zetten. Niemand lijkt zich daarna nog te bekommeren om haar lot. Tot een vrouw haar pad kruist en het niet over haar hart kan verkrijgen om Marie niet te helpen. Marie en de vrouw worden de beste vrienden, maar om te overleven zal Marie net als haar nieuwe vriendin haar lichaam moeten verkopen om te kunnen overleven. Marie past zich aan de situatie aan, maar neemt zich voor om kosten wat het kost wraak te nemen op de mensen die haar dit alles hebben gedaan.

De wandelhoer is het ontroerende verhaal over een krachtige vrouw die ondanks het onrecht wat haar aan is gedaan opnieuw een leven weet op te bouwen. Voor je het beseft leef je volledig met haar mee en hoop je dat ze haar wraak ooit zal krijgen. Hou je van historische romans dan is dit boek voor jou zeker een feestje, maar ook als je geen fan bent van dit genre wil ik je zeker aanraden dit boek te lezen. Maak je tijd voor dit boek dan zul je er vast en zeker geen spijt van krijgen. Het enige wat een minpuntje zou kunnen zijn: de vele namen die in het boek voorkomen, maar dat maakt het verhaal drie, dubbel en dwars goed.