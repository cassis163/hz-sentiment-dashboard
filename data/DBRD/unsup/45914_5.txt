Morgen wacht op zijn baas, 127 jaar wacht hij op de trappen van de Kathedraal in Venetië, Ondertussen observeert hij de omgeving als een hond met soms menselijke gedachten. Hij leert de kleine hond Sporco kennen en samen vormen ze een roedel. ‘Morgen’ denkt veel aan gebeurtenissen in een soms ver verleden en bedenkt dat ze overal naartoe hebben gereisd maar dat ze eigenlijk op de vlucht waren voor Vilder.
Ik wil je graag zelf laten ontdekken wat er allemaal achter dit verhaal zit en hoe dit allemaal kan want als je het al lezend uitvindt ervaar je het lezen van dit boek als een groot en bijzonder sprookje.
Door de jaren heen in de tijd waarin dit verhaal zich afspeelt merk je dat er veel nieuwe ontdekkingen werden gedaan, de verlichting het anders kijken naar de mens en de wereld om hem of haar heen maakt de mens bewuster. De auteur verwerkt historische momenten uit het Europa van toen in een sprookjesachtige sfeer met een vleugje magie en een lepeltje vriendschap en liefde.
‘Morgen’ is de verteller en hij vertelt over de reizen en gebeurtenissen en hij komt erachter waarmee het allemaal begon. Het is een gedetailleerd verhaal over een lange zoektocht door de eeuwen heen die zonder de bijzondere hoogtepunten saai zou zijn geweest maar ik heb mij als lezer geen moment verveeld.