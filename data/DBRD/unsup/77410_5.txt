Van alle boeken die je dit jaar gaat lezen zou De negen dagen van Rabbit Hayes weleens het boek kunnen zijn dat je het meest bijblijft. Het vertelt het ontroerende verhaal van de 44-jarige, ernstig zieke vrouw Rabbit Hayes die wanneer ze komt te overlijden heel veel achter moet laten. Een hartverscheurend drama? Dat zou je denken – en dat is het zo nu en dan ook – maar het boek omvat zoveel meer. Het is even doorbijten in het begin om al snel te ontdekken dat de auteur op een schitterende wijze drama weet te combineren met passende humor, romantiek en nostalgie. Mooie vertellingen over vriendschap en sterke familiebanden komen voorbij. Het verhaal wordt vanuit het oogpunt van de diverse personages belicht. Zo leef je als lezer niet alleen mee met Rabbit Hayes zelf, maar ook met de complete familie en haar vrienden. Je leest wat de ziekte van Rabbit met hun persoonlijk doet, hoe ze het ervaren en hoe ze erdoor veranderen. Stuk voor stuk mooie personages met één ding gemeen; hun hartverwarmende band met Rabbit. De Negen dagen van Rabbit Hayes is ook het verhaal van een talentvolle jongensband, die ene ware liefde en het accepteren van het lot. Kortom een prachtige roman met diepgang.