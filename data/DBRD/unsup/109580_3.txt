Nico de Beer is docent, journalist en schrijver en komt uit Nederland. Met ‘Schakels’ heeft hij zijn thrillerdebuut afgeleverd. Opmerkelijk daarbij is dat het boek zich in België en Polen afspeelt. De lezer wordt aanvankelijk met straatnamen in het Brusselse om de oren gestrooid. Ware het niet dat de schrijver mannen een blouse laat dragen en een mannelijk personage de naam Frederiek geeft, je zou denken dat we met een Vlaamse schrijver te doen hebben.

‘Schakels’ heeft met mensenhandel en gedwongen prostitutie twee duidelijke thema’s. Thema’s die al vaker als basis voor een thriller dienden, maar die zelden zo grondig uitgewerkt werden. Zo gaat er bijvoorbeeld veel aandacht naar het opzetten van een degelijk netwerk en wordt er ingezoomd op de familie van de verdwenen meisjes. Natuurlijk is doorheen het boek ook het nodige speurwerk aanwezig, zodat een interessante en maatschappijrelevante thriller tot stand komt.

De Beer heeft een schitterend opgebouwd verhaal neergepend, maar bij momenten zit er net iets te weinig vaart in het verhaal en duurt één en ander gewoon te lang. De auteur weet personages en situaties met een vlotte pen krachtig neer te zetten, zodat hij zijn lezers wel weet te boeien. Weinig taalfouten en slechts een beperkt aantal schrijffoutjes maken dat ‘Schakels’ een aangenaam leesbaar boek is. Het boek telt drie delen, alle opgebouwd uit een tiental hoofdstukken.

In ‘Schakels’ worden heel veel tijdsprongen gemaakt, zowel voor- als achteruit. Dat is op zich prima, maar het compleet ontbreken van enige aanduiding hieromtrent zal sommige lezers bepaald een doorn in het oog zijn.

Leesplezier 3, Spanning 3 , Originaliteit 4 , Schrijfstijl 3 , Plot 4