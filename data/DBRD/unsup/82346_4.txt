In april 2017 won ik Bijna echt gebeurd van Liane Moriarty via het blog van Shyama Hopman, Shyama in Boekenland. En het is echt te erg dat het al die tijd ongelezen in mijn kast staat. In het kader van #Leesuiteigenkast sla ik eindelijk deze dikke pil van meer dan 500 bladzijden open. Dit boek is mijn kennismaking met deze schrijfster.

De omslag ziet er een beetje geheimzinnig uit: water of een drankje en er drijven aardbeien in. De letters van de titel drijven mee op de vloeistof. Wat vertelt de cover over het verhaal? Het omslagontwerp is van bij Barbara, het full-service ontwerpbureau aan het IJ in Amsterdam. Zij maakten ook de omslag voor Kwijt van Anja Feliers, Het laatste jaar van Marvellous Ways van Sarah Winman, Een vlaag van waanzin van Corine Hartman en Rio Grande van Nathalie Pagie.

De vertaling is van Monique Eggermont. Sinds 1990 vertaalt zij van het Engels naar het Nederlands. Ze begon met Harlequin en hobbyboeken. In 1994 waagde ze zich ook aan romans, thrillers en literatuur. We kennen haar van de vertaling van de andere boeken van Liane Moriarty, Haar naam was Sarah van Tatiana de Rosnay, Wreck this Journal van Keri Smith en een aantal boeken van Katie Fforde en Victoria Hislop.

We maken kennis met Erika en Clementine. Ze zijn al van jongs af aan vriendinnen. Erika komt luisteren naar Clementine die in een bibliotheek iets komt vertellen over maatschappelijke betrokkenheid tijdens een wijkbijeenkomst. Ze vertelt over een barbecue van een aantal maanden geleden. Daar is iets gebeurd. Zij vertelt haar versie, Erika heeft de dingen anders beleefd. Daarna gaan we terug naar die bewuste dag en lezen we over wat er gebeurde. Clementine en haar man Sam gaan op visite bij Erika en haar man Oliver. Onverwachts worden ze uitgenodigd door de buren van Erika, Vid en Tiffany, voor een barbecue.

De schrijfster wisselt elk hoofdstuk van perspectief. Zo maak je de dag van de barbecue van alle kanten mee. Het is een boeiende schrijfstijl waardoor je langzaam wordt meegenomen dieper het labyrint in, zo voelt het een beetje. Onderhuids borrelt er van alles, maar wat is de grote vraag. Het mooie is dat we ook lezen hoe het nu gaat met iedereen. Zo komen het heden en het verleden langzaam naar elkaar toe. Steeds verder leren we wat er voorgevallen is en hoe alle personages ermee om zijn gegaan.

Op een prachtige manier komen de onderhuidse spanningen naar boven en verschuiven de relaties. Ook de dochter van Vid en Tiffany, Dakota, heeft een rol. De ouders van Clementine en de moeder van Erika komen ook aan het woord. De schrijfster weet op voortreffelijke wijze ieder karakter neer te zetten. Je kunt je goed inleven in hun emoties, alles is te begrijpen. We worden allemaal gevormd door onze ouders en wat we van ze meekrijgen. Daarnaast heeft de rest van de omgeving ook een stem in het geheel. Gedachten, ideeÃ«n, dromen en aannames maken relaties soms erg ingewikkeld, dat is hier niet anders. Totdat iemand er anders tegenaan gaat kijken en alles kan veranderen. Bijna echt gebeurd is een indringende roman die een gebeurtenis door alle getuigen laat vertellen. Hierdoor wordt er een duidelijk beeld geschetst van wat er gebeurd is. Maar zeker ook wat de mensen zich herinneren of menen te herinneren. Voor mij een hele fijne kennismaking met deze schrijfster.