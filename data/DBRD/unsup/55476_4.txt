Bidden en vallen is het nieuwste boek van schrijver Henk van Straten. Van Straten vertelt in verschillende interviews dat Bidden en vallen ‘het beste boek is dat ik op dit moment kon schrijven’ en dat het verhaal verschillende raakvlakken met zijn eigen leven heeft. Van Straten heeft bijvoorbeeld in het radioprogramma Nooit meer Slapen verteld over zijn ervaring met een retraite. Ook in zijn roman ondergaat een personage een retraite om te proberen weer tot zichzelf te komen. Retraite is dan ook een manier om jezelf te analyseren. Het gaat om een vorm van zen-meditatie: het zitten en staren naar een muur met als doel je gedachten te analyseren en je leven en identiteit te overdenken. Hoe vorm ik mijn identiteit? Wat gebeurt er als de werkelijkheid opeens is veranderd? Ben ik na deze verandering van de werkelijkheid nog een en dezelfde persoon? Al deze vragen vormen de basis van de roman Bidden en vallen van Henk van Straten.

Bidden en vallen was voor Van Straten ook een nieuw beginpunt in zijn leven. Op jonge leeftijd had hij in een zeer korte periode al vier romans geschreven, maar hij leek niet echt tevreden over zijn werk. In 2012 besloot hij zelfs een voltooide roman, Het grote omgaan, niet te publiceren door een, volgens hem, te laag niveau. Hij ging in de periode na deze gebeurtenis weer op zoek naar zijn schrijfkwaliteiten. Van Straten nam dus de tijd om Bidden en vallen te schrijven en meldde na het uitgeven van deze roman dat hij de kunst van het schrijven weer onder de knie had. Dit betekende niet dat hij geen last van onzekerheid had. Na de publicatie bleef de druk op zijn schouders liggen en was Van Straten ‘bang’ voor slechte reacties, of erger: geen recensies. Maar is deze angst terecht?

Bidden en vallen toont dat Van Straten de kunst van het schrijven weer heeft ontdekt. De roman is een literair kunstwerk dat van verschillende kanten bekeken kan worden. Elke bladzijde geeft de lezer steeds meer informatie en stof tot nadenken. Het verhaal gaat over het vallen en opstaan van verschillende uiteenlopende personages die kunstig met elkaar zijn verweven. Om dat te ontdekken moet de lezer echter het gehele boek hebben gelezen en de aandacht niet verliezen. Elk deel, elke pagina en ieder woord verdient dus de volledige aandacht.

Hoofdpersoon Tom is een vertegenwoordiger van een horlogemerk, maar wordt steeds ongelukkiger met de taken die hij moet voltooien. Daarnaast kampt hij met een jeugdtrauma en blijkt het loslaten van het verleden te moeilijk. Tom neemt zich voor om na een zakenreis in Hongkong een nieuwe start te maken in zijn leven en met zijn omgeving. De reis moet voor verlossing zorgen, maar al snel blijkt dat dit een fantasie is waar hij zich aan vastklampt en dat de realiteit anders is. Naast Tom zijn er andere interessante personages die allemaal met een probleem door het leven gaan en proberen daar van af te komen. In hun achterhoofd spookt de vraag hoe ze met de realiteit van het leven om moeten gaan en hoe hun omgeving het verhaal van hun leven kan bepalen of zelfs veranderen. De personages klampen zich vast aan de zoektocht naar een nieuw leven of proberen deze juist los te laten. Ieder personage houdt er zijn eigen manier op na. De een stopt al zijn energie in de vechtsport of gaat drinken en de ander gaat bidden of doet aan zenboeddhisme.

Het eerste en dikste deel van de roman gaat alleen over Tom. Het is voor de lezer soms moeilijk te volgen, maar de verwarring wordt kunstig weggevaagd door de goede uitwerkingen van de andere delen van de roman. Elk personage krijgt namelijk haar of zijn eigen ruimte in het verhaal en geeft antwoorden op vragen die het deel van Tom oproept. Naarmate het verhaal dus vordert, krijgt het personage Tom meer vorm en verschaft de lezer steeds meer informatie om de verwarring van deel één op te lossen.

De schrijfstijl van Van Straten is betoverd, beklemmend en eerlijk. Sommige zinnen moet de lezer twee keer lezen om ze echt te kunnen begrijpen, andere zinnen werken beklemmend en deze worden op hun beurt weer afgewisseld door prachtige beschrijvingen met de meest ‘kleurrijke’ zinnen. Bovendien verveelt het verhaal geen moment door het vernuftige spel dat Van Straten met de tijd speelt. De sprongen in tijd zorgen er namelijk voor dat ieder puzzelstukje op zijn plaats valt zonder dat de grote lijn van het verhaal verstoord wordt.

Bidden en Vallen van schrijver Henk van Straten is dus een uitstekende roman die naar meer smaakt. De karakters zijn kunstig met elkaar verweven, de schrijfstijl van Van Straten is bijzonder goed en de lezer zal moeite hebben om het boek weg te leggen. Van de eerste tot laatste bladzijde is het lezen van deze roman een beleving. De verrassende wendingen zorgen voor meer spanning en geven steeds meer informatie over elk personage. Bidden en vallen is een literair kunstwerk en een plezier om te lezen.