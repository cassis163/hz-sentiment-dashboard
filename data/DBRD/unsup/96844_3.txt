We kijken samen met Lizzie terug op haar leven in de tijd van de Amerikaanse Revolutie. Het was een harde tijd, waarin altijd maar gewerkt moest worden en iedereen op zijn eigen manier moest vechten om in leven te blijven. Lizzie wordt vroeg in de oorlog weduwe en moet nu naast haar werk als vroedvrouw ook de boerderij in haar eentje draaiend houden. Het boek beschrijft haar vriendschap met Abigail Adams, de vrouw van de latere president en de vriendschap met Martha, die als hulp haar leven binnenkomt, maar een veel grotere rol gaat spelen.
Lizzie is een onafhankelijke vrouw die haar eigen keuzes durft te maken in een tijd waarin dat voor vrouwen niet gebruikelijk is. De schrijfster heeft zich goed verdiept in de geschiedenis en feit en fictie op een mooie manier gecombineerd in dit boek. Ik vond het heerlijk mij onder te dompelen in die tijd en mee te voelen met Lizzie: twijfel, liefde, vertrouwen en doorzettingsvermogen .