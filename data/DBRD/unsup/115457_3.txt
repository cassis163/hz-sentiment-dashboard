Ongeveer een jaar geleden publiceerde Kathy Reichs samen met haar zoon Brendan haar eerste boek voor 'young adults': Virus. Daar is nu een vervolg op gekomen: Aanval. Reichs is bekend van haar boeken over Temperance Brennan, een forensisch antropologe die samenwerkt met het FBI. De succesvolle televisieserie Bones is gebaseerd op deze boekenserie. Het is een onderwerp dat Reichs als professor in de antropologie nauw aan het hart ligt. Zelf beweert ze dat zij en Brennan hetzelfde CV hebben. In haar 'young adult' serie kunnen we dezelfde spanning verwachten die we van Reichs gewend zijn, de hoofdpersoon is namelijk het nichtje van Temperance Brennan: Tory Brennan. Na Virus brengt Reichs Tory en haar vrienden terug in het vervolg Aanval.
Na het avontuur waarin ze Cooper - een jonge wolfshond met het parvovirus - redden, zijn Tory en haar vrienden veranderd. Alle vier hebben ze door hetzelfde virus krachten gekregen die hun zintuigen verscherpen. Hun team wordt echter bedreigd als het instituut waar hun ouders werken wegens geldgebrek zal worden opgedoekt. Terwijl hun ouders op zoek gaan naar een nieuwe baan, proberen ze samen het instituut te redden door een schat te vinden van de vrouwelijke piraat Anne Bonny, wier kapitaal nooit is gevonden. Helaas blijkt al snel dat zij niet de enige kapers op de kust zijn.
Qua plot zit het verhaal misschien niet overal even sterk in elkaar. De vier tieners kunnen geen betere manier bedenken om aan geld te komen dan door een piratenschat op te graven en wagen daarbij om de haverklap hun leven. Het wordt door Tory ook al benadrukt: "Dit is geen stomme Disney-film. We vinden heus niet echt een begraven schat. Doe even normaal". Dat de vrouwelijke piraat uit de achttiende eeuw ook Brennan heet lijkt een beetje gekunsteld, maar Reichs' schrijfstijl maakt een hoop goed. De personages zijn goed beschreven en komen tot leven. Dat geldt zelfs voor de gemuteerde wolfshond. Bovendien zit de spanning in het boek waar het hoort. Ook al zit het in vreemde scènes zoals het smokkelen van een psychiatrische patiënt uit een inrichting, het blijft een verhaal dat je meesleurt in een speurtocht naar het fortuin.
We zullen het Reichs vergeven dat ze in de plot een paar steekjes laat vallen. Je màg als schrijfster vier tieners op een vreemde manier een piratenschat laten zoeken wanneer je het met de spanning en schrijfstijl van Reichs doet.