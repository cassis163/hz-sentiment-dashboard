Een knalblauw boek met een vrolijke voorkant is mijn eerste indruk als ik het boek zie. Op de voorzijde staat een afbeelding van een vrouw die speelt met een kind. Het lijkt allemaal heel normaal, maar schijn bedriegt. Als ik de achterflap van het boek lees ben ik verbaasd over het verhaal. Dat had ik echt niet verwacht! Er stond 'familieroman' op de voorzijde, dan verwacht je toch geen zwaar verhaal? Bianca van Strien bewijst van wel.

Fulltime tante gaat over Amber Bos. Ze is al eindeloos lang verliefd op Arjan, een populaire jongen uit haar vriendengroep. Om haar heen ziet ze steeds meer mensen verliefd worden of zelfs trouwen. Als Arjan haar eindelijk vraagt voor een date is ze dan ook door het dolle heen: Arjan, die altijd met alle vrouwen flirt, kiest haar. Ze kan het niet geloven en vertelt het meteen aan haar zus Vanessa, waar ze een hele goede band mee heeft. Vanessa is ook blij voor Amber. En net als alles goed lijkt te gaan in het leven van Amber stort alles in. 
Na vier bladzijden slaat het roer om in het boek: Amber krijgt te horen dat Vanessa en haar man Friso een auto-ongeluk hebben gehad. Ik had vluchtig de achterflap van het boek gelezen en wist daardoor wat er ging gebeuren, maar toch schrok ik.

Vanaf de eerste pagina wordt je al meegezogen in het verhaal van Amber. Het is heel heftig, iets wat ik totaal niet zocht achter het woord 'familieroman'. Amber hoort eerst dat Friso op slag dood is, Vanessa ligt in het ziekenhuis. Als je het boek leest hoop je dat Vanessa het overleeft, ze heeft tenslotte ook een dochtertje van drie jaar. Maar Amber moet alle zorg voor het dochtertje van haar zus, Leyanne, op zich nemen. Ze moet haar vertellen dat haar ouders er niet meer zijn en nooit meer zullen komen. Een enorm zware taak om te doen, net zoals alle andere dingen die Amber moet regelen nadat ze het vreselijke nieuws heeft gehoord. Soms staan de tranen in je ogen als je het leest. Maar Amber is sterk en probeert niet te huilen waar Leyanne bij is en neemt alle zorg op haar. Het leven dat ze voor het ongeluk had vergeet ze door alle zorgen, net als de date met Arjan. Maar na regen - eigenlijk een behoorlijke stortbui in dit verhaal - komt zonneschijn. Amber en Leyanne gaan door, hoe moeilijk het ook is. Amber gaat weer werken in de speelgoedwinkel waar ze voorheen ook werkte en pakt haar verliefdheid voor Arjan ook langzaam weer op. Toch blijft het lastig en eng voor haar, Amber is bang dat het driejarige meisje zich te veel gaat hechten aan Arjan, straks worden hun harten weer gebroken. Of moet ze toch voor Arjan gaan?

Al met al vind ik het een mooi boek, een verrassing achter de kaft. Een minpunt is dat het enorm makkelijk is geschreven. Als je van meer uitdaging houdt is het dus geen boek voor jou. Maar desalniettemin is het een mooi boek om te lezen. En het is zeker geen luchtig boek dat je even weg kunt lezen op het strand, maar een meeslepend en ontroerend verhaal.