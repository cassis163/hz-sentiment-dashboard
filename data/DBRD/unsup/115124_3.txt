Als je een trage Scandinavische thriller verwacht als je de lachende eland gaat lezen, dan kom je bedrogen uit. Niets geen filmische beelden van een Noors landschap maar een boek vol actie en absurde situaties. De tekst is doorspekt met Vlaamse woorden. Is dat vervelend? Welnee, even aanpassen en je hebt een lekker boek om te lezen.
Op een dag ontploft er op de E6 een shuttlebus op weg naar de luchthaven Gardemoen bij Oslo. Een ongeluk of een aanslag? De aanblik van de bus en de dode mensen is op zijn zachtst gezegd geen frisse aanblik. Een Noorse agente stuit op - in haar ogen - te veel toevalligheden en een relatief groot aantal Belgische passagiers. Haar intuïtie zegt dat er meer aan de hand is maar het onderzoek wordt afgesloten door de Noorse politie. Het heeft er alle schijn van dat het een tragisch ongeluk is geweest.
In België gaat een journalist na een tip van een douanier zich met de zaak bemoeien. Hij is nog niet zo lang weduwnaar en tijdens zijn werk op een zijspoor gezet. Thuis in Antwerpen probeert hij een goede vader voor zijn dochters te zijn maar grijpt ondertussen iets te vaak naar de fles met de drank.
Deze Ruben de Jongh komt in contact met de Noorse agente Kjerstin Andersen. Een geharde diender maar wel met een traumatisch verleden. Ruben en Kjerstin bijten zich in het onderzoek vast en stuiten op een drugssmokkel. De gebeurtenissen spelen zich af in Antwerpen en Oslo en volgen elkaar in hoog tempo op. Geweld wordt niet geschuwd en het boek heeft de vaart er behoorlijk in zitten.
Er is sprake van een fataal busongeluk maar wat hebben de passagiers en de gebeurtenissen die daarna in België en Noorwegen plaatsvinden met elkaar te maken? Dat is een heel verhaal en gedurende de thriller vallen de puzzelstukjes op elkaar. Misschien een beetje vergezocht hier en daar maar het is wel erg leuk om te lezen omdat de humor niet ontbreekt.
Sten Treland lijkt een auteur te zijn die (nog) niet in de publiciteit is verschenen. Hoewel een Noorse titel, ‘den leende elg’ doet vermoeden dat het hier een Scandinavische thriller betreft is de stijl eigenlijk onmiskenbaar Vlaams. Hier en daar absurd, seks, drugs, rock en roll en ziehier, je hebt ingrediënten voor een aantal uren leesplezier.

***1/2