Kampioen lange boektitels. Zo zou je de Schotse auteur Malcolm Mackay wel kunnen noemen. De naam van dit tweede deel van de Glasgow-trilogie bestaat uit 7 woorden. Mackay's debuut uit 6. Het nog niet uitgegeven slot doet het ergste vrezen. Malcolm Mackay woont op Lewis, een koud en vochtig eiland in het noorden van Schotland. Zijn thrillers hebben betrekking op de onderwereld van Glasgow.
Hoe een huurmoordenaar zijn verdiende afscheid krijgt gaat verder waar De onvermijdelijke dood van Lewis Winter (1e deel) eindigt. De auteur is bezig met de bewerking van een filmscript over deze misdaadtrilogie. De Schotten hebben dit tweede deel zeer gewaardeerd, Malcolm verdiende er de Deanston Scottish Crime Book of the Year Award mee. De belangrijkste thrillerprijs in Noord-Brittannië. Voordat deze thriller op gang komt, moet de lezer zich door meer dan 40 namen heen worstelen. Eerst worden namelijk alle personages uit het voorafgaande boek geïntroduceerd. Kennismaken met 42 onbekenden geeft heel even een beklemmend gevoel. Hoe ga je die allemaal onthouden? Maar al snel blijkt dat deze thriller draait om slechts een handvol boeven en een ambitieuze politieman. De grootste boef, Frank Macloud, heeft een probleem. Als zeer ervaren huurmoordenaar moet hij een criminele wijsneus omleggen. Een kakkerlak die je met de hak van een laars vermorzelt. Het beoogde slachtoffer heeft mazzel. Kinderlijk eenvoudig wordt de hitman neergeslagen en zijn de rollen helemaal omgedraaid. En dan komt de ellende voor Macloud pas goed op gang. Want hoewel deze professional door een andere professional wordt gered, rijzen de vragen over de manier waarop dit heeft kunnen gebeuren. Hoe kan een dergelijke beul zo gemakkelijk zelf worden uitgeschakeld?
Mackay schetst een hard en simpel redenerend milieu. Boeven moeten presteren en hun criminele organisatie ten dienste zijn. Het is bijna een normaal bedrijf. Het getrut dat de 'criminele werknemers' meemaken wordt grappig beschreven. Boeven roddelen, zijn bezorgd over hun carrière, moeten vriendinnen op gepaste afstand houden en beslissen regelmatig hoe ver ze nu weer zullen gaan. Macloud bijvoorbeeld, denkt na een vakantie in Spanje weer het mannetje te zijn. Vlug herstellen van een heupoperatie en dan weer op vertrouwde voet verdergaan. Maar dat valt dus even tegen. De hitman beseft dat de kaarten wel eens anders kunnen worden geschud en denkt hard na over eerherstel.
Deze thriller leest erg prettig. In tegenstelling tot de titel van het boek schrijft Mackay veelal korte, heldere zinnen. Wel zijn alle karakters een beetje aan de vlakke kant. De boeven van deze Schotse auteur zijn vrij pragmatisch, een eigenschap waar je klaarblijkelijk ver mee kunt komen in de Schotse onderwereld. En daarmee beperkt Mackay zich voornamelijk tot een mannelijk lezerspubliek, die zitten deze zomer gebeiteld. Dit spannende boek is namelijk perfect om tussen de WK-voetbalwedstrijden door te lezen.