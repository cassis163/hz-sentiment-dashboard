De moestuin van Sophie is een hartstikke leuk informatief prentenboek. Door middel van een gezellig verhaal en prachtige illustraties leert Gerda Muller haar (voor)lezers alles over het onderhouden van een groentetuin. Sophie en haar opa gaan zaaien, planten, oogsten en eten dagelijks uit eigen tuin! Al kijkend en lezen leer je echt een heleboel. Zo leer je o.a. welke groentesoorten er zijn in ons land en over het nut of juist het gevaar van insecten en andere beestjes. Zo is het bezoek van een lieveheersbeestje fijn in een groentetuin, maar als de Coloradokever er landt moet je paniek slaan! We volgen Sophie en haar opa het hele jaar en zien dat de tuin elk seizoen onderhoud nodig heeft. Wat ik erg leuk vind is dat Sophie en haar vriendje aan het eind van het verhaal hun eigen tuintje beginnen. Ze hebben wel niet zo’n grote tuin als opa, maar op het balkon en in de vensterbank groeien groenten en kruiden ook prima!Ik weet zeker dat ieder kind na het lezen van het boek ook zo’n piepklein tuintje wil beginnen. Ik vind het jammer dat dit leerzame boek zo weinig aandacht in de media heeft gekregen. Veel kinderen hebben tegenwoordig geen idee meer waar groenten en fruit vandaan komt en we worden dagelijks gewaarschuwd voor al dat ongezonde eten wat overal te koop is. Voor Sophie en opa geen e-nummers en conserveringsmiddel….alles puur natuur! Ik denk dat het goed is om kinderen hier op jonge leeftijd bewust van te maken. De moestuin van Sophie is hiervoor een prima middel!