Randeep, Avtar en Tochalan gaan ieder om eigen redenen van India naar Engeland. Geld (willen) verdienen is het enige wat zij gemeen hebben, wat hen drijft. De een gaat ‘legaal’ via visumvrouw Narinder, de ander gaat legaal via een studiebeurs, de laatste reist via vrachtwagens en ander ongemak wat we sinds kort zo goed kennen uit journaalbeelden. Dat geld verdienen niet eenvoudig blijkt, moge duidelijk zijn. De drie jonge mannen belanden in een survival of the fittest. Daarbij gaan alle morele grenzen overboord. Overleven, daar gaat het om, koste wat kost, zelfs je beste vrienden moeten daaraan geloven indien het niet anders kan. Af en toe moest ik het boek wegleggen, omdat het te gruwelijk was, waarbij ik besefte dat dit de reële situatie van vele illegalen is.
Het gegeven van deze roman is iets waar Groot Brittannië al decennia mee kampt. In Nederland is daarvan in veel mindere mate sprake. Maar ook de vluchtelingen die hier illegaal verblijven, zullen zich waarschijnlijk niet anders gedragen dan de drie opportunisten uit India. Alleen al in die zin zou deze uitstekend geschreven roman verplichte literatuur moeten zijn voor iedere burger. Empathie, kent u dat woord nog? Heeft dat enige invloed op uw gedrag? Durf in de spiegel te kijken en lees dit schitterende boek!