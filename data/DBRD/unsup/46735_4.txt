Klinkt absurd, en dat is het ook. Het pasgetrouwde stel Elsie en Homer Hickam, ouders van de auteur van dit boek, besluiten dat alligator Albert, het huwelijkscadeau van een ex-vriendje van Elsie, niet langer kan blijven. Hier begint de reis van een deprimerend mijnwerkersdorp in West Virginia naar Orlando. Het boek beschrijft het verhaal zoals dat door de ouders van Hickam jr. is beleefd en aan hem verteld. Een mengeling van feit en fictie. Het jonge stel, dat qua persoonlijkheid heel verschillend is, belandt in bizarre en absurde avonturen, waarbij je je dikwijls afvraagt of hun relatie hier wel tegen bestand zal zijn. Welke keuzes maken zij of is hun lot al bepaald? Dit vlot geschreven boek leest 'als een trein' waarbij je geen idee hebt wat het volgend hoofdstuk weer zal brengen. En tot de laatste bladzijde blijft de vraag: wordt de eindbestemming (in meerdere opzichten) gehaald.... ?