Het Dossier is een spannend verhaal dat meteen stevig begint. Josta Bresse wordt wakker en ontdekt dat ze slachtoffer is geworden van orgaanroof; een van haar nieren is gestolen. Ze neemt contact op met de politie en daarna raakt het verhaal in een stroomversnelling. Volgens de politie is zij in 1989 overleden en nu moet ze bewijzen dat ze is wie ze zegt dat ze is. Hiervoor reist ze terug naar Berlijn.
Daarnaast is er ook nog het verhaal van het vermiste dossier. Een dossier dat door Josta gestolen en verstopt is, en er de reden voor is dat zij door de Stasi gearresteerd werd en ondervraagd in de gevangenis Hohenschönhausen.
Met behulp van de journalist Tom Adler gaat ze op zoek naar de mensen die haar identiteit kunnen bevestigen en samen proberen ze het dossier terug te krijgen uit de schuilplaats.
Dit wordt bemoeilijkt door haar achtervolgers die er alles aan doen om het dossier in handen te krijgen.

Door de herinneringen van Josta leren we hoe haar jeugd in de DDR is geweest en hoe ze uiteindelijk een tijd lang de gevangene is geweest van de Stasi in de gevangenis Hohenschönhausen.

In een 2e verhaallijn, verteld door een onbekende persoon aan de eveneens onbekende Emma, leren we meer over de jeugd van Josta, maar vooral over de tijd in Hohenschönhausen.

Langzamerhand vallen de puzzelstukjes in elkaar en ontdekken we wie de onbekende persoon en Emma zijn en wat hun relatie tot Josta is.

Een spannend boek dat je niet neer wilt leggen. Vooral de achtergrondverhalen over het leven in de DDR zijn beklemmend. Een leven waarin wantrouwen en angst aan de orde van de dag was. Het is onvoorstelbaar dat dit zo kort geleden nog waarheid was voor mensen in Oost-Duitsland.