Iets meer dan een jaar geleden is Lydia, een van de identieke tweelingdochters van Angus en Sarah Moorcroft, overleden. Om hun leven, dat tot dan toe niet meer al te rooskleurig was, weer op de rails te krijgen verhuizen ze naar het verafgelegen Schotse eiland Torran. Toch lukt het ze niet om daar een nieuw bestaan op te bouwen want Kirstie, hun andere dochter, beweert opeens dat zij Lydia is en dat Kirstie niet meer leeft. Het huwelijk tussen Sarah en Angus komt onder andere daardoor onder druk te staan en gelukkig voor Sarah werkt Angus af en toe op het vaste land. De ontstane spanning verdwijnt echter niet, want het wordt steeds raadselachtiger wat er op die dag iets meer dan een jaar geleden precies gebeurd is.

IJstweeling is het eerste boek geschreven onder het pseudoniem S.K. Tremayne. Het is niet het debuut van de auteur die achter deze naam schuilgaat. Het schijnt namelijk dat bestsellerauteur Tom Knox, wat op zijn beurt weer een pseudoniem voor Sean Thomas is, de schrijver van deze thriller is.

Al op de allereerste bladzijde merk je al dat er iets bijzonders aan de hand is, dat er wat gebeurd moet zijn en dat er ook nog van alles gaat gebeuren. Wat dat allemaal is, is dan natuurlijk nog niet duidelijk. Maar dat er wat is, is voelbaar. Er heerst meteen al een bepaalde spanning. Vanaf dat moment word je al gegrepen door het verhaal en kan het vervolg eigenlijk niet meer stuk.

De belangrijkste personages in het boek zijn Sarah en Angus. Zij worden goed uitgewerkt en tijdens het lezen kom je steeds meer over hen te weten. De diverse hoofdstukken zijn vanuit zowel Angus' als Sarah's visie geschreven. Voor de lezer is het daarom ook niet zo heel erg moeilijk om je met beiden te vereenzelvigen.

De schrijfstijl van Tremayne is bijzonder duidelijk en daardoor leest het boek erg prettig en vlot. Vanwege de eveneens beeldende manier van schrijven is het niet moeilijk om je je bepaalde situaties en locaties voor te stellen. In feite kun je zelfs stellen dat het boek filmisch geschreven is.

Spanning heeft IJstweeling voldoende. Niet alleen de onderlinge spanning tussen Sarah, Angus en Kirstie/Lydia, maar ook de spanning van het verblijf op een verlaten en nogal duister eiland. Daarnaast moet ook de vraag wat de precieze oorzaak van de dood van een van de tweeling is niet vergeten worden. Want ook dat zorgt voor spannende momenten in het boek.

De vele plotwendingen, het mysterieuze karakter, de suspense en het onvoorspelbare werken heel duidelijk in op de psyche van de personages in het boek, maar ook op dat van de lezer. Dat is bijzonder knap gedaan. Dit alles, maar ook de verrassende en onverwachte ontknoping hebben IJstweeling een bijzonder sterke thriller gemaakt waardoor het voor Tremayne moeilijk wordt om een eventueel volgend en net zo bijzonder boek te schrijven.