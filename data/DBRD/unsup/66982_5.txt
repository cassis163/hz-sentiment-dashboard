Korte inhoud


‘Echte vrijheid zit ’m niet in materieel bezit,
maar in het creëren van ruimte
om ervaringen op te doen’


Jos Arts besliste na een lange en mooie loopbaan om zijn bedrijf ODYS stop te zetten en zonder enig doel naar het Zuiden van Frankrijk te vertrekken. Daar aangekomen verbleef hij een kleine zes maanden in het land van de Katharen. Het was niet zo zeer een reis om de streek te verkennen, maar het werd vooral een innerlijke reis om tot rust te komen. Hij heeft er ook alle tijd om na te denken over het leven.
Toen het niet goed ging met zijn oom in Nederland, besloot hij eindelijk om terug te keren naar Nederland. Nu een aantal jaar later, op aanraden van vrienden, beslist hij uiteindelijk om een boek over zijn ervaringen en sabbatical te schrijven.

Conclusie
‘Durven verliezen om te kunnen winnen’


Jos Arts had zijn eigen bedrijf ODYS waar hij vooral bedrijven mee coachte en adviseerde. Het leven vloog aan hem voorbij, hij was altijd druk bezig met zijn job en had bijna geen tijd voor zichzelf. Tot hij bijna een burn-out kreeg. Hierop besluit hij dat hij ‘iets’ moet doen en vertrekt naar Katharenland. Al snel wordt duidelijk dat Jos in Dit gun ik iedereen zijn hart openlegt. Sinds zijn terugkeer uit Katharenland in 2014 coacht hij mensen met vragen over hun loopbaan. In Dit gun ik iedereen schrijft hij openhartig over zijn ervaringen.
Ik reis zeer graag en Carcassonne en zijn omgeving staan bovenaan mijn reis-wenslijstje. Toen ik de korte inhoud van op de backcover las, was ik dan ook onmiddellijk enthousiast. Maar mijn enthousiasme bekoelde al redelijk snel toen ik wat verder begon te lezen en bleek dat het de spirituele kant uit zou gaan. Begrijp mij nu niet verkeerd, ik heb niets tegen het spirituele, integendeel zelfs, maar ik vind dat boeken rond dit thema soms ietwat te zweverig kunnen zijn. Gelukkig heb ik mij daar niet door laten beïnvloeden, want Dit gun ik iedereen is voor mij toch één van de betere boeken waar spiritualisme in voorkomt. Het is niet het hoofdthema maar het komt toch af en toe wel aan bod en dit op een zeer nuchtere manier.

Jos schrijft op een heldere wijze en geeft de lezer een eerlijke inkijk in zijn gevoelens en denkwijze. Door zijn gevoelens neer te schrijven brengt hij onder woorden wat velen van ons wel willen maar niet kunnen en dit in zeer begrijpbare taal. Ik hing letterlijk aan zijn lippen en heb het boek in één ruk uitgelezen. Door zijn persoonlijke ervaringen heen heeft Jos het ook kort over de geschiedenis van Katharen en de omgeving waarin hij zich bevindt, dit is zeker een meerwaarde gezien het je als lezer helpt om alles beter te plaatsen. Het boek op zich is een mooie uitgave. Om te beginnen is er de harde kaft met een kleurenfoto van het Katharenland. De tekst zelf is opgedeeld in verschillende hoofdstukken en een inhoudstabel geeft een handig overzichtje. Bovendien staan er tussen de teksten af en toe enkele foto’s ter illustratie om als lezer alles nog beter te kunnen plaatsen. Alleen al het boek open slaan en er doorheen bladeren is al een plezier.

De titel is zeker ook origineel te noemen. Het verwijst namelijk niet alleen naar de inhoud van het boek, maar is een duidelijke boodschap van de auteur aan zijn lezers. Door reeds een boodschap in de titel van het boek te verwerken en zich zo rechtstreeks tot je lezers te richten, prikkelt de auteur alvast een aantal nieuwsgierigen om het boek op te pakken en te lezen.

Voor mij was het boek van Jos zeer herkenbaar. Zijn kijk op de wereld, waarom en hoe hij reist, maar ook persoonlijk waren er heel wat raakvlakken. En om het met de woorden van Jos te zeggen, niets is een toeval en misschien is dit wel een teken en wordt het tijd voor mij om er eindelijk werk van te maken om nog een keertje zes maanden naar het buitenland te vertrekken. Wie weet?

Het is voor mij dan ook moeilijk om met sterren te scoren. Laat ik het er dan bij houden dat ik het een boeiend en interessant boek vond. En niet alleen aanrader voor de lezers die een sabbatical willen doen, of interesse hebben in reizen, de Katharen, het spirituele, maar gewoon aan iedereen, want elke lezer zal wel iets vinden in het boek dat herkenbaar is voor hem. Dit maakt voor mij dit boek zeer bijzonder en eentje om te koesteren!