Karin Hazendonk (1961) debuteerde in 2013 met een (voorlees)boekje voor kinderen, het eerste deel van een trilogie. In juni 2014 is haar debuutthriller Blun verschenen. Handelswaar is haar tweede thriller en de eerste in een serie met hoofdpersonen Monique van Dijk en Herman de Waal. Het tweede deel in deze serie verschijnt eind 2015 onder de titel Moordteam.

In Handelswaar staat de verdwijning van de 16-jarige Lisa centraal. Zij woont met haar moeder in een flatje. Haar ouders zijn gescheiden en ze ziet haar vader praktisch niet. Wanneer ze wordt ontvoerd, gaat er een beerput open aan misdaden en moord. Het is aan de net als forensisch rechercheur afgestudeerde Monique van Dijk en haar collega's Herman de Waal, Katja Mulder en Wim van Beek om Lisa op te sporen en en passant de moorden op twee vrouwen en een mishandeling op te lossen.

Karin Hazendonk heeft een boeiende manier van schrijven en het verhaal is indringend en spannend. Zij weet goed weer te geven hoe schokkend eenvoudig het is om als jong meisje in de handen van een loverboy te vallen. Daarbij probeert de auteur alle kanten van een zaak te belichten. En daar komt het manco van dit boek aan het licht: er zijn te veel onderwerpen die door elkaar heen gaan lopen. Kenmerkend hiervoor is de hoofdstukindeling die de naam heeft van de persoon om wie het op dat moment draait. Op een gegeven moment is het lastig om de draad van het onderwerp, dat een tijdje eerder is losgelaten, weer op te pakken. Het perspectief verschuift te vaak en te lang van het ene naar het andere personage. Sommige hoofdpersonen blijven hoofdstukken lang uit beeld om dan ineens weer op te duiken. Dat maakt het geheel nodeloos verwarrend en het verhindert de lezer om echt mee te kunnen voelen met de hoofdpersonen. Dat het verhaal bovendien veelvuldig van tijd verspringt, maakt het er niet gemakkelijker op.

Aan het eind wordt de focus verlegd naar het politieteam dat de verschillende zaken die de revue zijn gepasseerd onderzocht heeft. In Handelswaar is er geen strakke finish met de oplossing van alle misdaden en arrestatie van de daders. Daarvoor moeten we wachten op het volgende deel in deze serie, dat in november 2015 verschijnt onder de titel Moordteam. Wanneer het Hazendonk lukt om daarin de valkuil van te veel willen vertellen te vermijden en de focus voornamelijk op de hoofdpersonen – te weten de mensen van het politieteam – te richten, verheug ik mij op een goed en spannend verhaal.