Na het sterke eerste deel van de Adem-reeks, zet Nico De Braeckeleer zijn verhaal verder in "Ijs". Voor wie al even het eerste boek achter de kiezen heeft, heeft de auteur alvast een korte recap van de gebeurtenissen in het eerste deel voorzien, al is die wel heel beknopt. Het verhaal gaat verder waar het vorige boek eindigde en de twee verhaallijnen sluiten perfect op elkaar aan. De personages die ondertussen al wat verteltijd met elkaar hebben doorgebracht ontwikkelen zich verder en krijgen elk een passende emotionele diepgang terwijl hun karakters op papier nog meer worden uitgebouwd. De hoofdrolspelers binnen dit verhaal worden uiterst menselijk en realistisch neergezet en kennen zoals ieder ander gevoelens als trouw, verraad en wantrouwen. De korte hoofdstukken drijven het leestempo de hoogte in en bieden telkens afwisselende perspectieven van de verschillende hoofdrolspelers. Samen met de toekomstsetting die netjes ontdaan blijft van alle hollywoodvehikels zorgt dit voor een uiterst geloofwaardige achtergrond. Ook dit keer schuwt de schrijver geen taboe en verweeft hij moeilijke thema's voor zijn doelgroep als rouwen en zelfs holebirelaties in de plot zonder dat dit afbreuk doet aan het verhaaltempo. Zijn George RR Martin-allures heeft Nico De Braeckeleer echter nog niet verloren en hij laat dan ook handenvol personages het loodje leggen in dit vervolgdeel. Terwijl de protagonisten in het eerste boek werden onderworpen aan folteringen allerhande van menselijke oorsprong, zijn ze dit keer grotendeels overgeleverd aan diverse natuurelementen. De gruwel is er daarom niet minder om en tevens om die reden lijkt een doelpubliek van 15+ niet te misstaan. De auteur bevestigt met "Ijs" het niveau dat hij met "Tsunami" wist te halen en presteert opnieuw ijzersterk. Nu blijft het hoopvol uitkijken naar de laatste twee delen uit de reeks en duimen dat alle personages die ondertussen onze sympathie wegdragen ook de eindmeet halen.