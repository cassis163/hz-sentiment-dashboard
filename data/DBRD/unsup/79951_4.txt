Fans van John Green hebben er even op moeten wachten, maar de succesvolle schrijver is terug! En dit is meteen ook zijn persoonlijkste verhaal tot nu geworden. Green heeft namelijk zijn eigen ervaringen met leven met een angststoornis in het Schildpadden tot in het oneindige verwerkt.

Aza Holmes is bang, bang om ziek te worden. Met die angst moet ze in haar dagelijkse leven leren om te gaan. Maar ja, dat gaat natuurlijk niet zonder slag of stoot. De gedachtespiralen waarin ze zich bevindt, lijken oneindig te zijn. Haar stoornis wordt ook nog eens op de proef gesteld als de vader van een oude vriend verdwijnt. Aza wil Davis graag helpen in deze moeilijke tijd, maar kan ze eigenlijk wel een buitenstaander in haar leven toelaten?

John Green flikt het weer! Hij schrijft een verhaal waar je nog dagen mee in je hoofd rondloopt. Het verhaal van Aza is indrukwekkend en het opent je ogen. Dit boek geeft een kijkje in hoe een leven kan zijn met een angststoornis, maar laat ook heel goed zien wat voor impact het heeft voor haar omgeving.

Wanneer je de flaptekst van het boek leest, verwacht je dat de verdwijning een grote rol speelt. Die verwachting mag je in de koelkast zetten. De vader van Davis is een verhaal dat op de achtergrond maar een klein beetje meedoet. Een detective is dit boek zeker niet.

John Green laat zijn literaire talent zien. Hij weet de werken van andere schrijvers en kunstenaars mooi in het verhaal te verwerken. Bovendien speelt ook symboliek een rode draad in dit boek. Lezers die zijn werk kennen zullen zijn schrijvershand in het boek herkennen.

Het verhaal van Aza is een 'echt' verhaal en John Green weet dat op een mooie manier op papier te zetten. Enig minpuntje is dat de omgeving van Aza ontzettend begripvol is naar haar angststoornis toe. Helaas iets wat in de realiteit niet altijd zo gaat. Alhoewel dit boek daar wel aan bij kan dragen. Door meer te lezen over een angststoornis, komt er misschien meer begrip. De tijd zal het leren...