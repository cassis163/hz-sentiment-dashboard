Breken met conventies, dat is wat hoofdpersoon Edna Pontellier doet, in deze korte roman van Kate Chopin. Het verhaal speelt zich af in de zuidelijke VS, eind 19e eeuw. Een tijd waarin maatschappelijke verhoudingen, en de verhouding tussen man en vrouw helder waren en bijna onomstotelijk vast stonden.

Edna maakt zich los van die vaststaande verhoudingen en kiest voor zichzelf. Zij ervaart gevoelens van verliefdheid, wellicht van lust, bij de jongere Robert Lebrun. Die verdwijnt vrij plotseling naar Mexico, maar heeft iets onomkeerbaars bij Edna losgemaakt. Ze kiest steeds meer voor haar vrijheid en zet haar eigen gevoel voorop. Zelfs haar kinderen raken op het tweede plan: “Alles wat niet wezenlijk belangrijk is zou ik voor ze opofferen, maar niet mijzelf”.
Zij oogst hiermee bewondering bij haar vriendin mademoiselle Reisz: “Een vogel die boven conventies en vooroordelen wil uitstijgen, moet sterke vleugels hebben”.

Hoewel het verhaal aanvankelijk iets wegheeft van een liefdesroman, is het breken met de conventies, in een boek dat in 1899 verscheen, het thema wat het literaire bepaalt. En het is fraai geschreven. Lichtvoetig en prettig lezend, maar ook compact en duidend.

Het einde van het boek doet de lezer enigszins twijfelen: welke keuze maakt Edna voor haar vrijheid?

Een klein, maar fraai literair werkje, dat zonder meer het lezen waard is. Een vroeg feministische roman.