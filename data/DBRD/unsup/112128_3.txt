Zo af en toe komt er een momentje voorbij dat ik even een break wil van de vele YA-boeken die ik verslind. Dan kruip ik het liefst op de bank met een heerlijke thriller, een spannend mysterie of een chicklit die je buikkrampen van het lachen bezorgd. Onlangs kwam weer zo’n momentje voorbij en ik besloot om eens te duiken in het boek Dubbelspel van Conny Regard.

Ik had het boek al een tijdje geleden gewonnen, maar met een nog-te-lezen-stapel waar mijn plafond op lijkt te rusten duurde het even voordat ik me eindelijk eens kon richten op dit heerlijke boek.

Dubbelspel is een boek waar je vanaf de eerste bladzijde in zit. Het is vlot geschreven met slimme dialogen en situaties waar alleen de heldin van een chicklit in kan belanden. (gelukkig)

Wanneer we voor het eerst kennis maken met de zusjes Sasha en Anouk is het onmogelijk om niet meteen voor Sasha in de bres te willen springen. Anouk is namelijk een pittige tante die heel goed in de gaten heeft hoe gemakkelijk het is om over haar zus heen te walsen. Het vergde veel zelfbeheersing om Sasha niet meerdere malen hardop te smeken om wat meer ruggengraat te tonen tegenover Anouk.

Wat het boek écht spannend maakte was het feit dat het hele verhaal begint met een leugen. En zoals we allemaal wel weten: al is de leugen nog zo snel, de waarheid achterhaalt hem wel. De leugens volgens elkaar in rap tempo op en als lezer voelde het voor mij een beetje alsof de personages een kaartenhuis aan het bouwen waren van leugens… dat op ieder moment met een klein zuchtje wind in zou kunnen storten.

Omdat je niet weet wanneer dit gebeurt is het echt een soort boek waarvan je heel graag wilt weten hoe het verdergaat, maar waarvan je tegelijkertijd bang bent dat de onvermijdelijke ramp op je wacht op de volgende bladzijde.

De ontknoping van het boek viel me een klein beetje tegen. Dit was naar mijn mening nogal vergezocht, maar desondanks heb ik ontzettend van het boek genoten en ik ben dan ook zeker van plan om in de toekomst meer van Conny Regard te lezen.