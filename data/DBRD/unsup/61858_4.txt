Als je naar het boek kijkt verschijnt er al een lach op je gezicht. Vrolijke kleuren, een jongen met kippenpoten en leuk vormgegeven letters. Dat nodigt al uit om dit boek te gaan lezen.

Kasper Verhoeven is de hoofdpersoon in dit boek. Hij is 9 jaar en heeft een grote broer Nick (maar zo mag je hem niet noemen), die in het ziekenhuis ligt.
Als hij bij zijn broer is geweest en er is gepraat over “de grote scan” gebeurt het voor het eerst.

Kasper kreeg een trilling bij zijn oog, voelde elektriciteit en verandert voor het eerst in een dier.
Natuurlijk gelooft niemand dat, zou jij het geloven als iemand je dat verteld? Ik niet….

Dat in dieren veranderen lijkt natuurlijk best grappig, maar kan soms ook erg onhandig of gevaarlijk zijn. Gelukkig proberen zijn vrienden hem te helpen om uit te zoeken wanneer en waarom hij verandert. Er wordt van alles uitgeprobeerd, soms grappig, soms gevaarlijk, maar altijd superleuk om te lezen.

De illustraties, gemaakt door Sarah Horne, maken het verhaal nog grappiger.

De schrijver stelt regelmatig vragen aan zijn lezers, moeilijke woorden/zinnen worden in voetnoten uitgelegd, maar of de uitleg helemaal de waarheid is, dat is de vraag.

Wij hebben het boek met veel plezier gelezen. Een aanrader voor jongens en meisjes vanaf ongeveer 8 jaar. Goed zelf te lezen, maar ook erg leuk om voor te lezen.