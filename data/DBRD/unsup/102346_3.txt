Simone van der Vlugt is één van de belangrijkste thrillerauteurs in Nederland sinds haar doorbraak in 2004 met het boek ‘de Reünie’. Ze schrijft succesvolle boeken en is hiervoor al bekroond met tal van prijzen. De boeken van van der Vlught zijn o.a. al meerdere keren genomineerd voor de NS Publieksprijs en ze mocht zich in 2009 ook al de winnaar van de Zilveren Vingerafdruk noemen.

In 2011 bracht Simone van der Vlugt met de uitgeverij Anthos haar zevende thriller uit, ‘In mijn dromen’ genaamd. Het boek gaat over een jonge vrouw die voorspellende dromen krijgt. Deze dromen komen telkens uit maar niemand wil haar gave serieus nemen.

Deze thriller opent meteen met een spannende scène. Roos en Jeroen, haar man, zijn op vakantie in Marrakech om weer leven in hun relatie te blazen. In de laatste nacht krijgt het hoofdpersonage Roos een levensechte droom, dit keer over het neerstorten van een vliegtuig door een terroristische aanslag. Deze droom maakt meteen een einde aan hun leuke vakantie. Roos weet wanneer ze een droom serieus moet nemen en daarom probeert ze meerdere keren op Jeroen in te praten om de vlucht een dag te verlaten. Dit ziet Jeroen echter niet zitten en dus vliegen ze beide alleen naar huis. Jeroen neemt de geplande vlucht en Roos boekt haar vlucht om. Dit loopt niet voor iedereen goed af, Jeroen zal Amsterdam nooit bereiken. Wanneer Roos haar verdriet probeert te verwerken, krijgt ze weer een reële droom. Dit keer gaat het over een aanslag op een metro in Amsterdam tijdens een groot feest. Roos wil dit kost wat kost vermijden maar staat er alleen voor omdat haar vrienden en ouders haar weer niet willen geloven.

‘In mijn dromen’ is een boek over geloven. Geloven op meerdere manieren, zowel het sociale als het religieuze aspect komen in dit boek aan bod. In dit boek draait het vooral over het interpreteren van onze samenleving door de ogen van twee religies; het christendom en de islam. ‘Waar komt die intense haat tegen onze samenleving vandaan?’ ‘Uit angst en onbegrip. Iets wat je niet kent of waar je je door bedreigd voelt, probeer je te vernietigen.’ Het boek doet je andere religies begrijpen maar blijft evenwel ontspannend om te lezen. De info die je krijgt, krijg je met mate maar is voldoende om beide standpunten in het verhaal te kunnen volgen.

Vanwege de overvloed aan info die je krijgt, is het boek niet meteen een thriller te noemen, het heeft ups en downs. Van der Vlugt begint met een scène die van het boek een pageturner maakt maar valt dan jammer genoeg een beetje stil. In het middenstuk gebeurt er vanalles maar niets wat echt spannend te noemen valt. Wanneer je aan het einde van het boek komt, is de pageturner er weer en wil je weten hoe het verhaal afloopt.

Het boek is zeker aan te raden. Je krijgt mooie passages voorgeschoteld, krijgt veel info en je krijgt een realistisch beeld van de samenleving op dit moment. Het doet je ogen openen en verruimt je wereldbeeld. Het spijtige aan dit boek is dat sommigen op hun honger zullen blijven zitten. Van der Vlugt is één van de beste thrillerauteurs van Nederland en daarom is het jammer dat ze met deze status de hoge verwachtingen met dit boek niet heeft kunnen inlossen. Dit is geen echte thriller.