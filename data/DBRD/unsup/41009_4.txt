Marijke Verhoeven ging na de havo naar de hotelschool in Groningen. Ongetwijfeld heeft ze daar inspiratie opgedaan voor haar debuut Onder invloed, dat zich grotendeels afspeelt achter de deuren van een hotel. Eén hoofdpersoon die worstelt met diverse mannen in haar leven, haar eigen waardigheid en een schuldgevoel richting haar kinderen. Spanning, intriges en machteloosheid maken Onder invloed tot een zeer geslaagde thriller.
Emma blijft alleen met haar twee kinderen achter als haar partner Joost plotseling met de noorderzon vertrekt, met al hun geld. Ze blijft met grote schulden en de zorg voor hun gehandicapte dochter achter. Al snel vindt Emma een bijbaan in een hotel in de buurt. Daar ontmoet ze een interessante, mooie man die haar overlaadt met aandacht. Verder wordt ze door meerdere buurtbewoners en de chauffeur van haar dochter geholpen met oppas en boodschappen. Die hulp haalt weinig uit als Emma haar grenzen overschrijdt om geld te verdienen voor haar gezin. Langzaam raakt ze verstrikt in het web van dwang, leugens en intriges. Uiteindelijk met gevaar voor eigen leven
Onder invloed valt meteen met de deur in huis, maar gaat daarna een beetje kabbelen. De lezer vraagt zich continu af waar het verhaal naartoe gaat. Als Emma eenmaal letterlijk onder invloed is komt het verhaal echt op gang. De gebeurtenissen zijn aangrijpend en zuigen de lezer dieper het beklemmende verhaal in. Zeker omdat alles door de ogen van Emma besproken wordt en haar machteloosheid heel realistisch en geloofwaardig is.
Verhoeven schrijft heel prettig met goedlopende zinnen zonder opsmuk. De ontknoping vindt plaats in meerdere fasen en die zijn stuk voor stuk verrassend, net zoals de proloog. Meerdere plotlijnen met dieper liggende lagen maken deze thriller extra sterk. De laatste hoofdstukken gaan wat snel en zijn vrij summier maar dat is niet storend. Onder invloed is qua plot niet heel origineel, maar wel spannend, en zeker de moeite waard!