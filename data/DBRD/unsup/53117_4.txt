Het zal je maar gebeuren. Je hebt vliegangst en zit in een vliegtuig dat op enig moment hevig naar links zwenkt en daarna naar rechts om vervolgens sterk naar beneden te duikelen. Dat overkwam Kayla en haar vriend Logan. Het begon zo goed. De gezagvoerder Raymond Matson heette iedereen, mede namens zijn copiloot Roger Anderson, van harte welkom aan boord van EastCloud-vlucht 4990. Aanvankelijk verliep de vlucht voorspoedig. Totdat de gezagvoerder merkte dat hij op enig moment de controle over het vliegtuig kwijtraakte. Uiteindelijk gelukte het de cockpitbemanning het vliegtuig toch veilig aan de grond te zetten.

De door Raymond uitgezonden noodsignalen werden ook opgevangen door Kate Page, verslaggeefster bij Newslead. Kate vertrouwt de berichtgeving niet en start zelf een nauwkeurig onderzoek naar het gebeurde met vlucht 4990. Onderzoekers denken dat de bemanning van vlucht 4990 fout hebben gehandeld. Beide vliegers ontkennen dat en wijten het voorval aan het uitvallen van de boordcomputer.

Kort daarop ondervindt de bemanning van een Shikra Airlines-vliegtuig uit Koeweit-Stad nabij Heathrow Airport hetzelfde met het door hen bestuurde vliegtuig als die van vlucht 4990. Ook zij raken de controle over het vliegtuig kwijt. Vlak voor de landing vallen beide motoren uit met als gevolg dat het vliegtuig op deze luchthaven crasht. Er zijn negen doden en vele slachtoffers te betreuren.

Voor Kate is dit geen toeval. Volgens haar hebben beide gevallen met elkaar te maken en worden meerdere gevallen in de toekomst niet uitgesloten. Kate ontvangt een vage e-mail waaruit kan worden opgemaakt dat duistere figuren hiermee te maken hebben.

VRIJE VAL van Rick Mofina betreft een bijzonder verhaal. Weliswaar fictie maar het kan zomaar non fictie worden. Het is spannend en ook interessant. Niet geschikt voor mensen met vliegangst.