" ‘Sarah, ik begrijp het. Ik weet wat je wilt zeggen. Het mag niet zo zijn, ik bied je een leven van onzekerheid, van avontuur, weinig comfort, en het onbekende. Het is niks voor een Engelse jongedame. Je zult altijd…’

‘Beloof je dat?’

Sarah keek hem recht in zijn blauwe ogen. ‘Beloof je me zo’n leven?’ "

Het land van de zon gaat over Sarah Banne en is gebaseerd op ware gebeurtenissen. Het verhaal speelt zich af in het begin van de negentiende eeuw waar zij onder druk stond van haar familie om te trouwen. Een saai en voorspelbaar leven ziet Sarah echter niet zitten. Wanneer ze samen met haar zusje een circus bezoekt en de grote artiest Giovanni Belzoni ontmoet wordt ze al snel verliefd. Deze liefde voert haar mee naar Egypte, waar Sarah op haar manier een land ontdekt dat voor Europa op dat moment nog een mysterie is.

Wat ik in het begin jammer vond van dit boek werd al snel goed gemaakt met heel veel meer. In het begin verwachtte je te lezen over de liefde die langzaam opbloeit tussen Sarah en Giovanni, over een vrouw die dus in tegenspraak van haar vader zelf kiest voor een man, uit liefde. Dat leek mij al erg vooruitstrevend voor die tijd. Daarentegen kreeg dit verhaal een heel andere wending en is dit echt een roman over ontdekking, avontuur en het geweldige, maar aparte leven van Sarah en Giovanni Belzoni in de 19e eeuw.

Wat de titel dan ook al aangaf is dat het verhaal pas echt begint in Egypte en hun leven daarvoor, de eerdere reizen, vooral als contrast kort wordt beschreven. Eenmaal in Egypte maken Sarah en Giovanni heel veel mee en door de enthousiaste beschrijvingen van Sarah krijg je zelf ook meteen zin om te reizen en de wereld te ontdekken. Zelfs Egypte werd aantrekkelijk, wat mij voor de tijd nooit aansprak om naartoe te gaan. Bij het ontdekken van Egypte betrapte ik me er dan ook op dat ik vaak dezelfde vragen had als Sarah, over de vele mysteries achter het land van de zon. De hoofdpersoon is dan ook iemand waar je al snel bewondering voor krijgt. Hoe ze met alle situaties en gebeurtenissen omgaat, haar eigen weg gaat en echt een zelfstandige vrouw is buiten de grenzen om van toen. Naarmate het boek vordert zie je Sarah dan ook groeien, kortom een geweldig boek over een bewonderenswaardige vrouw en koppel uit de 19e eeuw.