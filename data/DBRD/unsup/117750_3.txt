Dit is het redelijk zelfstandig te lezen vervolg op Rozen verwelken, het boek waarin Alex Cross op jacht ging naar de wrede misdadiger Mastermind. Hoewel de ware identiteit van deze crimimeel aan het eind van het vorige boek al werd onthuld, weet Cross nog steeds niet wie hij tegenover zich heeft. Nieuwe zaken dienen zich echter weer aan en de FBI wil Alex Cross betrekken bij een reeks brute moorden die aan de west- en oostkust van Amerika gepleegd worden. Hoewel hij zijn gezin het liefst niet alleen wil laten, kruipt het bloed uiteindelijk toch waar het niet gaan kan en gaat de rechercheur weer samen met Kyle Craig op pad om de dader(s) te vinden. Hiermee komt Cross in de wereld van vampiers en illusionisten terecht en ontdekt hij zaken waarvan hij het bestaan nooit eerder heeft durven vermoeden. Ondertussen blijft ook Mastermind steeds contact met hem zoeken en begint de druk op Alex Cross behoorlijk op te lopen.

Schepen vergaan is een waardige opvolger van Rozen verwelken, maar in z'n totaliteit vond ik het toch net een tikje minder. Op sommige punten verliest het verhaal lichtelijk zijn geloofwaardigheid en krijgt het - mede vanwege de vampiers - een soort Buffy The Vampire Slayer tintje. De oplossing van de moordpartijen en de ontmaskering van de daders is eveneens flinterdun en zo snel voorbij dat ik mij zelfs een beetje bedrogen voelde. Daarna maakt Patterson het echter weer goed door Cross uiteindelijk tegenover Mastermind te plaatsen en zit je bij de laatste pagina's van het boek toch weer met het zweet in je handen.

James Patterson is een fenomeen en Alex Cross misschien wel de meest levensechte rechercheur van het witte papier. In het engels zijn er al weer twee nieuwe boeken met hem in de hoofdrol verschenen (Four Blind Mice en The Big Bad Wolf) en ik hoop dat de Nederlandse uitgeverij ze snel gaat vertalen.