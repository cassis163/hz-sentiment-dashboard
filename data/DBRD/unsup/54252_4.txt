Zonder jou – Chantal en Priscilla van Gastel
Over de schrijfster(s):
Chantal van Gastel (1980) is de bestsellerauteur van o.a. Zwaar verliefd!, Zwaar beproefd!, en Zwaar verguld! In 2009 werd Van Gastel door de bezoekers van Chicklit.nl verkozen tot beste Nederlandse chicklitauteur. Haar boeken werden meerdere keren verkozen tot Boek van het Jaar op chicklit.nl. In 2012 werd de schrijfster genomineerd voor de VIVA400 en won zij de award in de categorie ‘Creative’. Van haar boeken zijn inmiddels meer dan 250.000 exemplaren verkocht.
Voor Priscilla van Gastel is Zonder jou haar thiller) debuut.

Achterflap:
Wat doe je als je kind een steeds groter gevaar vormt voor zichzelf én anderen? En hoe ver kun je gaan om hem te beschermen?

Valerie staat op een keerpunt. Voor de tweede keer in haar leven. En beide keren werd ze hiertoe gebracht door haar grote liefde Oscar. De eerste keer was jaren geleden, toen ze haar voorspelbare leven inruilde voor een vrijgevochten bestaan met hem.

De tweede keer is nu, nu hij op het punt staat haar en hun zoon Mick te verlaten. Niet omdat hun liefde voorbij is, maar omdat Mick lijdt aan een persoonlijkheidsstoornis die zo ontwrichtend is dat Oscar het niet meer kan verdragen. Plots staat Valerie er alleen voor. Terwijl het gedrag van Mick angstaanjagend uit de hand loopt, probeert Valerie uit alle macht zichzelf en haar kind te beschermen. Maar hoe doe je dat, als het grootste gevaar van hemzelf afkomstig is?

Mijn mening:
Zonder jou begint heftig, we worden gelijk mee gezogen in de huwelijksproblemen van Valerie en Oscar die niet op een lijn zitten wat betreft de opvoeding van hun zoontje Mick. Als buitenstaander begrijp je dat Valerie ten aller tijden voor haar kind kiest, zelfs als dit betekent dat ze haar allergrootste liefde Oscar los moet laten. Het boek bevat passages uit het verleden waarin zeer goed beschreven wordt hoe Mick zich gedraagt en wat zijn gedrag teweeg brengt, je voelt dan de onmacht van de ouders en kan bijna niet bevatten wat er in een kinderhoofd om kan gaan. Mick is een jongen met een persoonlijkheidsstoornis en is in staat om iedereen om de tuin te leiden en te manipuleren. In het begin vroeg ik me af of de omgang van Valerie met Mick geen vorm van kindermishandeling was.

Quote: Je moet anderen behandelen zoals je zelf behandeld wil worden.

Krijgt Mick wel de hulp die hij verdient? Valerie gaat over lijken om een goede moeder voor Mick te zijn maar komt hierdoor zelf in hele vervelende situaties en voelt zich vooral door haar naasten en de hulpverlenersinstanties in de steek gelaten. Waar Oscar in eerste instantie als een hork lijkt te reageren blijkt later dat hij handelt uit liefde. Zonder jou is een boek wat af en toe je nekharen overeind doet staan. Je hebt het gevoel dat dit verhaal zich wel eens dichterbij zou kunnen afspelen dan je denkt. Het is een realistisch onderwerp wat zich helaas steeds vaker in de realiteit afspeelt. Iedereen kent gezinnen met kinderen die problemen hebben en wanneer is bij ouders de grens bereikt? Zonder jou is een boek wat je heel erg laat nadenken en wat een beroep doet op je gevoel en emoties. Ik voelde de boosheid, het verdriet maar ook het onbegrip waar de familie tegenaan liep.
Het plot is verrassend, ik zou hier graag wat meer over kwijt willen maar dan geef ik teveel prijs van een boek wat ik vind dat je moet lezen als je houdt van een psychologische roman met wat spanning.
Zonder jou is een boek met een boodschap van herkenning.

Schrijfstijl: 5
Psychologie: 5
Spanning: 2
Originaliteit: 4
Plot:4

Zonder jou krijgt van mij een welverdiende 4 sterren!

Bianca