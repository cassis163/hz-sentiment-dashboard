De bende van de bokkenrijders was een van die boeken die me al een hele tijd vanuit de boekenkast aanstaarden, maar waar het er nog niet van gekomen was ze een keer te lezen. Toch was ik al een tijd nieuwsgierig naar het boek van Tom van Reen , omdat het zich bij mij in de buurt afspeelt en - ik geef het eerlijk toe - door de eftelingattractie 'Villa Volta'.

Het verhaal speelt in de achttiende eeuw in een Limburgs dorpje. De buurt wordt geteisterd door een groep 'Robin Hoods' die de bokkenrijders worden genoemd, vanwege hun vermeende duivelse kunsten. Boerenzoon Mathijs treedt in de leer bij de chirurgijn Kirchhoffs, die de baas van de bokkenrijders blijkt te zijn. Mathijs raakt steeds verder verstrikt in de bende van de bokkenrijders.

Ik vond dit echt wel een goed boek. Het verhaal werd goed opgebouwd en er was wel genoeg verdieping van de personages. Er zaten wel veel vrij grote tijdssprongen in het verhaal. Wat ik zelf erg leuk vond, en ik hoop dat ik nu niet iets belangrijks verraad, is dat goed beschreven is hoe de bende van de bokkenrijders eerst een goed georganiseerde robinhoodachtige organisatie is, en steeds meer vervalt in het een criminele organisatie. Het boek is voor kinderen geschreven en daardoor is de schrijfstijl een beetje makkelijk, maar ik vond dat geen groot probleem.