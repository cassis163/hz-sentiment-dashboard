Het leven van Nicole verloopt precies zoals ze het voor ogen heeft. Ze heeft een fijn huis, een goede carrière en een relatie met haar droomman. Als hij haar ook nog ten huwelijk vraagt, bevindt ze zich in de zevende hemel. Totdat haar leven in één klap verandert en ze alleen verder moet. Nicole moet leren omgaan met haar nieuwe situatie. Hoewel de mensen in haar omgeving haar steunen, wil ze niets liever dan met rust gelaten worden. Lukt het Nicole om haar leven weer op de rit te krijgen? ‘Laat maar!’ is het vervolg op ‘Reken Maar!’, maar uitstekend los van het vorige deel te lezen.

De boeken van Peters kenmerken zich door een zoetgevooisde toon en vrij eenvoudige schrijfstijl. Toch staan haar boeken garant voor een paar uur heerlijk ontspannen en wegdromen.

“Haar hartslag ging als een razende tekeer. Hier was duidelijk iets aan de hand. Zo had ze hem nog nooit gehoord. Ze deed wat hij vroeg en ze merkte dat haar benen trilden.”

Peters ziet kans haar personages op een dusdanige wijze te presenteren dat je met hen meeleeft en dat maakt het lezen al de moeite waard. Het zijn weliswaar geen literaire hoogstandjes, maar dat hoeft niet elk boek tenslotte te zijn.

“Er werd aangebeld en met een zucht stond ze op. Ze had de laatste tijd al vaker buren op de stoep gehad en iedere keer wanneer de deurbel ging, voelde ze zich er ongemakkelijk bij. Ze wilde niet met iedereen praten over hoe erg het alleemaal was. Ze wilde op haar plekje op de bank blijven zitten.”

In ‘Laat maar!’ verwerkt Peters op een zeer toegankelijke wijze de thema’s rouwverwerking en biseksualiteit waarmee dit boek zich onderscheidt van het standaard feelgood-verhaal.
Door haar toegankelijke wijze van schrijven en het feit dat de auteur hoogdravende taal vermijdt, zijn haar boeken geschikt voor een breed publiek. Zo zullen veel vrouwen (ja, ik meen dat het overgrote deel van de lezers uit vrouwen zal bestaan) zich herkennen in het feit dat het hoofdpersonage de rouwperiode waar zij voor komt te staan, bij voorkeur in eenzaamheid beleeft.

De redactie heeft overigens wel een paar dingen over het hoofd gezien, hetgeen een extra redactieronde voor een volgende druk, verstandig maakt.

Over de auteur
Suzanne Peters (1985) is woonachtig in Zutphen en heeft inmiddels veertien feelgood romans op haar naam staan. Voor haar boeken ‘Min of meer’ en ‘Gebroken glas’ kreeg ze
wildcard-nominaties (meeste publieksstemmen) voor de Valentijnprijs 2015 en 2016, de prijs voor het beste romantische boek.

Uitvoering
Uitgever: Ellessy
ISBN: 9789086603589
Paperback, 284 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/