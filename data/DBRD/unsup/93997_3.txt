‘Ommekeer’ is het eerste deel van een vierdelige misdaadromanserie over het leven van Steven, Jamey, Robin, Vincent en Carol Vanhoven. Dit eerste deel begint met een arrestatie na een verkeersovertreding in San Francisco.

Deze arrestatie is de aanzet tot een serie aanslagen die begint met de moord op een agent en zijn vrouw. Vervolgens vindt er een zeer gewelddadige overval plaats op het bureau waar de arrestant gevangen zit. Slechts een enkeling overleeft dit geweld en de dader weet te ontkomen. Op de muur van het politiebureau staat geschreven: Nobody messes with Robert Dayle!

“Carol en haar broers moesten snel weg. Tijd voor rouw kwam later; nu moesten ze direct handelen. Ze verbleven even in een zogenaamd safe-house; een onderduikadres waar ze zich tijdelijk schuilhielden omdat eerst onderzocht moest worden wie de moordenaar van hun ouders was en wat zijn motief was.”

Niemand weet wie deze Robert Dayle is en wat zijn connectie met de vermoorde agent is. Vanaf dat moment maakt Dayle echter jacht op de overgebleven gezinsleden. Een kat en muis spel volgt. Wordt Robert Dayle een halt toegeroepen? Je leest het in ‘Ommekeer’!

“Verbijsterd zonk Steven in een stoel. Daar was het weer; dat gevoel dat je leven als zand door je vingers weggleed. Een dolksteek in zijn hart had niet meer pijn kunnen doen dan dit onvoorstelbare verraad.”

‘Ommekeer’ is een zeer verdienstelijk debuut. Ester weet een plezierige schrijfstijl te combineren met een spanningsboog die de lezer geboeid weet te houden. De opbouw van het verhaal is hier en daar wat voorspelbaar; de personages zijn daarentegen weer goed gekarakteriseerd.

“Het gevaar dat ze ontdekt zouden worden hadden ze absoluut onderkend. Ze hadden geen mogelijkheid om elkaar te bellen of te schrijven. En bovendien: Carol was niet ingelicht over hoe de situatie werkelijk in elkaar zat.”

Kortom, een heel aardig debuut van deze –vooralsnog mysterieuze- auteur die schuilgaat achter het pseudoniem ‘Sophie Ester’. De potentie qua verhalend vermogen is er zeker en, gezien het feit er nog meer delen volgen, is de hoop dat Ester ‘groeit’ zeker niet ongegrond.

Over de auteur
Sophie Ester (1967)is een pseudoniem. De auteur woont in Overijssel. Met ‘Ommekeer’ debuteert Ester in het misdaadgenre.

Uitvoering
Uitgever Ellessy Crime
ISBN 978-90-8660-343-5
Paperback, 273 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/