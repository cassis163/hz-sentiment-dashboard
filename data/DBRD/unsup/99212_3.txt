De entertainer en tv-presentator Ron Brandsteder zong het tientallen jaren geleden al: 'maar engelen bestaan niet...' Toch wil de Amerikaanse auteur Danielle Trussoni ons anders laten geloven. Trussoni heeft in 2010 met haar roman Angelology de uitgeverswereld in Amerika doen trillen. Maar liefst zeven uitgeverijen wedijverden om de rechten. Inmiddels is het boek in 32 talen verschenen, in Nederland onder de titel Het uur van de engelen, en heeft Will Smith de film geproduceerd. Het plan van de succesvolle, in Frankrijk wonende, auteur is een serie te maken met de engel Evangeline in de hoofdrol.
Onlangs verscheen haar tweede verhaal op de markt, Stad van de engelen.
In Stad van de engelen gaat het eerst enkele jaren terug om de engelenjager V.A. Verlaine de gelegenheid te geven verliefd te worden op Evangeline Cacciatore. Evangeline is een engel maar zij weigert haar rol als zodanig te accepteren. Verlaine denkt dat ze in een gevecht met Eno, een agressieve en kwaadwillige engel, is gedood. Niets is minder waar maar wel is ze ontvoerd en waarschijnlijk overgedragen aan de Grigori’s, een familie die de engelen wil gebruiken om haar eigen superieure macht over de wereld te vergroten.
Verlaine en zijn mentor Bruno besluiten om Eno te overmeesteren en daarna Evangeline uit de handen van de Grigori’s te bevrijden. Een besluit waarvan op dat moment de gevolgen nauwelijks te overzien zijn.
Stad van de engelen is een fantasieverhaal waarin het voortbestaan van de wereld afhangt van de toekomstige heersers, de menselijke bevolking of de engelen die veel intelligenter en fysiek meer mogelijkheden bezitten dan hun tegenstanders. Maar naarmate het verhaal vordert blijken er in beide kampen kwaadwilligen, mensen zowel als engelen, de scepter te zwaaien. Dus draait de plot langzaam naar de deugden ‘goed en kwaad’. Daar is de doorsnee thrillerlezer meer vertrouwd mee maar voor hij of zij dat doorheeft, viel er al een aardige kluif weg te lezen. Als dat achter de rug is en de doelen helder en transparant op tafel liggen, kan de missie van Verlaine en Bruno pas goed op gang komen. Een missie waarin de voordelen van engelen en mensen op een aardige manier op papier zijn gezet als een goed leesbaar verhaal.
Stad van de engelen is in beginsel een ingewikkeld verhaal, niet in het minst door de (on)geloofwaardige aanwezigheid van engelen. Maar Danielle Trussoni doet er alles aan om de beschrijving helder, duidelijk en zelfs geloofwaardig over te laten komen. Ze maakt het verhaal aantrekkelijk door een aantal herkenbare historische elementen toe te voegen die de lezer wel aan kunnen spreken. Zo laat ze de Ark van Noach voorbij komen en wijkt ze niet om, na de zondvloed, meer dan tweeduizend jaar later een stukje prehistorische vegetatie te laten ontstaan. Zelfs de oorsprong van de geboorte van Jezus Christus wordt nog ter discussie gesteld. En alles gebeurt in het licht van de engelen, wier geloofwaardigheid wel een positieve stimulans kan gebruiken. Blijft aan het einde van het boek toch de vraag staan wie we beter kunnen volgen, Brandsteder met zijn gezongen mening of Trussoni met haar overtuigend verhaal. Daar zullen de meningen ook wel over verdeeld zijn in dit verhaal vol mythen en legenden.