Begin februari debuteerde Tamara Onos (1972) met de psychologische thriller Onder invloed bij uitgeverij LetterRijn. Onos is in het dagelijks leven werkzaam als arboprofessional. Zij schrijft en adviseert daarbij over veilig en gezond werken.

In het Gelderse natuurgebied De Havikerwaard wordt de visser Henk Draaier dood aangetroffen. De politie denkt dat Henk dronken te water is geraakt en daarbij is verdronken. Echter arbospecialist Renske Nijland gelooft hier helemaal niets van. Terwijl de politie de zaak als een ongeval afdoet besluit Renske zelfstandig een onderzoek in te stellen naar de feiten en omstandigheden. Ongewild brengt zij zichzelf en ook haar kinderen in een levensgevaarlijke situatie. Zal het haar lukken de waarheid boven water te krijgen?
Met Onder invloed verovert Tamara Onos direct een mooi plekje op de lijst van debuterende thrillerschrijvers. Vanaf de proloog weet zij een bepaalde (onderhuidse) spanning op te roepen, die het hele verhaal gehandhaafd blijft. Zij doet dat onder meer door een heel toegankelijke, prettige leesbare, schrijfstijl te hanteren, zonder onnodige opsmuk. Er zijn weinig of geen momenten, dat je dreigt in te dutten. Wel schuilt in deze manier van vertellen wel een gevaar: op het moment dat je als lezer wordt overladen met weliswaar allemaal spannende verhaalelementen dreigt het gevaar, dat de lezer de verhaallijn kwijt kan raken.

Het personage Renske Nijland is een zeer veelbelovend personage. Haar belangrijkste karaktertrekken (krachtig, rechtdoorzee, eigenwijs) bieden zeker voldoende potentieel voor nog vele vervolgavonturen. Zeker als ook de rechercheurs Marcel Schenk en Sara Kowalska daarvan onderdeel gaan uitmaken. Wel is het creëren van meer betrokkenheid met de personages daarbij wel een aandachtspunt. Onder invloed geeft niet het beeld, dat op dit punt alles uit de kast is gehaald. Uiteraard kan dit ook een (te begrijpen) bewuste keuze zijn.

Tamara Onos heeft met de creatie van Renske Nijland wel een bijzondere originele invalshoek gekozen. Arbodeskundige is nou niet het beroep, waaraan je gelijk denkt bij een hoofdrolspeler in een thriller. Dat de appel hierbij niet ver van de boom valt moge duidelijk zijn. Toch zorgt Onos ervoor, dat het nergens verzandt in vakjargon of onnodige details. De kennis, die zij deelt in dit verhaal is puur functioneel en ook voor een niet deskundige volkomen begrijpelijk.

Al met al is er sprake van een prima en veelbelovend debuut. Een debuut, dat door haar onderwerp ook uitstekend past bij de actualiteit rondom milieudiscussies. Hoewel fictief gebracht wordt toch ook een zeer geloofwaardig beeld geschetst over het gebruik van gevaarlijke stoffen en de daarmee samenhangende risico’s. Onder invloed zou wel eens het begin kunnen zijn van een hele mooie schrijfcarrière voor Tamara Onos.