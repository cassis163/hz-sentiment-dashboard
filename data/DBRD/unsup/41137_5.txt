‘Er valt iets te zeggen voor een kortere, meer intense ervaring. Het kan inspirerend zijn, soms zelfs schrikbarend, als een wals met een onbekende die je nooit meer zult zien, of een kus in het donker, of een prachtige curiositeit dat op een goedkoop kleedje te koop ligt bij een straatverkoop. En ja, als mijn verhalen verzameld worden, voel ik me altijd een straatventer, eentje die uitsluitend om middernacht verkoopt. Ik stal mijn waren uit en nodig de lezer – dat ben jij – uit om iets te komen uitzoeken. Maar ik geef er altijd een gepaste waarschuwing bij: wees voorzichtig, mijn beste, want sommige kunnen gevaarlijk zijn.’ Stephen King

Persoonlijk kan ik wel genieten van kortverhalen. Zoals King zelf ook zegt: de leeservaring is intenser. De spanning bouwt zich sneller op, de gebeurtenissen volgen elkaar sneller op, de ontknoping ook. Ideaal dus als je snel nog even wilt lezen zonder te diep te moeten graven.

Maar dit boek is zoveel meer dan enkel de 20 kortverhalen. Want zoals Stephen King al eerder heeft gedaan gunt hij zijn lezers ook nu weer een blik ‘achter de schermen’. Hoe hij tot een bepaald verhaal/boek komt, wat hem ertoe aangezet heeft het ook daadwerkelijk neer te schrijven, hoe een verhaal soms jaren in zijn achterhoofd sluimert tot plots de puzzelstukjes in elkaar vallen,… Af en toe schrijf ik ook eens iets, dus ik ben zelf altijd razend benieuwd hoe andere auteurs schrijven/plots bedenken/…

En nu een vraag die wellicht velen willen stellen. Wat is je favoriete verhaal in dit boek? Wel, dan moet ik toch Rotjoch zeggen. Of nee, wacht… laten we toch maar Ur nemen. Of nee nee, neem toch maar Niet helemaal lekker, zeer luguber, maar tegelijk ook zeer droevig. Pfff…moeilijk.

Weet je wat beste lezer? Lees het boek zelf en probeer dan je favoriet te kiezen. Ik kan je garanderen, het wordt een aartsmoeilijke klus, om niet te zeggen onmogelijk.

Stephen King is een verhalenverteller pur sang!

6****** op 5…