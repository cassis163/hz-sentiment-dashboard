Het zwarte vuur

Auteur: C.J.Sansom

Genre: Historische roman

Uitgave: Hardback De Fontein – blz.558 – ISBN 978 90 261 2943 8

Twee weken uitstel van executie. In ruil daarvoor moet Shardlake de formule  van een nieuw wapen weten te krijgen. In een wanhopige poging om het leven van Elisabeth te sparen gaat hij op zoek naar twee alchemisten die het in hun bezit hebben. Maar zij blijken te zijn vermoord en de formule is spoorloos verdwenen…

Hugo zegt: Met een zinderend verhaal, gevat in een historisch kader tijdens de regeerperiode van de hectische Hendrik VIII en diens beruchte premier Thomas Cromwell, slaagt bestsellerauteur C.J.Sansom er knap in zijn lezerspubliek over nagenoeg vijfhonderd bladzijden zachtzinnig te motiveren om toch maar door te lezen. De auteur heeft het concept van zijn opstel vanop schouderhoogte pardoes laten vallen op de historische

plavuizen van een Londense square en weet de stukjes met veel vindingrijkheid weer bijeen te puzzelen met erg veel kanttekeningen en randinfo rond geknoei bij openbare aanbestedingen, geklooi bij uitvoering van openbare werken en de onvoorstelbare destructiepolitiek van de overheid bij de verbeurdverklaring en onteigening, lees verwoesting, van kloosters  en paapse instellingen. De meedogenloze wreedheid van de reformatorische inquisitie op Britse bodem moet niet onderdoen voor de even gepassioneerde vervolgingswaanzin van de Roomse opposanten. Middels een beschikbare plattegrond kan de lezer elk personage volgen bij zijn of haar tochten langs de misselijkmakende open riolen die met hun penetrante stank en de zwoel bezwangerde uitwasemingen het ademen ten zeerste bemoeilijken. Wanneer op totaal onverwachte momenten nogmaals een gelukte moordaanslag wordt gepleegd, is de lezer weer verzekerd van enkele pagina’s vlotte spanning.

Om eens echt uit te waaien is “Het zwarte vuur” van C.J.Sansom een ideaal middel om het contemporaine prutsen en pesten te negeren.