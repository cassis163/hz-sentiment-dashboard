Emma heeft een leven vol zekerheid. Ze schrijft een proefschrift, kan als ze wil zo aan de slag in de kunsthandel van haar familie en ze heeft al jaren een stabiele relatie met Lucas. Wanneer ze op een terras op haar beste vriendin Alice wacht, ontmoet ze fotograaf Boris. Hij wakkert niet alleen haar passie voor fotografie aan, maar er springt ook een vonk tussen de twee over. Toch wil Boris niet dat zij haar veilige leven opgeeft voor hem.

Ondanks dat Emma haar leven voor elkaar lijkt te hebben, is ook al snel duidelijk dat ze een laatbloeier is. Misschien wel juist doordat ze altijd een veilige omgeving heeft gehad. Door Boris ziet ze de wereld buiten die van zichzelf en dat betekent dat ze keuzes moet maken. Schrijfster Susan van Eyck debuteert met een roman met een emotionele invalshoek. Hierdoor zit het verhaal vol met sterke personages die achter hun keuzes staan en het leven met beide handen aanpakken. Zelfs als dat betekent dat er dingen fout kunnen gaan. Hoe vervelend het in het leven ook is als er iets niet gaat zoals zou moeten, is dat juist een belangrijk onderdeel van Mijn beeld van jou. Het kent namelijk een romantische en dramatische kant, maar door de risico's die de personages nemen ontstaat er ook spanning.
Toch valt er juist op het personage van Emma iets aan te merken. Ze is op sommige punten erg ongeloofwaardig. Zo laat ze Lucas iets niet weten, wat makkelijk gecommuniceerd had kunnen worden en veel zorgen had kunnen voorkomen. Daarnaast verandert ze opeens in iemand die heftige keuzes maakt en lijkt ze een heel ander persoon dan op de eerste pagina's van het boek. Terwijl Emma de rode draad in het verhaal is, heeft ze door deze ommezwaai in haar karakter extra veel steun van de andere personages nodig. Gelukkig weet Van Eyck hier goed mee om te gaan en is het voor het verhaal niet storend.

Mijn beeld van jou is een roman die alles heeft: waar je de ene keer weg zwijmelt bij een zoen, heb je daarna de tissues bij de hand, en tussendoor zit je regelmatig op het puntje van je stoel. Op een paar punten na heeft Van Eyck een meeslepend debuut geschreven dat veel harten zal doen breken, maar ook zal inspireren om niet voor makkelijkste, maar de beste weg te kiezen in het leven.