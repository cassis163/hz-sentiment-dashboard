Grant County wordt opgeschrikt als het levenloze lichaam van een student gevonden wordt op het grondgebied van de plaatselijke hogeschool. Als de sheriff Jeffrey Tolliver en de lijkschouwer Sara Linton de locatie van deze  waarschijnlijke - zelfmoord aan het onderzoeken zijn, wordt in de buurt de hoogzwangere zus van Sara, Tessa, aangerand en voor dood achtergelaten. Hierdoor begint de politie te twijfelen aan de zelfmoordtheorie van de student. Terwijl het onderzoek loopt plegen nog een paar studenten zelfmoord, en dat maakt dat Jeffrey en zijn ploeg het zeer moeilijk hebben om verbanden te leggen, als ze al bestaan.

De grootste schok is echter dat Lena Adams, de beschermelinge van Jeffrey ontslag genomen heeft bij de politie, en dat ze nu deel uitmaakt van de bewakers van de campus. Door deze wending heeft de schrijfster er voor gezorgd dat ze zich eens kan uitleven met betrekking tot de donkere kant van dat personage. Bij momenten is het zelfs een beetje té, maar het zorgt voor een welkom tegengewicht bij de familiale zorgen en romantische perikelen van de andere personages.

Alhoewel dit het derde boek is in de reeks, wordt er voornamelijk teruggegrepen naar de gebeurtenissen uit het eerste deel, maar ik denk dat het ook als een op zichzelf staand boek best te lezen is.

Slaughter slaagt erin om de spanning gedurende vrijwel het ganse boek hoog te houden. En komt te goede aan de aantrekkingskracht van het boek: het is zeer moeilijk dit boek weg te leggen, met als gevolg dat ik enkele te korte nachten achter de rug heb. Tel daar nog bij op dat het weer zeer vlot geschreven is en het resultaat is een zeer spannende pageturner. Ik vond het met voorsprong de beste van de reeks (tot nu toe)