Zo heel af en toe vind je bij de Action nog wel eens boeken waar je nog nooit van gehoord had, die je nooit in de boekhandel zou kopen, maar die je voor 1,88 toch wel eens wil uitproberen. En dit boek was er daar een van. Ik lees normaal niet meer zoveel middle grades, maar dit verhaal klonk leuk en dus heb ik het boek toch maar meegenomen.

Dus, toen ik vanochtend om kwart over 5 wakker werd en nog wel een paar uur had voor de wekker ging, heb ik het boek uit de kast gepakt en het in één ruk lekker uitgelezen. En dat is alvast een goed teken. Ik merkte dat ik echt begon te hopen dat ik het verhaal nog uit kon lezen voor ik vandaag moest vertrekken, omdat het goed in elkaar zat en vooral een hele fijne spanningsboog had.

Het boek bestaat eigenlijk uit verschillende stappen. Allereerst krijgt Archie het vreemde boek, waardoor hij op reis moet. Daarna komt hij terecht in een wereld vol magie, die we samen met hem ontdekken. Daarna begint hij te ontdekken dat hij bepaalde gaves heeft en ten slotte volgt er een mysterie dat opgelost moet worden.

Deze opbouw zorgde ervoor dat je langzaamaan de wereld en het verhaal ingezogen werd. Het was lekker overzichtelijk en zat vol met leuke scenes en ook wel wat spanning. Het is dat mijn neefje alleen houdt van boeken met plaatjes, anders had ik hem deze zeker aangeraden. De wereld zit leuk in elkaar, het verhaal ook en Archie is best een leuk joch, net als de andere karakters in het boek.

Uiteraard blijft het een middle grade, dus ik verwachtte niet al te veel emotionele diepgang of een heel vernuftig plot. Maar als middle grade is het gewoon een superleuk boek dat menig kind toch wel naar het randje van de stoel zal doen schuiven!