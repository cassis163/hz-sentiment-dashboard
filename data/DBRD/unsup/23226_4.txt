Voor de gemiddelde Nederlander is het luisteren naar het Vlaamse taalgebruik een aangename bezigheid. Het is om die reden dat tv-series uit dat taalgebied kunnen bogen op veel Nederlandse fans. Een sprekend voorbeeld hiervan is FC De Kampioenen, Flikken en De Kotmadam. Al klinkt het Vlaams volledig anders dan het beste Nederlands, hoe vaak hebben de zuiderburen al niet gewonnen met de vele taalspelletjes? Ludo Geluykens heeft dit goed begrepen en zijn debuut gevuld met twee sterke personages die zich verbaal sterk uiten in de Vlaamse taal. Wat er dan nog aan toegevoegd moet worden is een goed verhaal en dat pakket kan zo maar een succes worden, zelfs in Nederland!
Bart Diercks is algemeen directeur van de Banc of America voor de Benelux en woont in Brasschaat. Hij is vader van Sam en Ellen en getrouwd met Hilde. In zijn vrije tijd is hij scheidsrechter en in die hoedanigheid fluit hij de belangrijke voetbalwedstrijd SK Lierse  Antwerp FC. Na een enerverende strijd wint Lierse, waardoor voor hen de kans op het kampioenschap in zicht komt. Als het stoffelijke overschot van Bart Diercks later in de buurt van het stadion wordt gevonden, lijkt deze moord het gevolg te zijn van de voetbalderby waarbij grote belangen op het spel stonden. Commissaris Bruno Somers en hoofdinspecteur Paul de Winter worden belast met het onderzoek. Al snel ontdekken ze dat de voorzitter van Antwerp FC tevens directeur van de USSR bank is. Een reden temeer om een motief binnen de voetbalwereld te vinden waarom de amicale Bart Diercks om het leven is gebracht. Als een potentiële verdachte een geslaagde zelfmoordpoging onderneemt, ontstaan er twijfels of de moordenaar in de voetbalwereld gezocht moet worden.
Ludo Geluykens heeft in zijn debuut gekozen om het verhaal in dialoogvorm te vertellen. In vermakelijk Vlaams dat goed is te volgen en in een enkel geval zelfs wordt toegelicht, laat hij beide Flikken hun speurderstalenten inzetten.
Tot in detail kloppend en in een aantrekkelijke stijl, komen alle facetten van een goede politiethriller voor het voetlicht. Met aandacht voor de Vlaamse cultuur en de flexibele, ietwat Bourgondische leefgewoonten van de Belgische gendarmerie, mengt hij deze ingrediënten tot een homogeen verhaal. Alle gesproken tekst in cursieve vorm weergegeven, maakt het voor de lezer eenvoudig om het onderscheid tussen beide vormen te onderkennen.
Daarbij is de misdaad, gekoppeld aan het onderzoek, op een zodanige wijze verwoord, dat er ruimte gecreëerd wordt voor spanning. En ook dat beheerst Ludo Geluykens op wonderbaarlijke wijze.
Al met al een debuut waar een beginnende auteur van kan dromen en waarvan de hoofdpersonen ruim voldoende potentie hebben voor verdere ontwikkeling en meer avonturen. Een aanrader met verfrissende inhoud!