De dag van de barbecue:
Clementine en Sam zouden met hun dochtertjes op bezoek gaan bij hun vrienden Erika en Oliver, maar eindigen onverwacht met zijn allen bij de buren van Erika en Oliver, Tiffany en Vid, aan de barbecue. Die avond gebeurt er iets ergs…

Nu:
De drie echtparen zien elkaar bijna niet meer, beste vriendinnen Clementine en Erika zijn verder uit elkaar gedreven dan ooit en Clementine en Sam hebben huwelijksproblemen. Waren ze maar nooit naar die barbecue gegaan!
Hun levens bestaan nu uit een vóór en na…

We krijgen alle kanten van het verhaal en hét gebeuren mee, doordat het verhaal verteld wordt vanuit ieders perspectief. Liane Moriarty weet op briljante wijze de spanning op te bouwen en hoog te houden, want je weet tot halverwege het boek niet precies wat er gaande is. Wel wordt er al langzaam duidelijk wat er wringt aan de vriendschap tussen Clementine en Erika, die niet zo hecht is als men denkt. En er wordt duidelijk dat alle personages last hebben van een schuldgevoel en dat de verhoudingen daardoor op scherp staan.

Tijdens het lezen bekroop me een heel ongemakkelijk gevoel door wat er speelde, ook al was het precieze nog niet duidelijk. Ik werd echt meegesleept en het verhaal raakte me ook heel erg op sommige momenten. Knap hoe Moriarty het wéér voor elkaar krijgt een verhaal te schrijven over relaties die niet zijn wat ze lijken te zijn en dingen die eerst zo en dan weer zo lijken en blijken te zijn. Bijna echt gebeurd is weer een sterke en zeer boeiende Moriarty; meerdere personages laten hun kant van het verhaal zien en daardoor kom jij er stukje bij beetje achter wat er precies gebeurd is. Je weet ook pas het échte verhaal als je ieders verhaal kent. Heel knap gedaan!