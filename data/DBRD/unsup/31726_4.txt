liefde, geld en kogels,Erewoord is de zevende thriller die William Lashner op de markt brengt met de eigenzinnige en humoristische advocaat Victor Carl in de hoofdrol. Carl is een hoofdpersonage waar Lashner trots op kan zijn, want ook in Erewoord zijn alle credits weer voor deze buitengewoon charmante en uiterst slimme man die het werkterrein voor zijn praktijk wel erg ruim interpreteert. Hij is weinig in de rechtszaal, maar veel op het podium waar het allemaal gebeurt, de straat waar de criminaliteit welig tiert.
De super knappe Julia Denniston staat plotseling bij Carl voor de deur nadat ze hem enkele jaren daarvoor had verlaten voor de uroloog Wren Denniston. Julia maakt haar rentree in de woning en even later staat de politie op de stoep.
Het dode lichaam van Wren Denniston is gevonden en de sporen wijzen in de richting van Victor Carl die nog steeds smoorverliefd is op de beeldschone Julia en haar nooit heeft kunnen vergeten.
De rechercheurs Sims en Hanratty zijn er vast van overtuigd dat ze met de arrestatie van Carl de zaak hebben opgelost maar rechercheur McDeis van de afdeling moordzaken sluit de mogelijkheid van een andere dader niet uit. Victor Carl maakt handig gebruik van deze twijfel. Hij gaat op pad om zijn onschuld te bewijzen en voor altijd het hart van Julia terug te winnen. Maar de werkelijkheid blijkt anders te zijn dan ze op het eerste gezicht lijkt.
William Lashner is een meesterverteller. Hij is als een van de weinige in staat om een meestal saai en langdradig genre door het verbale spel van zijn hoofdfiguur tot een vermakelijk geheel te smeden. Lashner wisselt de dialogen van zijn personages regelmatig af met een passage waarin de lezer direct wordt toegesproken. Met kleine hints en minuscule aanwijzingen nodigt hij de lezer ongemerkt uit om een oordeel uit te spreken over de situatie waarbij hij de lezer uiteraard voortdurend op het verkeerde been zet. Het is een manier om lezers in het verhaal te trekken. Een verteltechniek die je niet vaak tegenkomt maar die wel erg inspirerend werkt.
Omdat de inhoud erg afwisselend is en ver uit de buurt blijft van een saai en langdradig rechtbankverslag, kun je alleen maar hopen dat advocaat Victor Carl snel weer een opdracht krijgt. Een rasverteller als William Lashner heeft er gelukkig inspiratie genoeg voor. Een volgend boek is al in de maak!