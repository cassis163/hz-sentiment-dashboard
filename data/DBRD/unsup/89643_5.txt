Zoveel emoties in dit boek: haat, wrok, verraad, genegenheid, maar bovenal: heel veel liefde. Mijn complimenten aan Carla de Jong: zij heeft dit verhaal heel mooi verteld. Vanuit het oogpunt van de drie mannen in Jeannes leven komen we stukje bij beetje te weten wat er allemaal gebeurd is.

Vanaf het begin werd ik gegrepen door het verhaal. De personages zijn goed uitgewerkt, het verhaal zit goed in elkaar en de spanning wordt goed opgebouwd. Door de wisselende vertelperspectieven per hoofdstuk wil je steeds doorlezen. Je wilt gewoon weten wat er gebeurd is en wat er achtergehouden wordt.

Het predicaat “Voor de lezers van Nicci Gerrard” is geheel terecht. Carla de Jong heeft hetzelfde vermogen om je mee te nemen in een familiegeschiedenis die doordrenkt is van geheimen. De gevoelens van de hoofdpersonen worden goed uitgewerkt waardoor de personages veel diepgang krijgen. Je kunt je daardoor ook goed inleven in de hoofdpersonen.

Ik kan er eigenlijk niet zoveel meer over zeggen, zonder iets van het verhaal te verklappen. Het is gewoon een geweldig boek! Van mij krijgt Nooit meer regen dan ook 5 sterren, de maximale score! Meer dan verdiend. Dit was voor mij de eerste kennismaking met de schrijfstijl van Carla de Jong, maar zeker niet de laatste.