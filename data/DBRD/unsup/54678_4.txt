Denk niet aan mijn vorige boeken, zei Ingrid Oonincx tegen me, maar laat je meetrekken in dit verhaal, geef je eraan over. Nou, dat heb ik gedaan en ik heb genoten! Medicijn heeft alles van een pageturner in zich. Het leest heerlijk vlot weg, staat bol van spanning en heeft een realistisch plot. Ella Vreeland is een depressieve pr-manager, ze gaat de marketing doen voor een exclusief cosmeticamerk en krijgt een verhouding met de eigenaar David Mulder. Ze is dan zo gelukkig dat ze zonder haar anti-depressiva kan, de wereld heeft voor even kleur! Even maar want haar minnaar, die heel wat ouder is, sterft plotseling. Haar wereld vergaat echter niet en wanneer blijkt dat de dood van David geen toeval is, raakt ze niet opnieuw in een depressie maar gaat op onderzoek uit. Er zijn echter meer “onderzoekers”, zo wordt Ella achtervolgd door een zwarte SUV en wordt haar dementerende moeder voor even ontvoerd. Ella bijt zich vast in haar eigen onderzoek, vertelt niet de hele waarheid aan de politie, hoopt antwoorden te vinden bij de familie van David. In plaats van antwoorden vindt ze het lijk van de vrouw van David. Ella beseft dat deze moord wel eens in haar schoenen geschoven kan worden en slaat op de vlucht. In België vindt ze aanwijzingen dat David regelmatig behandeld werd in een privékliniek in Italië. Op naar Italië dus en na enkele avonturen weet Ella binnen te dringen in de privékliniek . Daar wordt haar al snel duidelijk dat Davids opvallend jeugdige uiterlijk en tomeloze energie afkomstig zijn van het gebruik van een anti-verouderingsmedicijn. Een medicijn waar grof geld voor geboden wordt en dat op een verschrikkelijke manier bereid wordt. Ella wordt in een positie gedwongen waarin ze mee moet werken met de ontdekker van dit medicijn om in leven te blijven. De ontwikkelingen volgen elkaar snel op, als lezer wil je hier het boek écht niet wegleggen. Via Marokko, waar uiteraard ook van alles gebeurt, komt Ella op het einde van het verhaal weer in Nederland terecht, de ervaringen hebben van haar een ander mens gemaakt, ze slaat dan ook een andere weg in… Ik hoop nog eens van haar te horen hoe het verder gaat….