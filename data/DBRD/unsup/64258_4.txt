Karen Engelmann is schrijfster en ontwerper en heeft acht jaar in Zweden gewoond. Het Stockholm Octavo is haar debuutroman. Momenteel werkt ze aan een ander project, namelijk de geschiedenis van de wenskaart uit de 20e eeuw.

Engelmann schetst het politieke en sociale leven van het Zweden uit de 18e eeuw op interessante en sfeervolle manier. Ze doet dit aan de hand van het leven van de ambitieuze douanebeambte Emil Larsson. Sympathieke, dappere Emil, die zoekend naar zijn gouden pad van liefde en verbondenheid betrokken raakt bij het grootste politieke drama van zijn tijd: de moord op de koning.
Het Stockholm Octavo is een kaartlegging waarbij de hoofdpersoon acht personen moet zoeken die belangrijk voor hem zijn op zijn levensweg. Wie is de bedrieger, wie de metgezel en wie is de sleutel die hem de goede richting wijst? Terwijl Emil alleen maar denkt aan zijn geliefde die ver weg is, zijn de kaarten bezig hem een heel ander pad van liefde en verbondenheid op te sturen, één die meer lijkt op een hachelijke weg van avontuur, verraad en intriges. Weet hij op tijd wie zijn octavo vormen om het tij van de geschiedenis te kunnen keren zonder zelf al teveel kleerscheuren op te lopen?
Engelmann heeft een geweldig knappe en ingenieuze roman geschreven over een tijd en een plaats die bol stond van de complotten en waarin frivole zaken als een waaier in de deskundige handen van een vrouw de wereld een ander aanzien konden geven. Vanaf de allereerste bladzijde werd ik gegrepen door haar meeslepende schrijfstijl en de manier waarop ze Emil en het Stockholm van zijn tijd tot leven bracht. Met tegenzin sloeg ik, na urenlang door het Stockholm van twee eeuwen geleden te hebben gezworven, het boek dicht. Het was helaas uit en ik moest terug naar de 21e eeuw.

(Dit boek heb ik in februari 2013 al gelezen, leuk om het hier nu weer tegen te komen. Echte aanrader!)