Psychologe Anne woont sinds anderhalf jaar samen met Guido op een afgelegen plek in Zuidwest-Frankrijk. Guido en Anne hebben elkaar leren kennen op een feestje. Anne was nog getrouwd met de iets wat voorspelbare en saaie Nicolas. Maar ze viel als een blok voor de jonge en Noors uitziende Guido.
Na een lange dag werken komt Anne thuis en ziet een onbekend tienermeisje op de weg liggen. De tiener mag een nacht blijven slapen om bij te komen. Als Anne de volgende ochtend beneden komt is de woonkamer een ravage en zijn de tiener en Guido spoorloos.
Als dan ook nog een collega van Guido wordt vermoord richten alle pijlen zich op Guido. Anne beseft zich dat ze eigenlijk heel weinig weet over haar vriend. Een spannende zoektocht naar Guido begint. Anne zal hem kostte wat kost vinden.

Ik haalde de foto uit mijn portefeuille. Behalve de ingelijste foto op het bureau – die nu verscheurd was – bezat ik geen andere foto van Guido.

Het meisje op de weg is mijn eerste boek dat ik ooit heb gelezen van Michael Berg maar zeker niet het laatste! Ik heb zo ontzettend genoten. Michael brengt het verhaal ontzettend mooi, tijdens het lezen van het boek kwamen de personages volledig tot leven in mijn hoofd.
De spanning is vanaf het eerste hoofdstuk aanwezig en blijft. Ik wou gewoon niet stoppen met lezen!

Ik schreeuwde zoals ik nog nooit had geschreeuwd. Hysterisch. Een oerkreet waar geen eind aan leek te komen.

In een heerlijk tempo ontvouwt zich het verhaal, het verleden en het heden smelten samen. De terugblikken die Anne heeft maken het verhaal compleet. Dit heeft Michael echt heel mooi gedaan.
In dit boek staat geen woord te veel, het had van mij 200 pagina’s meer mogen hebben. Helaas kon ik mijzelf niet inhouden en was het in no-time uitgelezen. Maar gelukkig is dit Michael’s zevende boek en ga ik dus op jacht naar de andere zes!

Voor degene die het boek nog op hun te lezen stapel hebben, verplaats deze maar helemaal naar boven! Ontzettende aanrader!