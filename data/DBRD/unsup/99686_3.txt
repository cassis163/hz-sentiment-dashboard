De verklaring van de titel Romke D'13 wordt duidelijk op bladzijde 145. Prachtig bedacht!

Het is meteen duidelijk dat deze editie van dit boek niet geredigeerd is, waardoor er een aantal fouten in zijn blijven staan.
Dat deed me in het begin mijn tenen bij elkaar knijpen. Ik sprak met mezelf af dat ik in ieder geval in het boek zou blijven lezen. De auteur heeft aangegeven dat aan een herdruk gewerkt wordt, zonder 'verschrijvingen' waardoor het leesplezier zeker zal vergroten.

De auteur heeft een bijzondere schrijfstijl; geen poespas, recht door zee en is hier en daar humoristisch te noemen. Ik werd geboeid, mede door de 'adderbrieven' en de reden waarom ze geschreven waren. Dit onderwerp loopt door het hele verhaal heen.

Het boek is gedeeltelijk fictie en dat moet je voor ogen blijven houden terwijl je verder leest.
Godsdienst is nadrukkelijk aanwezig maar dat heb ik niet als hinderlijk ervaren, het past in het verhaal. Ook het onderwijs komt ter sprake.
Er spreekt heel veel boosheid en ook teleurstelling uit het verhaal. Boosheid door onmacht, vermoed ik.
Al deze boosheid heeft mede geleid tot het schrijven van dit boek. De auteur levert met dit boek mogelijkheden aan om een wel goed werkend politiek systeem uit de grond te stampen.

De uitgangspunten van zijn voorstel zijn: Deskundigheid, Constitentie en Continuïteit.
Deskundigheid spreekt voor zich. Geen zeteltjesgesjoemel meer met als ultiem doel: het door welwillende hobbyisten begeerde pluche.
Consistentie als voorwaarde voor bewindspersonen, die vrij van innerlijke tegenspraak dienen te zijn.
Continuïteit, oftewel ononderbroken samenhang of duur ten opzichte van beleid lijkt mij voor een land van levensbelang.

Het zou voor politici verplicht moeten worden om dit boek te lezen. Niets doen is hetzelfde als kansen laten liggen.
Er worden een heleboel 'heilige huisjes' omgegooid in dit boek maar er worden tevens oplossingen aangeboden. Dat alles op een boeiende manier verwoord.

Tegen het eind is het verhaal ongemerkt in een soort thriller veranderd. Knap gedaan!
Rients Hofstra heeft zijn ideeën duidelijk kenbaar gemaakt in dit boek.

Het is zeker geen alledaags boek, dit Romke D'13.
Zegt het voort, zegt het voort...