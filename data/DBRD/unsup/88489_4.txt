Tamara Geraeds (1981) werkt naast auteur als freelance docent Engels, Nederlands en creatief schrijven, en als redacteur voor verschillende uitgeverijen.
Het schrijven zat er al jong in.
Op haar 6e schreef ze haar eerste gedichtje en op haar 15e begon ze aan haar eerste boek.
In 2012 verscheen haar debuut Nergens bij uitgeverij Kluitman Alkmaar. Na 4 boeken voor jonge lezers kwam in 2017 haar eerste thriller voor volwassenen uit: Echo.
Tamara geeft haar lezers graag een belangrijke boodschap mee.

Vijf jaar geleden verdween de zesjarige Colin Kaakmans.
Het gezin bestaande nog uit Vader Harm, moeder Ellen en zus Christina, inmiddels achtentwintig, probeerden zich al die jaren staande te houden.
Christina kampt met een schuldgevoel en zet zich in voor de bestrijding van criminaliteit. Ze is profielanalyticus bij de Dienst Internationale Politiesamenwerking (IPOL).
Maar dan is er nieuws over Colin en dreigt het gezin alsnog uit elkaar te vallen.
Vader Harm vlucht in zijn werk, moeder Ellen ligt dagenlang met migraine op bed en zus Christina grijpt naar de drugs.
Christina begint haar moeder te wantrouwen wanneer zij vreemd begint te doen en gaat op onderzoek uit.
Hoe goed kent ze haar moeder eigenlijk?
Ze begint te vrezen voor haar eigen leven.

Na Echo was ik wel benieuwd naar Kwelling, en de cover beloofde wederom een spannend verhaal.
Door de makkelijke en eenvoudige schrijfstijl leest het boek erg vlot.
De hoofdstukken, aangeduid met naam en data worden voornamelijk verteld vanuit het perspectief van Ellen en Christina.
Die van Christina zijn geschreven in de ik-vorm en die van Ellen in de derde persoon.
Dat wordt duidelijk vermeld bij elk hoofdstuk, en sommige hoofdstukken worden nog begeleid met mooie quotes.
Sommige gebeurtenissen zijn wat voorspelbaar en de spanningsboog is wat wisselend.
Dit boek lijkt totaal niet op Echo, dat wat gruwelijker en spannender was.
Wel geeft Tamara Geraeds de lezer weer een boodschap mee.
En wederom heeft de auteur veel onderzoek gedaan en dat merk je aan de kennis over de hoofdthema's.
Achter in het boek worden netjes de twee hoofdthema's van het boek uitgelegd en verklaard.
Tamara Geraeds heeft met Kwelling weer een goede thriller afgeleverd, en het goede nieuws is dat het een serie wordt, en dat er dus nog meer delen zullen volgen.
Ik kijk er in ieder geval naar uit, want ik heb Kwelling graag gelezen en ik waardeer het dan ook met 4 sterren.