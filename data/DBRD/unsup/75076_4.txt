7,5 Na mijn recente essay op Fantasize over de Euro-5 serie van Bert Benson, bleek ik niet de enige te zijn die deze boeken kende en er met nostalgie aan terugdacht. Een vriend van mij bezat bijna de gehele reeks en ik mocht ze van hem lenen. Ik weet niet of ik eraan toekom ze allemaal te lezen, maar ik ga het wel proberen. Ik startte met deze, omdat de vriend in kwestie vertelde uit dit boek geleerd te hebben over de relativiteitstheorie van Einstein en dat het een apocalyptisch verhaal bevatte. Ik ging er in een avond en een ochtend doorheen (150 pagina's blijken niet veel tijd te kosten) en heb er van genoten. De karakters waren zoals ik ze me herinnerde. Er was sprake van wat veel 'tell' in plaats van 'show' wat me als jonge tiener nooit is opgevallen (maar toen kende ik die termen ook helemaal niet). De actie is spannend en het slot berust niet op zich maar een weg naar buiten schieten, maar op logisch redeneren en inventiviteit van de karakters (waarbij een Russische gast een belangrijke bijdrage heeft). Dat Benson pleit voor samenwerking en onderling begrip is duidelijk. Wat ik vooral kon waarderen was de reis naar een verre toekomst. Niet alleen zijn er discussies over Einstein, ook komt het lot van de zon ter sprake en het einde van de evolutie van deze ster. In een hels landschap ontdekken de astronauten zelfs sporen van een intelligente beschaving. Het idee van de 'Bermuda driehoek' wordt er op een leuke manier in verwerkt. Dit alles herlezende begrijp ik waarom deze boeken mijn verbeelding vroeger zo prikkelden en ik meende in de schrijfstijl elementen te herkennen die me nog steeds in mijn eigen schrijven beinvloeden. Voor de oudere lezer is dit misschien te jeugdig en zijn de karakters te plat, maar het lezen kost maar een uur of drie en in die tijd heb je wel een heel onderhoudend avontuur te pakken! Ik wou dat meer volwassen Nederlandse genreschrijvers dit type verbeelding ten toon spreidden! Door naar de volgende deeltjes!