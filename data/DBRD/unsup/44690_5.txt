Faye raakt in het begin van dit boek betrokken bij een gevecht op school en de leraar zegt dat hij zich zorgen maakt over haar veranderende gedrag. Faye herkent dit wel want sinds een maand of twee ziet ze de mensen om zich heen veranderen in duivels. Heel naar en ze weet en voelt dat het niet goed is.
Haar ouders zijn erg bezig met hun eigen leven, dat is een detail dat vaak terugkomt in tienerboeken. Zij weten niet wat er aan de hand is met hun dochter of krijgen er geen grip op. Zeer herkenbaar….
Zonder haar ouders erbij te betrekken gaat ze in gesprek met de huisarts die haar naar een psycholoog verwijst.
De sessies met deze psycholoog worden uitgebreid beschreven, zo kom je als lezer goed in het verhaal. Het is gelijk een lesje cognitieve gedragstherapie in een notendop. Heel boeiend om te lezen.

Deze psycholoog laat haar de duivels tekenen en dan blijkt dat haar tekeningen erg lijken op de duivels in de schilderijen van Jheronimus Bosch, een schilder uit de middeleeuwen, waar ze nog nooit van gehoord heeft. Gelukkig is er google en ziet ze het zelf ook. Dit zorgt voor nog meer verwarring en vragen.
Vanaf dit punt droomt Faye over Jheronimus, die zich dan nog Joen noemt, en het verhaal krijgt nog meer karakter en lagen. De tijd waar Joen in leeft is zo anders dan het hier en nu, toch hebben ze steeds meer overeenkomsten en lopen de dingen steeds meer in elkaar over. Tieners in de middeleeuwen waren ook onzeker en wilden soms andere dingen dan hun ouders. Joen ontwikkelt net als Faye een angst om naar buiten te gaan zodat ze de duivels niet hoeven te zien.
Dan komt Faye erachter wat haar bestemming is en na een moeilijke reis vol obstakels (die mij als moeder van een tiener echt kippenvel bezorgden) moet ze besluiten wat ze doet…..
Door de vloeiende en vlotte schrijfstijl van Bianca Mastenbroek vlieg je door het boek heen. Het verhaal van Faye en Joen is zo mooi en beangstigend als de momenten waarop ze allebei duivels zien beschreven worden. Voor de lezers zijn er een paar schilderijen van Jeroen Bosch in het boek opgenomen die het verhaal mooi illustreren Faye en Joen hebben uiteindelijk allebei hetzelfde doel en moeten hier alles voor opgeven.
Het mysterie rondom de dood van Faye’s zusje wordt niet helemaal opgelost maar maakt wel duidelijk hoe een situatie in een kinderbrein verdraaid kan worden. Op het einde weet je nog niet welk verhaal precies klopt.
Ik was op ¾ van het boek toen ik de mogelijkheid had om inderdaad naar de schilderijen van Jeroen Bosch te gaan kijken. Tijdens de tentoonstelling ging ik op zoek naar de sleutels die Faye ook moest zoeken en zag ik dat het verhaal van Duivelmaeker echt past bij de levensloop van Jeroen Bosch..
Faye gaat in het verhaal ook met haar moeder naar 's-Hertogenbosch en loopt daar rond alsof ze met Joen is, heel bijzonder om daar even later zelf rond te lopen. Ook enkele schilderijen heb ik anders beleefd dan de meeste mensen denk ik.
Ik heb hierdoor extra genoten van de voorstelling en daarna nog meer van het boek zelf. ’s Avonds kon ik het gewoon niet wegleggen. Ik wilde weten of Faye de laatste uitdaging werkelijk aan zou gaan.

Duivelmaeker is een bijzonder jeugdboek dat precies op het goede moment geschreven is. Bianca Mastenbroek heeft weer laten zien dat ze een topauteur is die eigenlijk voor de jeugd schrijft maar daarbij ook 40 jarigen nog heerlijke leesuren kan geven!