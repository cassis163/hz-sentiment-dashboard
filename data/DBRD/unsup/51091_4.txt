Cressida Cowell verkreeg al heel wat bekendheid met haar succesnummer "Hoe Tem je een Draak" en toont met "De Tovenaars van Ooit" dat dit niet zomaar een eenmalige geluksslag was. Het boek is een aangename mix van verhaal en schetserige tekeningen die samen met de korte hoofdstukken het verhaaltempo aardig omhoog weten te jagen. Het plot wordt verteld vanuit een alwetende verteller die er bij was op het moment van de gebeurtenissen en die schenkt de lezer af en toe een hint over wat komen gaat, vestigt nog even de aandacht op wat voorbij is of legt de nadruk op een bepaalde invalshoek. Dat gegeven voelt heel leuk aan, alsof een lieve opa of oma je voor het slapen gaan nog even een verhaaltje vertelt en zijn of haar eigen stempel op de inhoud wenst te drukken. De heel toegankelijke schrijfstijl, de fantasierijke namen van de wezens in het bos en de uiterst ongewone personages en gebeurtenissen, zorgen ervoor dat dit boek zijn gelijke niet kent. Voor de jonge lezer, is het best een verademing om een boek te lezen dat ook wel eens ondeugend durft te zijn. Het lijkt haast alsof de personages uit Annie M.G. Schmidt's "Allemaal Sprookjes" verdwaald zijn in de "Gruwelijke Rijmen" van Roald Dahl. "De Tovenaars van Ooit" is een must voor elke jonge fantasieliefhebber om zelf te lezen of voor de ouder die lectuur zoekt voor de traditionele 'Slapengaan voorleesbeurt'.