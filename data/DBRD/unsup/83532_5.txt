In “Schaduw van de vos” volg je Yumeko, een tenger zestien jarig meisje met een geheim, een geheim waarvan het beter is dat niemand er vanaf weet. Als de tempel waar ze woont en veilig is opgegroeid op een dag in brand wordt gestoken, weet Yumeko maar net te ontsnappen. Voordat ze ontsnapt krijgt ze een opdracht mee van de meester monnik van de tempel. Ze moet een stuk van een eeuwenoude perkamentrol in veiligheid brengen en beschermen, tegen elke prijs, zelfs als ze daarvoor haar eigen leven op het spel moet zetten. Boze krachten zijn eropuit om de rol in handen te krijgen, maar dit mag absoluut niet gebeuren. Gaat het Yumeko lukken om de rol in veiligheid te brengen?

Naast Yumeko volg je ook Tatsumi. Hij is een zeventien jarige demonendoder voor de schaduwclan en ook hij heeft een geheim. Als lezer weet je van beide personages wat het geheim is, terwijl ze dat dus van elkaar niet weten. Ergens geeft dit wel een soort van extra spanning aan het verhaal. Ze hebben beide hun eigen missie maar doordat het lot ze toevallig samen heeft gebracht, zitten ze met elkaar opgescheept. Ze zijn afhankelijk van elkaar om hun eigen missie hopelijk uiteindelijk te doen slagen. Doordat je leest vanuit beide personages en je leest wat ze denken en voelen, kun je je in beide goed inleven waardoor je nog meer in het verhaal terecht komt. Beide personages zijn verschillend als dag en nacht, wat voor het verhaal erg goed werkte. Yumeko is lief, naiëf en nieuwsgierig en Tatsumi is stoer, sterk en trekt zijn eigen plan. Ze hielden elkaar goed in balans.

Er heerst in “schaduw van de vos” een heerlijk oosters sfeertje, tempels, monniken, samoerai, eergevoelens, wraak enz. Het zit daarnaast ook vol met elementen uit de Japanse mythen en folklore, wat erg origineel en uniek is voor een fantasy verhaal. Het is net een modern Japans sprookje. In het begin van het verhaal moet je wel even wennen aan de woorden die overal voor gebruikt worden, maar als je het even niet meer weet kun je dit achterin het boek opzoeken in de woordenlijst, echt ideaal.

De schrijfstijl van Julie Kagawa is enorm fijn, beeldend en vlot. Je verliest jezelf helemaal in het verhaal. Het lijkt wel alsof je zelf in de wereld rond loopt, zo goed is alles omschreven, ze schept echt een hele fijne sfeer. “Schaduw van de vos” is een heel spannend en stoer verhaal, vol met actie. Je hoeft je geen moment te vervelen. Vanaf het begin is het boek bijna niet weg te leggen, je wilt gewoon weten hoe dit alles voor Yumeko en Tatsumi af gaat lopen. Komen ze achter elkaars geheim? En lukt het ieder om de opgedragen missie succesvol af te ronden?

Kortom, een heerlijk stoer en spannend Young Adult Fantasy verhaal wat geen moment saai is. Vol met elementen van Japanse mythen en folklore en een fijn oosters sfeertje. Een uniek, origineel en veelbelovend eerste deel uit een nieuwe serie, hopelijk hoeven we niet te lang te wachten op deel twee!

Eerder verschenen er van auteur Julie Kagawa o.a. al de Talon Sage (serie) en de Iron Fey (serie).