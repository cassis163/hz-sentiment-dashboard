Algemene beoordeling: 5/5 | Originaliteit: 3/5

Heel veel mensen zeggen dat De Test van Joelle Charbonneau best wel op De Hongerspelen lijkt. En ja, dat klopt misschien wel een beetje. Ook heeft het veel weg van de Divergent serie. Maar man man man wat heb ík genoten van dit boek zeg! Het was zó spannend! Tot op de laatste pagina bleef ik aan het boek gekluisterd. Wel vond ik de Test zelf erg lang duren. Je had aan de ene kant het idee: gaat ze het nou halen of niet? Je wilde doorlezen, maar het had toch wel iets sneller gemogen.

Ik moest er wel even inkomen. Dit duurde niet heel erg lang maar toch kreeg ik niet direct het gevoel dat ik alle personages en het verhaal begreep. Pas na ongeveer 30 pagina’s begon ik het verhaal écht leuk te vinden. Pas toen wilde ik doorlezen. Het boek lijkt niet heel erg afgeraffeld en er zit genoeg spanning, romantiek en vermaak in om van dit boek een fijn YA boek te maken.

En toch vind ik het boek te veel weg hebben van bovengenoemde series. Er zitten aardig wat elementen van in, dan wel op een andere manier beschreven maar je herkent ze duidelijk wanneer je De Hongerspelen en Divergent hebt gelezen. Ook het achtergrond verhaal is duidelijk ergens op gebaseerd; futuristisch Amerika, het land kampt met problemen (desnoods in het heden) en heeft een nieuw systeem ontwikkeld, hoofdpersonage moet iets doorstaan enzovoorts enzovoorts.. Klinkt het je bekend in de oren? ;’)

Ondanks dat ik misschien nu wel negatiever klink vanwege het feit dat het op De Hongerspelen lijkt, vind ik het verhaal toch wel weer verrassend. Joelle Charbonneau heeft geprobeerd om dystopische elementen te combineren met elementen die het al goed doen bij andere schrijvers en er toch een eigen twist aan te geven.

Ik kan dit boek zeker aanbevelen wanneer je van dystopische young adult boeken houd. Ondanks dat het boek niet heel origineel is, kan ik het boek zeker aanbevelen. Ik ben benieuwd naar de vervolgdelen!