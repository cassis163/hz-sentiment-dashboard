In het boek De vertrouwelinge woont een jonge vrouw samen met haar bemoeizuchtige schoonmoeder, haar man is aan het front; Berlijn1943.

Sigrid Schröder leeft met moeder Schröder in een appartementencomplex, het blijkt een bolwerk te zijn van deugdzame partijgenoten en kroostrijke gezinnen. Er wordt geroddeld en alles en iedereen wordt nauwlettend in de gaten gehouden. Om aan de dagelijkse sleur te ontsnappen heeft Sigrid behalve haar werk, de uitjes naar de bioscoop. Terwijl ze mijmert over haar verdwenen geliefde Egon gaan filmbeelden aan haar voorbij totdat haar buurmeisje Ericha zich aan haar vastklampt en haar verzoekt te helpen. Dat is het moment dat Sigrid een verregaande beslissing neemt en de wending van het lot haar veel verder de oorlog intrekt dan ze ooit gedacht had.

Haar motieven zijn niet altijd duidelijk, misschien was het medeleven, hang naar avontuur, verveling of misschien hebben de omstandigheden in Berlijn haar ogen geopend. Feit is dat ze zich rücksichtslos in het verzet begeeft zonder goed na te denken over de gevolgen. Ze voelt zich nooit schuldig, ze kent geen schaamtegevoel en heeft geen gewetenswroeging, ze vertrouwt op haar gevoel en verstand, de enige metgezellen die ze toestaat in haar strijd om vervolgden te redden en hun kansen om te overleven te vergroten.

Schrijver David R. Gillman beschrijft de situatie tijdens de Tweede Wereldoorlog in Berlijn van binnenuit. Alleen al door het benoemen van titels, namen of het benadrukken van straattaferelen maakt Gillman de wereld van 1943 in Berlijn aangrijpend zichtbaar.

Soms is er een gevoel van ontzetting als ik lees hoe Gillham de gruweldaden van Hitlers brigades weet te verwoorden. David R. Gillham schrijft over de vervolgden Joden die niet zozeer als machteloos slachtoffer in beeld worden gebracht maar ook als verzettelijke en vindingrijke burgers. Hij geeft ook aan dat de Duitse bevolking niet altijd één natie is geweest die zich achter Hitler heeft geschaard, er zijn net als Sigrid, mensen die hun leven en dat van hun familieleden op het spel hebben gezet.

Met een interessante invalshoek vanuit het hart van Berlijn in 1943 is De vertrouwelinge een meeslepende roman.