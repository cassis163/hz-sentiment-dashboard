“Het is raar om je te schrijven. Wie schrijft zijn broer nou een brief?” Joeri vindt het allemaal maar vreemd: hij wordt naar zijn oma gebracht, zijn ouders gaan weg met Stefan en een paar weken later heeft hij ‘geen broer meer’. Tenminste: dat zeggen zijn ouders. Hij mag terug naar zijn ouders, maar ze wonen in een nieuw huis. Zijn moeder vertelt dat ze nu met z’n drietjes verder zullen leven. Joeri laat het daar niet bij zitten en wil uitvinden waar Stefan is. Hij besluit brieven aan Stefan te schrijven, in de hoop iets terug te horen. Emiel de Wild schrijft met Broergeheim een spannend boek over een groot geheim tussen twee broers.

Broergeheim is op een mooie manier opgebouwd: het hele boek bestaat uit de brieven van Joeri aan Stefan. Het boek is verdeeld in vijf delen. Elk deel gaat over een stukje uit het leven van Joeri. Door mee te kijken met Joeri, weet je niet meer dan Joeri en dat maakt het verhaal spannend. Vanaf het eerste moment wil de lezer weten wat er met Stefan is gebeurd. Bestaat Stefan überhaupt wel? Alle antwoorden krijgt de lezer pas laat in het verhaal.

“Hé Stefan,

Je bent een eikel. Je hebt niet geschreven. En niet gebeld. Misschien mag ik niet zeggen schrijven dat je een eikel bent, maar zo voelt het wel. Maar wat maakt het uit. Als je mijn brieven hebt gehad en niks van je hebt laten horen, ben je een eikel.”

Het taalgebruik van Emiel de Wild spreekt aan en is erg passend. De brieven van Joeri komen uit zijn hart en dat merkt de lezer. Via simpel taalgebruik en een aantrekkelijke zinsbouw weet De Wild de aandacht van de lezer vast te houden. Hij weet tevens humor en spanning in het verhaal aan te brengen. Een groot pluspunt!

Naast de opbouw en het taalgebruik, is het verhaal in Broergeheim ook heel uniek. Joeri is zijn broer kwijt en zijn ouders doen net of zijn broer nooit heeft bestaan. Alleen dat gegeven is al voldoende voor een mooi verhaal. Daar komt nog bij dat Joeri nu in een nieuw dorp een nieuw bestaan op moet bouwen en dat hij verder moet leven zonder broer (tenminste: als hij een broer heeft gehad). Een groot deel van het boek is het voor de lezer en Joeri een groot vraagteken wat er met Stefan gebeurd is. Uiteindelijk komt de lezer achter de waarheid en die waarheid is ontroerend, maar ook confronterend.

Broergeheim is een makkelijk, aantrekkelijk en mooi verhaal over twee broers die niet meer samen kunnen leven. De Wild heeft de realiteit goed verwerkt in zijn verhaal, waardoor Broergeheim herkenbaar is geworden. Door het verhaal in briefvorm te schrijven, weet hij de lezer lotgenoot te maken van de situatie waar Joeri in leeft. Op die manier gaat het verhaal leven. “En als je mijn vorige drie brieven niet hebt gekregen, is de kans één op honderd miljoen dat je deze wel krijgt. Dus: eikel, eikel, eikel. Dat lucht op (maar niet heus). Eikel.”