Op weg naar Den Bosch voor de meet & greet met Thomas Olde Heuvelt bij boekhandel Adriaan Heinen, heb ik in de trein ‘Heksenhoeve’ gelezen van An Janssens. Het verhaal was zo meeslepend en spannend dat ik het boek op twintig pagina’s na in de trein heb uitgelezen en ik kan alleen maar zeggen: I love Sander!
Net als in haar vorige boeken werkt An Janssens op creatieve wijze met tegenstellingen (personages, plaatsen, thematiek, etc.) in het verhaal, die mij erg aanspreekt. Een voorbeeld hiervan is Sander Dats, een hulpje bij de federale politie met een gigantische teldwang. Deze combinatie van kracht (politie) met kwetsbaarheid (teldwang) maakt hem tot een van de meest opmerkelijke en authentieke helden, waar je als lezer wel van moet gaan houden. Ik hoop dan ook dat dit het eerste deel is van een serie boeken rondom Sander, want ik ben een fan van zijn eigenzinnige manier van doen.
Wat ik verder erg sterk vind is dat naarmate An Janssens met een beklemmende subtiliteit de gruwelijkheden omtrent de bewoners van de Heksenhoeve steeds meer aan het licht laat komen, ze ook zorgt voor een komisch element in het verhaal, waardoor de lezer even een kleine adempauze krijgt. Veel grappige gebeurtenissen in het verhaal worden veroorzaakt door de teldwang van Sander, wat hem voor mij alleen maar sympathieker maakt.
In de thematiek van ‘Heksenhoeve’ spelen enkele tegenstellingen een belangrijke rol, die in een uiterst macabere en duistere eenheid samenkomen in de bewoners van de Heksenhoeve. Invloedrijk, grotesk, tragisch, kwaadaardig, vertederend, monsterlijk, lief, en kwetsbaar. Al deze woorden zijn van toepassing op deze personages en hun duistere daden.
Tot slot wil ik zeggen dat ik naast een grote fan van het werk van An Janssens ook fan ben van Sander Dats. ‘Heksenhoeve’ is een meeslepend, spannend, macaber avontuur met een geweldige, sympathieke, antiheld, waarvan ik hoop meer avonturen te mogen lezen in toekomstige thrillers van An Janssens.