Wat allereerst opvalt aan dit boek is het formaat (groot!) en de prachtige, kleurrijke cover. Gelukkig wordt dit doorgetrokken in het gehele boek. De platen zijn pagina vullend en prachtig gemaakt. Ook is er goed rekening gehouden met het thema van het boek, de kleuren zijn hier mooi op afgestemd. Ze zijn helder en sprekend waardoor het boek niet alleen aantrekkelijk is voor kinderen, maar ook voor volwassenen.
Het boek begint met een wereldkaart waarop de jungles, oerwouden en bossen staan aangegeven. Dat is een hele mooie en prettige toevoeging. Op deze manier kun je terugkijken waar het gebied waarover je leest ongeveer ligt. Op deze pagina staat ook een inleiding waarin je alvast iets algemeens leest over jungles.

Iedere jungle heeft en eigen plaat welke de ruimte van twee volle bladzijdes inneemt. Bij iedere plaat staat een kort stukje informatie over de betreffende jungle en eventueel ook nog iets over dieren die daar leven.
Mijn eerste ingeving was hoe jammer ik het vond dat het maar een klein stukje informatie was. Het leek mij ook juist zo leuk om weetjes te lezen over bijvoorbeeld verschillende dieren. Helena is leergierig en wanneer iets haar interesse heeft dan blijft zij doorvragen. Ook weetjes, verpakt in korte stukjes tekst, spreken haar aan. Dit ook omdat ze moeite kan hebben met de concentratie voor een langer stuk tekst.

Mijn teleurstelling bleek gelukkig onterecht! Achterin het boek staan alle platen nog eens in een kleiner formaat afgedrukt en hier staan de ‘antwoorden’ waar je op de zoekplaten de dieren kunt vinden, hoe ze heten (ook erg fijn!) en hoe vaak ze op een plaat te vinden zijn. Ook zijn hier over verschillende dieren weetjes te vinden.

Ik vind dat er wel een verschil zit tussen de teksten bij de grote platen en de weetjes achterin het boek. Bij de grote platen kan ik echt de aandacht van Helena niet vasthouden. De tekst is te moeilijk waardoor ze zelfs een beetje afhaakt bij de platen. Dit terwijl de platen en het zoeken van dieren juist ook
voor jonge kinderen zeer geschikt zijn. Ik zou aanraden om bij een jonger kind de tekst zelf te lezen en er vervolgens heel kort iets over te zeggen zodat de aandacht niet van de platen afgeleid wordt.
De weetjes achterin het boek waren begrijpelijker voor Helena dus hier was haar interesse weer groter. Je hoeft ook niet alle weetjes in een keer te bespreken natuurlijk. Het is net waar een kind zelf naar vraagt of welk weetje je er op dat moment uitpikt om te vertellen.

Hoewel de tekst (moeilijk, meer voor oudere kinderen) en het type boek (zoekboek, juist heel geschikt ook voor jongere kinderen) niet helemaal met elkaar overeenkomen, blijft het een zeer mooi en leerzaam boek. Een kind kan er heel goed zelfstandig in kijken en op zoek gaan naar de dieren en als ouder kun je de, door jezelf, simpelere informatie vertellen.