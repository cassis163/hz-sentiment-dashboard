Het debuut van Ruth Ware is er eentje dat er mag zijn. Wat een gezellig vrijgezellenfeestje moest worden, ontaardt in een gruwelijk drama in een spookachtige setting. Gezien vanuit hoofdpersoon Nora, die met geheugenverlies in het ziekenhuis is terechtgekomen, wordt in flashbacks stukje bij beetje duidelijk wat er in het noodlottige weekend is gebeurd.

De feestgangers die in het hypermoderne huis met rondom glas bij elkaar komen voor het vrijgezellenweekend hebben niets anders met elkaar gemeen dan dat ze bruid –in-spé Clare kennen. Behalve Nora zijn dat achtereenvolgens jonge moeder Melanie, die geen rustig moment kent, omdat haar mobiel geen bereik heeft waardoor ze het contact met het thuisfront verloren heeft. De cynische Nina, chirurg, met het hart op de tong, die niets liever doet dan de knuppel in het hoenderhok te gooien. Dan, de enige man in het gezelschap, Tom, acteur, die graag een lijntje snuift. En niet te vergeten de neurotische Flo, die bijna geobsedeerd lijkt van Clare en probeert in alle opzichten op haar te lijken. Het is Flo er ook alles aan gelegen om het vrijgezellenfeestje voor Clare onvergetelijk te maken. En dat het onvergetelijk wordt zal duidelijk zijn, alleen niet zoals Flo het zichzelf voorgesteld had.

De jubelende quotes op de achterzijde van het boek zijn niet ten onrechte. Het is een echte pageturner. Als je eenmaal begint met lezen, kan je bijna niet meer ophouden omdat je gewoon wil weten of je het bij het rechte eind hebt of dat Ruth Ware je toch nog met een onverwachte plotwending weet te verrassen. De redelijke korte hoofdstukken in combinatie met de soepele, makkelijk leesbare schrijfstijl van Ruth Ware maakt ‘In een donker donker bos’ een echte pageturner met een flinke dosis goed opgebouwde spanning. Een vrijgezellenfeestje om nooit meer te vergeten!