Ongeveer een jaar geleden las ik het boek Duizend Hoog. Ik vond dit boek echt geweldig. Een soort Gossip Girl en Pretty Little Liars in één, dat zich ook nog eens in de toekomst afspeelt. Gelukkig hoefde ik na het lezen van dit boek niet lang te wachten op het vervolg Duizelingwekkende hoogte, die ik net zo geweldig vond als zijn voorganger. Daarna was het helaas wel heel lang wachten op het slotdeel van deze trilogie, maar eind augustus was Torenhoog dan eindelijk daar.

Weet je wat ik echt nodig heb aan het begin van vervolgdelen van boeken? Een terugblik naar wat er in de voorgaande boeken is gebeurd. Een soort previsiouly on wat je ook bij series heb. Aangezien het al bijna een jaar geleden was dat ik Duizend Hoog en Duidelingwekkende hoogte gelezen had, was ik alweer een beetje vergeten wat er ook alweer allemaal gebeurd was. Daardoor had ik best wel veel moeite om echt i het verhaal te komen aan het begin. Toen alles echter weer een beetje terug begon te komen, kon ik het boek niet meer wegleggen en wilde ik het liefste alleen maar doorlezen.

Het verhaal gaat in Torenhoog verder een aantal maanden na de gebeurtenissen in Dubai, waarmee Duizelingwekkende hoogte eindigde. Alle personages proberen verder te gaan na alles wat er gebeurd is, maar de geheimen die ze zolang al verborgen houden, lijken door een politieonderzoek boven water te gaan komen. Dat zorgt voor een hoop stress en spanning.

Zoals we gewend zijn uit de voorgaande delen wordt het verhaal in Torendhoog verteld vanuit verschillende perspectieven. Namelijk die van Leda, Watt, Rylin, Avery en Calliope. Vaak als een boek vanuit zoveel verschillende perspectieven verteld wordt, is er wel een personage dat ik niet zo interessant vind, maar in de gehele Duizend hoog-trilogie vond ik alle perspectieven erg interessant. Alle personages zijn zo ontzettend verschillend, maar op bepaalde manieren toch met elkaar verbonden en bovendien hebben ze allemaal geheimen die het erg vermakelijk maken om over ze te lezen.

Torenhoog is een boek dat door Katharine McGee weer enorm goed in elkaar is gezet. Er zitten veel plottwists in en het einde van het boek vond ik een mooie afsluiting van deze serie. Ik blijf deze serie een enorme aanrader vinden voor alle fans van Gossip Girl en stiekem vind ik het wel een beetje jammer dat er een einde is gekomen aan de Duizend Hoog-trilogie.