“It feels as if someone’s been in my head, rummaging around there, finding all the things that I’m most scared of and using that knowledge to drive me nuts.”

De laatste jaren plegen relatief veel studenten op de universiteit van Cambridge zelfmoord.
Rechercheur Mark Joesbury onderzoekt de zaak. Hij stuurt agente Lacey Flint undercover als de onzekere studente Laura Fellow. Lacey bekijkt als studente Laura of er opvallende zaken spelen op de universiteit. Dr Evi Oliver, psycholoog op de universiteit, is als enige op de universiteit betrokken bij de zaak en weet wie Laura in werkelijkheid is. Toch kan Lacey het niet laten om toch op onderzoek uit te gaan ook al is haar dat uitdrukkelijk verboden.

Berust het aantal zelfmoorden op toeval of is er meer aan de hand? Vlak voor hun dood hadden sommige slachtoffers vreselijke nachtmerries, hadden het gevoel dat er ’s nachts iemand in hun kamer was geweest en sommige dachten dat ze verkracht waren. Dan krijgt ook Laura te maken met angstdromen. Wordt zij ook een slachtoffer? Kan Mark haar nog redden?

“Dead scared” is het tweede deel in een serie over rechercheur Mark Joesbury en Lacey Flint. Het boek begint met een proloog waarin rechercheur Mark Joesbury de trappen van een toren op rent om te voorkomen dat zijn collega Lacey Flint zich te pletter laat vallen. Daarna gaan we voor het eerste hoofdstuk elf dagen terug in de tijd. Korte hoofdstukken volgen elkaar op en eindigen vaak met een cliffhanger zodat je het boek moeilijk kunt wegleggen.

Het verhaal is dynamisch door het snel wisselende perspectief waarbij Bolton het verhaal vanuit Lacey in de ik-vorm vertelt en vanuit de andere personages in de derde persoon. Door het wisselende perspectief blijft de lezer nieuwsgierig. Mark en Lacey lijken een verleden te hebben. De spanning tussen hen is voelbaar. Deze is vermoedelijk ontstaan in het eerste deel in de serie. De plot is origineel en angstaanjagend. Het einde is wat abrupt; de lezer blijft zich misschien nog afvragen hoe het verder gaat.

“Dead scared” is een thriller die je aan het begin van het boek meteen bij de strot grijpt en je niet meer loslaat.