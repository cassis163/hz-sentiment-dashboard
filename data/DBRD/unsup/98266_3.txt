Verboden Dromen is een zinderende, mysterieuze titel van uitgeverij Dutch Venture Publishing. Een leuk, vlot verhaal dat uitstekend past bij de zwoele zomeravonden of een avondje op de bank met een dekentje en een kop thee!

Kane is echt een bad boy om bij weg te dromen en een van de redenen waarom ik dit boek vrij snel uit had. Dit komt zowel door zijn vurige karakter, als zijn grote hart; het hart dat bestemd is voor de enige vrouw die hij nooit heeft gekregen. Wanneer hij na veel denken op weg gaat naar de plek waar zijn verleden huist, kruisen hun paden opnieuw. Zijn hart maakt een looping en hij wil haar hoe dan ook in zijn leven hebben als het kan. Hij merkt al snel dat niet alleen hij is veranderd, maar ook de vrouw van zijn verboden dromen is ouder en wijzer geworden: 'zijn' Annie. Ze heeft tegenwoordig een eigen bedrijf waar ze keihard voor knokt, en staat haar mannetje in de ranchwereld waar voornamelijk mannen de baas spelen. De vrouwen zijn meer de trofeeÃ«n die ze met zich mee kunnen dragen. Maar Annie is alles behalve dat. Ze wil perse haar ranch behouden, ook al moet ze er een beveiliger voor inschakelen om dit te kunnen bewerkstelligen.

Ook Annie merkt in hoeverre ze is veranderd in vergelijking met vroeger. Nou ja, haar gedrag dan: ze houdt er niet van commando's op te moeten volgen - het is haar ranch en zij is de baas, zij bepaalt wat ze wil en wat er moet gebeuren, en dat laat ze elke nieuwkomer op haar erf weten ook - en met deze houding weet ze zich aardig staande te houden tegenover elke grote kerel die haar wel even duidelijk wil maken hoe het volgens hem werkt. Wanneer haar hart echter een loopje met haar neemt en haar haar geheime gevoelens van vroeger opnieuw laat voelen, begint ze toch te wankelen. Kane is al die tijd nooit uit haar gedachten verdwenen; ze had alleen niet gerekend op een spontane ontmoeting met hem. Al helemaal niet op haar terrein, in haar nieuwe opgebouwde leven. De twijfel slaat toe: zal ze dit keer de sprong alsnog durven te wagen, of zijn ze gewoonweg echt niet voor elkaar bestemd? En wat heeft hij te verbergen, wat hij nooit aan iemand heeft durven toe te vertrouwen en wat hem alsnog het duistere randje van vroeger geeft, waardoor de drempel alleen maar hoger wordt?

Dit is het perfecte boek voor een zwoele zomeravond: je kunt zwijmelen, duimen dat de twee verliefde hoofdpersonages elkaar weten te vinden en de pagina's verslinden. Het leest een beetje als een Hallmark-productie: ietwat cheesy, maar stiekem toch wel fijn! Door de redelijk vlotte schrijfstijl race je door het verhaal, al vond ik het persoonlijk af en toe wat langdradig wanneer zowel Kane als Annie zichzelf opnieuw - en opnieuw, en opnieuw - afvroeg of hij/zij wel de juiste keuze maakte en of er door hun gevoelens voor elkaar niet nog meer problemen zouden worden opgerakeld. Op den duur las ik hier vlug doorheen en had ik er niet zoveel erg meer in dat ze zo veel aan het denken waren, en kon ik genieten van het verhaal vol flirten, zwoele blikken en vluchtige aanrakingen.