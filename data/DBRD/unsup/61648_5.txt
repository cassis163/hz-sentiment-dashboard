Inger Ash Wolfe is het pseudoniem van een bekende Amerikaanse romanschrijver, die met het schrijven van De roeping een waanzinnig goede prestatie geleverd heeft.

Hazel Micallef kampt met akelige rugpijnen, woont sinds haar echtscheiding samen met haar bejaarde, bazige moeder en tot haar verdriet spreekt ze haar kinderen nauwelijks nog. Ze biedt het hoofd aan haar problemen door zich dagelijks vol overgave op haar werk, als adjunct commandant van het stadje Port Dundas, te storten. Wat voor Hazel begint als een normale werkweek verandert al snel in een onheilspellend kat en muis spel als blijkt dat er een seriemoordenaar actief is. Wie, wat, maar vooral waarom is de vraag waar iedereen zich mee bezig dient te houden om hem zo snel mogelijk te pakken te krijgen.

Ik vond het een geweldig boek, een thriller zoals een thriller hoort te zijn. De goed uitgewerkte personages laten je niet los, de vlotte schrijfstijl en de uiterst spannende verhaallijn zorgen ervoor dat het boek je van het begin tot het eind volledig in de greep houdt. Een echte pageturner en een aanrader voor iedereen die graag tot aan de laatste bladzijden in spanning gehouden wil worden. Wees gewaarschuwd, het zorgt met gemak voor een paar korte nachten, omdat je niets anders meer wilt dan gewoon verder lezen.