Van R.J. Ellory zijn tot nu toe drie boeken in Nederland verschenen, met wisselend resultaat. The Anniversary Man is echter een stevige thriller die het minder moet hebben van poëtische omschrijvingen en meer van ouderwets speurwerk, dus wellicht dat het boek beter ontvangen wordt dan de andere.
Ik vond het in elk geval een uitstekend verhaal, scherp neergezet en spannend en vooral ook met een goed in elkaar gezet plot.
De zestienjarige John Costello heeft een afspraak met zijn vriendinnetje Nadia in het park. Dan worden zijn aangevallen door een moordenaar die zich ‘Hammer of God’ noemt. John overleeft de aanval tenauwernood, Nadia niet. John groeit op tot onderzoeker bij een krant. Zijn specialiteit: seriemoordenaars.
We zijn twintig jaar verder en de stad zucht onder een nieuwe seriemoordenaar. John wordt ingeschakeld om te helpen bij het onderzoek.

Het boek is bijzonder goed door de manier waarop het verhaal verteld wordt, met de vele pittige dialogen, de haarfijne karaktertekening en –ontwikkeling, de enkele zeer bijzondere personen die er in meedoen. Het is uiteraard door de vele informatie over beroemde en minder beroemde seriemoordenaars ook heel aantrekkelijk voor mensen die graag over seriemoordenaars – echte, wel te verstaan – lezen. De seriemoordenaar die zich ‘De Hamer van God’ noemt is overigens een verzinsel.
Wat mij betreft belandt de Nederlandse vertaling binnenkort op de plank! (Door: Jannelies Smit)