De Droogte is het thrillerdebuut van Jane Harper. Een verhaal afgezet tegen de problemen van een klein plattelandsdorp, geteisterd door de aanhoudende droogte. De hiermee gepaard gaande zorgen, hebben hun weerslag op de inwoners van Kiewarra. Als er dan binnen de dorpsgemeenschap drie leden van een gezin dood worden aangetroffen, lijken de onderlinge verhoudingen binnen de inwoners nog meer op scherp te komen staan.

De jeugdvriend van Luke, een van de aangetroffen doden, komt over voor de begrafenis. Hij is twintig jaar lang weggeweest en is niet van plan langer dan noodzakelijk in Kiewarra te blijven. Zijn komst brengt de gemoederen in beweging.

"...De jongen van Falk is terug."

Destijds, twintig jaar geleden, had Aaron Falk Kiewarra samen met zijn vader onvrijwillig verlaten.

Nu, terug in het dorp, wordt hij overspoeld door herinneringen en vraagt hij zich af of hij zijn jeugdvriend eigenlijk wel zo goed kende.
Als de ouders van Luke hem vragen de zaak te onderzoeken, blijft hij toch langer in Kiewarra dan hij van plan was.
Dat dit hem niet door iedereen in dank wordt afgenomen wordt snel duidelijk. In eerste instantie vrij subtiel maar als blijkt dat dat geen effect sorteert, op minder subtiele wijze.

"WE GAAN JE VILLEN VUILE MOORDENAAR"

Falk laat zich hier niet door weerhouden en zet zijn onderzoek voort.

Harper heeft een beeldende manier van schrijven. Als lezer voel je de beklemmend vastomlijnde patronen van een kleine dorpsgemeenschap geteisterd door de problemen veroorzaakt door de aanhoudende droogte. Je voelt als het ware de hitte..

"Kiewarra, waar schaduw een vluchtig goed was"

Harper wisselt het heden af met flashback naar het verleden. De zogenaamde flashbacks geven een goed inkijkje naar het hoe en waarom van de gedragingen van de inwoners van het dorpje.

Het boek is niet zo geschreven dat je op het puntje van je stoel zit van de spanning. Het geeft juist goed weer hoe de tijd lijkt te vertragen door de alom aanwezige hitte, terwijl Falk zijn best doet de waarheid te achterhalen. Door de flashbacks wordt dit des te interessanter en raak je gefascineerd naar de afloop van dit drama.