Erik Le Romancier nodigde mij uit om zijn tweede boek Liefde, Lust en Andere Ongemakken te lezen. Ik heb ook zijn debuut Stilte Graag! met plezier gelezen.
Stilte Graag! is een verhalenbundel, dus ik was verrast dat Liefde, Lust en Andere Ongemakken een verhaal is.
Erik neemt ons mee in de levens van Jeanine - net verlaten door haar grote liefde voor een jonger exemplaar en wanhopig op zoek naar.... ja, wat eigenlijk?; Florine - een prachtige vrouw, getrouwd, maar ongewild kinderloos; Mireille - die zichzelf lelijk en uitgezakt vindt en zich graag weer op en top vrouw wil voelen; Velma - lesbienne op zoek naar liefde, maar plots opgezadeld wordt met haar doodzieke moeder en als laatste Messaline, de moeder van Florine - ze draagt een geheim met zich mee, waarvan ze nooit wil dat het uitkomt.

Vier vrouwen in een andere fase van hun leven met ieder hun eigen onzekerheden worden treffend beschreven door Erik. Soms wil je ze zelf door elkaar rammelen om eens wakker te worden en niet zulke stomme dingen te doen. En vooral hoe uiterlijkheden niets zeggen over wat er van binnen in iemand omgaat. En ook hier, zoals in het echte leven, gunnen sommigen het licht in elkaars ogen niet.

Een heerlijk verhaal over vriendschappen voor het leven, Lust, Liefde, lekker eten en de (geheime) wensen van een groep vrouwen, die elkaar door dik en dun steunt. En natuurlijk alle Andere Ongemakken.