‘Zoektocht terug’ vertelt het verhaal over de 26-jarige Caitlin. Wanneer Caitlin een paar dagen met een vriendin naar Londen gaat, blijft haar vriend Steven achter in het Noorden van Engeland.

In Londen ontmoet ze acteur en clubeigenaar Max Jordan. Aangezien deze man een vreemd effect op haar heeft en haar confronteert met een duistere herinnering, tracht ze hem krampachtig te vermijden. Wanneer dat lijkt te slagen, krijgt Caitlin echter een bericht van Steven dat haar van haar stuk brengt en Max is er om haar op te vangen. Lukt het Caitlin de flamboyante Max af te houden en blijft ze de man van haar dromen trouw? Je leest het in ‘Zoektocht terug’.

“Iedere avond na haar terugkomst in Londen werd ze overvallen door twijfels, maar ze hield zich vast aan het gevoel dat zo af en toe in haar naar boven kwam. Een gevoel waarvan ze had gedacht het kwijt te zijn geweest. Een verlangen naar avontuur, het onbekende. En vooral wilde af van de angst die haar in zijn greep had gehouden, al die jaren.”

‘Zoektocht terug’ is mijn eerste kennismaking met het werk van Folkers. Ik heb dus geen verwachtingen wanneer ik aan haar boek begin. Op zich is dat prettig voor een recensent, want je kunt geheel blanco inzetten. Enfin, Folkers heeft mij aangenaam verrast. De flaptekst wekt de indruk van een romantisch verhaal zonder al teveel diepgang. Die omschrijving zou het boek echter tekort doen en dat is met name te danken aan het feit dat Folkers kans ziet om via haar personages haar verhaal de nodige diepgang te geven. Mijn enige kritiek bestaat uit het feit dat ik mij op zeker moment begon te storen aan de aanhoudende onnozelheid van hoofdpersoon Caitlin met betrekking tot haar ex-vriend.

“Het drong nog nauwelijks tot hem door wat er net was gebeurd. En wat er bijna was gebeurd. Hij rilde en sloeg een beschermende arm om haar heen. En nu? Moest hij haar naar een ziekenhuis brengen? Moest hij iemand bellen?”

Ja, het is een boek over de liefde en ja, er komt de nodige romantiek, verdriet, manipulatie en twijfel in voor. Het is door deze auteur echter op een dusdanige wijze in een boeiende setting gevat, dat ‘Zoektocht terug’ meer is dan de liefdesroman die het op het eerste gezicht lijkt.

“Ik stopte van de ene op de andere dag met die troep, maar daarbij werd ik overvallen door allerlei onverwerkte gevoelens. Ik kreeg paniekaanvallen, die ik voor iedereen probeerde te verbergen.”

Folkers heeft bovendien een fijne schrijfstijl en de wijze waarop ze de Nederlandse taal beheerst, bevalt mij. De subtiliteit waarmee de auteur diverse details in haar boek vat, is bijzonder aardig.

Over de auteur
Folkers woont in Barneveld. Haar hart ligt bij het schrijven van romans. Ook heeft ze een tijdje geschreven voor En Route, een blad voor Frankrijkliefhebbers. Ze laat zich graag inspireren door mooie muziek en is verliefd op Londen, waar ook haar debuutroman Faye en Sean, a love story zich afspeelt.

Uitvoering
Uitgever Ellessy
ISBN 978-90-8660-336-7
Aantal pagina’s 358

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/