Dit wordt dé zomerroman van 2017!! Of is het een comedy of stiekem toch een thriller??? Ik heb tijdens het lezen verschillende genres langs zien komen. Tannie Marie sloot ik tijdens het eerste hoofdstuk in mijn armen en mijn hart. De heerlijke nuchtere en warme persoonlijkheid komt er helemaal uit in dit verhaal. Op een zondagmorgen terwijl ze aan het kokerellen is, komt haar bazin van de krant langs om te vertellen dat ze iets anders moet gaan doen voor de krant want de lezersaantallen gaan achteruit. Zoals iedereen van veranderingen kan schrikken zet Tannie Maria ook haar hakken in het zand. Brieven met liefdesvragen beantwoorden? Hoe kan zij dat nou doen? Ze is weduwe, werd mishandeld en weet niets van liefde. Toch begint ze eraan en ze geeft haar briefschrijvers tips in combinatie met heerlijke authentieke Zuid Afrikaanse recepten. Dan krijgt ze een brief van een vrouw die geestelijk en lichamelijk mishandeld wordt door haar man en een paar dagen later is deze vrouw dood. Als de politie een potje maakt van het onderzoek (volgens Tannie Maria en haar collega’s) gaat ze zelf op onderzoek uit met verstrekkende gevolgen.
Je leest hoe de mensen in het dorpje Karoo met elkaar omgaan en je leert de personages kennen. De spar waar iedereen de boodschappen doet, de kerk waar je in je mooiste kleding zit. Er komen zelfs zevendedagsadventisten in voor die het bakken voor Tannie Maria erg moeilijk maken want die mogen geen boter, vlees en eieren. Toch krijgt ze het voor elkaar dat ook zij nader tot elkaar komen in dit verhaal.
De heerlijke nuchtere schrijfwijze met veel humor, liefde en spanning waarin verschillende Zuid Afrikaanse woorden gemixed zijn is een garantie voor echt een heerlijk (letterlijk en figuurlijk) leesavontuur.
In dit verhaal komen ook de grote problemen in Zuid Afrika aan bod maar dan niet als wereldnieuws maar in het klein, je leest hoe mensen omgaan met huiselijk geweld, rascisme, armoede en fracken.
Als Tannie Maria de liefde lijkt te vinden merk je pas hoeveel ze het gemist heeft en je gunt het haar zo!
Ze gaat heel ver voor mensen die ze net kent maar die ze al snel in haar hart heeft gesloten. Haar nuchtere conclusies en waarnemingen hebben me doen gieren van het lachen. Ik kwam niet meer bij!! Wat is het jammer dat ik het boek uit heb dacht ik na het lezen totdat ik Tannie Maria’s recepten tegenkwam in het laatste hoofdstuk! Ook nog een kookboek dus!!

Dit is waar lezen voor bedoeld is! Mijn liefde voor Zuid Afrika is weer aangewakkerd! Mogen er asseblief nog vele verhalen van Tannie Maria volgen? Ik kan haar niet missen.