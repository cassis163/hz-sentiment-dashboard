In “Dankbare Dood” worden DCI Banks en zijn team op de moord gezet van voormalig universitair docent Gavin Miller. Op het eerste gezicht is er geen enkel aanknopingspunt waarom de in armoede levende Miller het slachtoffer van moord is geworden. Omdat in zijn zak het aanzienlijke bedrag van £ 5000,= wordt aangetroffen, kan roof het motief niet zijn geweest. Om antwoord op de vraag te krijgen waar dit aanzienlijke bedrag vandaan komt en wie deze laffe moord op zijn geweten heeft, duikt Alan Banks in het verleden van Miller.

De gescheiden Miller blijkt 4 jaar eerder aangeklaagd te zijn wegens seksuele intimidatie van twee vrouwelijke studenten. Ondanks dat hij altijd heeft ontkend, is hij zonder pardon ontslagen. Zijn academische carrière is hierdoor verwoest en ook zijn sociale en maatschappelijke leven heeft hier ernstig van te leiden gehad. Omdat Miller tot zijn dood over weinig tot geen geld beschikte, vermoedt Banks dat er op enige manier sprake van chantage moet zijn. Wat is bijvoorbeeld de reden dat Miller kort voor zijn dood uitgebreid telefonisch contact heeft gehad met Lady Veronica Chalmers, een beroemd schrijfster en getrouwd met Sir Jeremy Chalmers, een internationaal zeer bekende theaterproducent. Zij ontkent echter Miller ooit gekend te hebben. Dat zij hooggeplaatste vrienden heeft wordt al snel duidelijk als Banks van hogerhand het uitdrukkelijke verbod krijgt om Lady Chalmers nog verder lastig te vallen. Banks zou Banks niet zijn als dit hem ervan zou weerhouden om verder te gaan graven. Uiteindelijk moet hij 40 jaar terug in de tijd gaan en tegen de orders van zijn leidinggevenden in Lady Chalmers confronteren met haar wilde studentenverleden om de moord op te kunnen lossen. Hoewel er elke keer een tipje van de sluier wordt opgelicht en je steeds meer inzicht krijgt in het leven van Gavin Miller is de plot verrassend.

Peter Robinson schrijft, zoals we van hem gewend zijn, prachtige volzinnen; een genot om te lezen. Door de uitgebreide beschrijvingen van de natuur waan je je gewoon in Yorkshire. Een landschap met kronkelige weggetjes en oude Inns, waar je kan genieten van een goed glas bier of wijn en een heerlijke hartige wildtaart. Al met al een echte DCI Banks detective met aandacht voor de onderlinge relaties en het gevoelsleven van Banks. Ook in “Dankbare Dood” heeft Robinson zijn liefde voor muziek weer onderdeel van het verhaal gemaakt. Nu zelfs met een Nederlands tintje: de debuut CD van Carice van Houten. Enige minpuntje vind ik de keuze voor de Nederlandse titel die mij totaal niet duidelijk is geworden en ook in het geheel niet lijkt op de oorspronkelijke Engelse titel “Children of the Revolution”, die de lading van het verhaal veel beter dekt.