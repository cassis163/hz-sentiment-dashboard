Het boek gaat over AIVD-agent Erik de Jager. Hij is gespecialiseerd in communicatie en ICT en moet undercover het stelen van de nog geheime innovaties bij de BRI, de Business Relations incorporated, gaan uitzoeken. Op zich lijkt dit 'het verhaal' te gaan worden maar dan blijkt dat Erik feitelijk is uitgeleverd aan de Amerikaanse maffia. Hij stopt met zijn werk en duikt onder.
De BRI, en natuurlijk zijn directeur, zien dit als verraad. Dan vindt er een explosie plaats in zijn persoonlijke leefomgeving en Erik beseft dat dit een pijnlijke en aan hem gerichte boodschap is. Hij is woedend! En vanaf dat moment volgen diverse situaties zich in rap tempo op waardoor je het boek niet meer wilt wegleggen:
Erik is op de internationale opsporingslijst gezet maar ondanks dit gegeven is hij vastbesloten iedereen ter verantwoording te roepen…

Erik de Jager is de hoofdpersoon in dit verhaal en hij wordt zodanig neergezet dat je als het ware in zijn huid kan kruipen. Hij is nergens echt bang voor, schuwt het geweld niet, maar in schrijver laat ook wel zijn menselijke kant zien.

Daarnaast is er Alexandra, een wat ongrijpbaar persoon voor de lezer, maar daarom niet minder intrigerend.
In het begin is Alexandra een echte bitch. Later blijkt dat dit maar een masker is en dat zij zich heeft laten beïnvloeden en misbruiken door anderen.

Er komen, met name in het eerste stuk van het boek, veel verschillende namen voorbij. Dat maakt het soms even moeilijk om het juiste uitgangspunt in het verhaal te vinden. Maar het wordt snel duidelijk dat het verhaal beschreven is door de ogen van diverse personages. Als je dat eenmaal doorhebt, en wanneer je het eerste hoofdstuk hebt 'overleefd' ( dat is nl ontzettend schokkend) dan lees je het boek gemakkelijk uit. De schrijfstijl is rechtlijnig en goed te volgen. Vol van spanning en actie zonder dat dit tot een overdaad leidt.
De spanning zit er meteen in, het verhaal grijpt je meteen.

Het plot is verbazingwekkend. Onvoorspelbaar en grandioos. Vermoedelijk juist omdat ons nog een vervolg beloofd is. Nu heeft het dus een open einde waar je als lezer werelijk reikhalzend naar uit zal kijken. werkelijk spannend en totaal niet te voorspellen.