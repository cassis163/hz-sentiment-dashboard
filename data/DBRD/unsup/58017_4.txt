Titel: Schaduwen
Auteur: Yvonne Franssen
Genre: Thriller
Uitgever: Futuro
Verschijningsdatum: 09 augustus 2018
Blz.: 200

Over de auteur
Yvonne Franssen heeft een grote liefde voor taal. Al sinds ze kan lezen, schrijft ze korte verhalen en versjes. In 2011 verscheen haar eerste thriller 'Talio', een jaar later gevolgd door 'De genius'. In 2013 schreef ze ter gelegenheid van de Limburgse Avond van het Spannende Boek de minithriller 'Mysterie aan de Maas'.
In 2017 maakte Yvonne met de versjesbundel '#omazegt' een uitstapje buiten het thrillergenre, waarin ze echter dit jaar terugkeert met haar thriller 'Schaduwen'

Achterflap:
Ellen Groenenboom wordt als veertienjarig meisje door een onbekende man verkracht. Als volwassen vrouw leidt ze samen met haar drie honden een teruggetrokken bestaan op een oude boerderij, weg van de bewoonde wereld.

Als ze op een dag een anonieme dreigmail ontvangt, concludeert ze dat er sprake moet zijn van spam. Maar dan volgen er meer dreigmailtjes, en wordt een van haar honden tijdens een boswandeling door een wildvreemde doodgeschoten.

Als deze vreemdeling enkele dagen later zelf vermist blijkt te zijn, wordt Ellen bang. Bestaat er een samenhang tussen deze gebeurtenissen, en welke rol speelt Ellen zelf in het geheel?

In haar zoektocht naar de waarheid, stuit ze op geheimen uit haar eigen verleden, die haar leven veranderen in een ware hel. Wie kan ze nog vertrouwen, en wie is haar vijand? Zal ze een uitweg vinden uit deze nachtmerrie?

Mijn mening:
Wanneer ik de achterflap van dit boek lees gaan mijn nekharen direct overeind staan, wie schiet er in hemelsnaam totaal doelloos een hond dood! Deze persoon kan bij mij geen goed meer doen.
Zodra ik start met lezen zit ik er direct in, met een korte terugblik op 10 april 1994, de dag van de verkrachting en daarna de sprong naar 2016 waarop de hond wordt doodgeschoten is de toon gezet en wordt ik meegezogen in een spannend verhaal waarin voor meerdere personen een veelzijdige rol is neer gelegd. Elk hoofdstuk is vanuit een andere persoon geschreven, uitgewerkt vanuit hun gedachten wordt er door een ieder een persoonlijk plot gesmeed zonder rekening te houden met de medespelers in dit verhaal. Bijna iedereen handelt individueel en stelt eigen belang voorop.
Even is het opletten wie wie is en hoe de verhoudingen tot elkaar zich bevinden. Later blijkt dat deze verhoudingen veel ingewikkelder zijn dan je in eerste instantie vermoedde.
Vanuit goede bedoelingen is toentertijd gehandeld maar helaas zijn de gevolgen niet te overzien.
Yvonne Franssen heeft van een lang bewaard geheim een bijzonder intrigerend verhaal weten te maken.
De schrijfstijl is prettig, er wordt van de lezer verwacht mee te denken en de aandacht erbij te houden. Continu voel je de spanning stijgen als iemand zich verder en verder in de nesten werkt, en de gevolgen van zijn eigen handelen niet meer overziet.
Het verhaal is realistisch neer gezet, de gedachten om het geheim te bewaren zijn begrijpelijk, wanneer de muren rondom het geheim langzaam afbrokkelen probeert men elke steen terug te plaatsen zodat niet alles als een kaartenhuis in elkaar stort Helaas lukt dit niet als de boel door invloeden van buitenaf bekogeld wordt, dit is hoe in mijn ogen het verhaal symbolisch in elkaar steekt.

Ik zou willen huilen en nooit meer ophouden. Ik wil met iemand praten, maar tegelijkertijd niemand zien.

Dit gebeurt zo ongeveer allemaal in een tijdsbestek van ongeveer drie maanden, een respectievelijk korte periode waarin de wereld van een groepje nauw aan elkaar verbonden mensen helemaal instort.
Het betreft hier een tragische gebeurtenis met verstrekkende gevolgen waarbij meer mensen betrokken zijn dan je op het eerste gezicht denkt.

Schaduwen krijgt van mij 4 sterren.
Bianca