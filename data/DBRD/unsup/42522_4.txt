De perfecte moord bestaat. En in tegenstelling tot wat iedereen denkt is die niet zeldzaam. Elke moordzaak die niet wordt opgelost is een perfecte moord.
Waldo van Kempen – misdaadverslaggever.

Het verhaal begint op maandag 5 december 2016 om 19.54 uur als Pieter Volmer, misdaadverslaggever op weg is naar een sollicitatiegesprek voor een nieuw tv-programma. Hij rijdt veel te hard op een onverlichte provinciale weg in de stromende regen. Plots hoort hij een doffe klap. Zijn auto rijdt over een soort hobbel en het stuur wringt zich schokkend uit zijn handen, Hij trapt hard op de rem zodat de wielen kort blokkeren, waarnaar het ABS ingrijpt. Half op de weg, half op de berm weet hij de auto tot stilstand te brengen. Hij heeft iets geraakt, maar wat? Een tak? Een zwijn? Hij stapt uit zijn auto en gaat op zoek. Ziet dan tot zijn ontsteltenis één been dwars over de weg liggen. Het andere been ligt omhooggevouwen. Een jas van bont met capuchon, een mantelpakje, blonde haren, een weggedraaid gezicht en een rode damesschoen.
Hij wil zijn carrière niet op het spel zetten en besluit het lichaam verder in de berm te leggen met de gedachte om na het sollicitatiegesprek de politie te bellen. Ze is toch al dood.

Deze beslissing brengt Pieter meer in de problemen dan dat hij op dat moment kan vermoeden. Er zijn namelijk getuigen.

Vrijdag 16 augustus 2002 om 02.04. Pieter en zijn vriendin Ellen zijn die dag stiekem getrouwd en willen dansen tot diep in de nacht. Die fatale avond raakt Ellen door een gruwelijk voorval verlamd en verblijft sindsdien in een verzorgingshuis.

Pieter is er erg op gebrand om de functie van tv – misdaadverslaggever te krijgen. Hij verdient dan meer, zodat Ellen naar een beter verzorgingshuis kan en hij hoopt op deze manier te achterhalen welke Marokkanen Ellen dit hebben aangedaan. Dit heeft een rol gespeeld bij de afweging om het lichaam verder in de berm te leggen. Heel begrijpelijk als je meevoelt met Pieter, maar of ik dit zelf ook zou doen of kunnen? Mensen handelen op zo’n moment vanuit hun gevoel en gedachtegang blijkt maar weer eens.
Pieter is de afgelopen jaren verbitterd geraakt, heeft wraakgevoelens en nu komt er ook nog een knagend schuldgevoel en spijt bij. Hoe gaat hij hiermee om? Kan hij het handelen?

Pieter heeft een collega / concurrent verslaggever: Waldo van Kempen. Welk belang heeft hij in deze zaak? Hoe denken ze over elkaar en hoe gaan ze met elkaar om? Welke overeenkomsten zijn er? Lukt het Pieter om de daders te vinden en hoever moet hij hier voor gaan en ten koste van wat?

De auteur weet mij vanaf het begin tot het eind te boeien en de spanning op te voeren in een prettige schrijfstijl. Het verhaal heeft korte hoofdstukken. De verhaallijn is goed, alhoewel deze hier en daar voorspelbaar is, doet dit niks af aan deze geweldige thriller. Er zijn genoeg ontwikkelingen en actie en de spanning is voelbaar. Personages worden voldoende uitgediept, zodat ik mij kon inleven. Situaties worden duidelijk beschreven, zodat ik hier een goed beeld van kreeg. De dialogen zijn helder. Door nu en dan terug te gaan in de tijd wordt het hele verhaal duidelijk en krijg ik meer kennis van de personages, hun verleden en beweegredenen.
Bijna aan het eind gebeurt er iets, dat ik super vond, een glimlach niet kon onderdrukken, maar ook heel nieuwsgierig werd hoe dit zou aflopen…en ik hield mijn hart vast…

Kortom een spannend boek vol actie en wendingen waar ik van genoten heb. Geen thriller zoals ik die gewend ben, maar zeer de moeite waard om te lezen.