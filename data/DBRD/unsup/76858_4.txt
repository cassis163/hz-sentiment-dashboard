“Daar heb je vrienden voor” is een zeer humoristische roman over Joost, een ongehuwde veertiger, schrijver, archeoloog en kunsthistoricus.
Joost vertrekt voor twee maanden naar Rome om daar te schrijven aan zijn boek over Augustus en zijn oude vriend Donato te bezoeken. Eenmaal in Rome helpt hij zijn buurvrouw door haar dochtertje Noemi van school te halen en met haar naar de speeltuin te gaan. Daar ontmoet hij een stel hippe moeders die hem overhalen een nieuwe look aan te meten. Niet meer een degelijke en wat suffige man, maar stoer en hip. Als Joost dan dagelijks Noemi van school haalt, beseft hij dat hij ook graag een kind wil. Maar daarvoor is een vrouw nodig.
Als Joost terugkomt in Nederland wordt hij op een dag ontslagen bij allebei zijn banen.
In de kelder van het Rijksmuseum ontdekt hij een bijzonder teken. Joost wil het laten zien aan Donato, maar hoort van zijn huishoudster dat hij in het ziekenhuis is opgenomen en op sterven ligt. Joost gaat snel naar Rome om afscheid te nemen, waar Donato opleeft als hij van het teken hoort. Hij geeft Joost een paar aanwijzingen waar hij naar meer tekens moet gaan zoeken en hierdoor komt hij op het spoor van een geheim genootschap. Joost weet daar binnen te dringen en krijgt een mentor, David, die een goede vriend wordt. Hem vertelt hij wat hij gevonden heeft en samen gaan zij op onderzoek uit om verspreid over Amsterdam meer tekens te vinden, die het mysterie dat zij verbergen te kunnen oplossen. En dan doen zij een grote kunsthistorische ontdekking.
In de tussentijd schrijft Joost ook zijn boek over Augustus af, wat een bestseller wordt, omdat hij op aanraden van zijn uitgever ook het liefdesleven van Augustus heeft beschreven en het in “De Wereld draait door genoemd” wordt.
Daarnaast heeft hij samen met klusjesman Gijs een klusbedrijf gestart, speciaal gericht op alleenstaande vrouwen met lekkere koffie, humor en een goed lijf, in de hoop zo een vrouw te vinden die de moeder van zijn kind kan worden.

“Daar heb je vrienden voor” is het vervolg op “Drie vrienden, een huis (en een klusjesman)”. Ik heb het eerste deel nog niet gelezen, maar heb dat niet als probleem ervaren. Op enkele plaatsen wordt er verwezen naar het eerste deel, maar dat gebeurt op zo’n manier dat het meteen duidelijk is.
Het boek staat vol humor humor, maar gaat ook over de grotere keuzes in het leven. Hoe ga je daarmee om, los je ze op of schuif je ze voor je uit.
Het verhaal is vanuit Joost, in de eerste persoon, geschreven en we leren hem kennen als iemand die nogal extravert is en niet altijd de juiste woorden kiest. Dit brengt hem keer op keer in de problemen en dat maakt het wel heel herkenbaar.
En dan zijn onrust. Het bevalt hem goed in Amsterdam, maar hij verlangt ook naar het veldwerk als archeoloog in “de zandbak”. Vindt hij het daarom ook zo leuk om Noemi in de zandbak te zien spelen?
Samenvattend vind ik het een heel leuk boek met een sprankelende en vlotte schrijfstijl. En al lezend krijg je ook nog eens een inkijkje in de archeologische en kunsthistorische wereld.

Vergeet ook niet het dankwoord te lezen.