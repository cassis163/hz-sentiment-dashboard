Carson McCullers was 23 toen ze in 1940 "Het hart is een eenzame jager" schreef. Een roman die zich afspeelt in een kleine stad in het zuiden van de VS, aan de vooravond van de Tweede wereldoorlog en de dreiging hiervan ook voelbaar maakt. Een indringend verhaal waarin zes hoofdpersonages aan bod komen, met alle zes hun eigen verhaal. Hun levens lopen naast elkaar, maar ook kruisen hun wegen en hebben ze regelmatig met elkaar te maken. Hun overeenkomst is dat ze stuk voor stuk worstelen met de dingen die het leven hun heeft geboden en ontnomen, hun hoop, wanhoop, angst en desillusie.

Het boek is opgebouwd uit hoofdstukken met steeds wisselend perspectief en beschrijft beurtelings de ontwikkelingen van de belangrijke personages. Het verhaal behelst een jaar van de gebeurtenissen in let leven van de inwoners van het stadje.

Personages

De personages staan stuk voor stuk aan de zelfkant van de maatschappij en vertegenwoordigen "de verschoppeling", ieder op zijn eigen manier. Ze staan niet model voor de gevestigde orde en de geldende mores.

John Singer is een doofstomme jonge man, werkzaam als graveur van tafelzilver bij een juwelier. Hij woont samen met de, eveneens doofstomme Spiros Antonapoulos, een eetgrage, zwaarlijvige Griek, werkzaam in een fruit en snoepwinkel.
De communicatie tussen die twee verloopt allesbehalve gemakkelijk, daar Spiros niet veel lijkt te begrijpen. Daarentegen "praat" John gewoon tegen Spiros aan, om hem zijn belevenissen te vertellen en beiden lijken zich hier goed bij te voelen.

Wanneer Spiros wordt opgenomen in een staatsinrichting, dwaalt John uren doelloos en onrustig door de stad en wanneer hij uitgeput lijkt te raken, besluit hij een kamer te huren bij de familie Kelly.

Mick Kelly is een pubermeisje die zich veelal als een jongen gedraagt. Ze leeft met muziek en droomt van een baan als componist. Mick zoekt John regelmatig om hem van alles te vertellen. Ze is duidelijk zoekende in een wereld van volwassenen die haar niet lijkt op te merken.

Biff Brannon is de zachtaardige en gulle uitbater van het dorpscafé, niet bijster gelukkig meer in zijn huwelijk met Alice. Zijn café is het middelpunt van het dorp en de hoofdpersonages komen allemaal bij hem om iets te eten en te drinken.

Jake Blount is een oudere man een slecht betalende veeldrinker, met wat schizofrene trekjes. Hij heeft een slechte dronk over zich en belandt hierdoor regelmatig in de problemen.

Benedict Mady Copeland is een zwarte dokter, zwaarmoedig door het moeilijke leven als zwarte man tussen blanken. Kan maar moeilijk leven met het onrecht wat zijn familie ondergaat, maar krijgt daarvoor juist weer onvoldoende steun van hen, omdat ze hem te vooruitstrevend vinden in zijn strijd zich in te zetten voor de strijd tegen de rassenscheiding en hun achtergestelde positie.

Centrale rol

Alle personages zoeken, de schijnbaar meegaande, John op en vinden hun rust bij hem. Ze vertellen hem hun zielenroerselen en hopen dat hij een antwoord weet op hun vertwijfelde vragen en dilemma's. Hij ziet alles wat er om hem heen gebeurt, luistert geduldig, lijkt alles te begrijpen, biedt een luisterend oor. Hij blijft altijd vriendelijk en rustig en de anderen verbeelden zich dat hij ook daadwerkelijk alles begrijpt wat ze hem zeggen. Wat ze echter niet lijken te beseffen is dat ook John zijn worstelingen in het leven heeft, die hij niet met een ander kan delen. John lijkt het middelpunt van de gemeenschap te worden, maar of hij dat ook daadwerkelijk aan kan............

Eenvoudige schrijfstijl

De schrijfstijl is bedrieglijk eenvoudig te noemen, maar de personages worden zeer indringend beschreven. Hun zielenroerselen komen gedurende het verhaal op pijnlijke wijze naar de oppervlakte. De armoedige omstandigheden en rassensegregatie zijn voelbaar. Het is bijna onmogelijk om je niet in te leven in de personages

Motieven

Armoede, emotionele isolementen, desillusie, wanhoop, vertwijfeling, angst, rassenscheiding, vechten tegen de bierkaai, zich niet gezien/gehoord voelen.

Conclusie

Het zuivere, melancholieke verhaal laat de lezer zien dat het leven heel eenzaam kan blijken te zijn. Het verhaal heeft verstillende momenten, het beklijft en zet aan tot nadenken.
Uiteindelijk blijkt het een verhaal van alle tijden te zijn en, ondanks dat het een klassieker genoemd kan worden, de onderwerpen zijn nog zeer actueel te noemen.

De auteur

Carson McCullers, geboren als Lula Carson Smith (Columbus, Georgia, 19 februari 1917 — Nyack, New York, 29 september 1967) was een Amerikaans schrijfster. Ze schreef fictie waarin de spirituele isolatie van de buitenstaanders in de zuidelijke staten van de VS werd beschreven.
(bron: Wiki)

Auteur: Carson McCullers
Oorspronkelijke titel: The heart is a lonely hunter
Eerder verschenen als: Het hart van een havik
Vertaald door: Molly van Gelder
Categorie: Literaire roman
Pagina's: 368
ISBN: 9789025303549
Uitgeverij Athenaeum
Verschenen: september 2016 in een nieuwe vertaling