Flora McKenzie is juridisch medewerker bij een groot kantoor in Londen. Haar leven is daar heel gewoontjes: ze is niet gelukkig, maar ook niet ongelukkig. Ze is heimelijk verliefd op haar baas, Joël Binder, die de ene na de andere vrouw verslindt. Maar hij ziet haar niet staan. Wanneer ze voor een grote, nieuwe klant terug moet naar huis, staat ze daar niet om te springen. Jaren geleden is ze na de begrafenis van haar moeder nogal plotseling vertrokken. Maar Colton Rogers wil per se dat zij voor hem gaat werken op het Schotse eiland. Wanneer ze terugkomt op het eiland Mure, wordt ze niet hartelijk ontvangen. Zelfs haar eigen broers doen verschrikkelijk tegen haar. Hoe moet zij ervoor zorgen dat Colton Rogers aan populariteit wint bij de eilandbewoners?

Colgan begint haar boek met een soort brief aan de lezer. Deze stijl zet ze in het begin van het boek voort. Het voelt alsof ze de lezer direct aanspreekt. Gelukkig houdt dit na het eerste hoofdstuk op. Het verhaal kent een alwetende verteller. Op deze manier wordt inzicht gegeven in het leven van verschillende personages. Je weet het meeste over Flora, maar komt ook deels achter het verleden van Joël. Dit maakt Joël een interessant personage, maar haalt wel de spanning uit het verhaal.

Flora is een leuke meid om te leren kennen. Ze ontwikkelt zich van onzekere werknemer tot een stoere zakenvrouw die weet wat ze kan. In haar privéleven blijft het onzekere echter langer hangen. Haar broers lopen over haar heen en ook haar baas lijkt haar niet te zien staan. Doordat ze gerechten van haar moeder gaat maken, weet ze haar broers voor zich te winnen. Maar vooral met Fintan duurt het lang voordat de band is hersteld. Hij heeft al zijn hele leven het gevoel dat Flora werd voorgetrokken in vergelijking met haar broers. Colgan heeft dit gevoel sterk neergezet. In het begin doet hij vooral heel boos en nors tegen Flora, totdat ze achter zijn geheime hobby komt en ze die hobby blijft aanmoedigen. Ze trekken ook meer met elkaar op. Zo gaat hij samen met Flora en Joël naar het etentje bij Colton Rogers. Colton hoort voor het eerst hoe de eilandbewoners over hem denken. De eerlijkheid van Fintan maakt dit een hilarische scène. Het is wel opmerkelijk dat Flora’s vader en andere broers in al die jaren nooit hebben uitgezocht wat Fintan zo bezighield en waarom hij niet meer op de boerderij wilde werken.

Café Zon & Zee is een standaard feelgood verhaal, maar de omgeving van het Schotse eiland geeft het een origineel tintje. Ook de personages sluit je in je hart, vooral Fintan.