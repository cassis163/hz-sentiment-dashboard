bijna te erg voor woorden!,Lee Weeks is een ervaringsdeskundige. Ze werd ooit zelf in Azië bijna als seksslaaf verkocht en die ervaring gebruikt ze bij het schrijven van haar verhalen. Als eersteling verscheen Jacht waarin een kijkje werd gegeven in de vrouwenhandel in Hongkong. Weeks tweede boek, Handel, sluit als vervolg precies aan op Jacht. En natuurlijk zijn hier de Aziatische vrouwenhandel, prostitutie en kinderseks weer prominent in aanwezig.
De 12-jarige Amy Tang krijgt van de kostschool in Engeland toestemming om met verlof te gaan, mits haar vader een flinke som geld betaalt aan het schoolbestuur. Amy wordt van school gehaald door Lenny, die helemaal niet van zins is haar naar huis te brengen. Er wordt een flinke som losgeld gevraagd die wel wordt betaald maar Amy blijft spoorloos. De politie wordt op de zaak gezet en rechercheur Rebecca Stamp (Becky) wordt belast met het onderzoek. Op hetzelfde moment verblijft inspecteur Johnny Mann als toerist op de Filippijnen en ontdekt daar een eigenaardige handel in onroerend goed. Het lijkt dat Stevie Ho, een voormalige collega van Mann, erg actief is met het vergaren van panden om bases voor vrouwensmokkel op te zetten op het eiland Mindano. Ook daar komt de ontvoering van Amy Tang ter sprake en Mann besluit om in Engeland polshoogte te gaan nemen. Een ontmoeting met Becky is onontkoombaar en al snel wordt tot samenwerking besloten. Wanneer blijkt dat de bases waarschijnlijk in Hongkong liggen, stelt Mann voor dat ze samen daar naar toe gaan. Beckys man Alex, vergezelt hun omdat hij toch voor zaken daar moet zijn. In Hongkong maakt Becky kennis met de Aziatische onderwereld en georganiseerde misdaad, die als zeer hard en meedogenloos bekendstaat.
Lee Weeks begeeft zich ook met Handel in de wereld van vrouwenhandel en prostitutie. Zonder iets te verbloemen schrijft ze in klare taal hoe de leiders van deze industrie hun bedrijven managen. Mishandeling en onderwerping van vrouwen en jonge meisjes om ze geschikt te maken voor deze lucratieve handel, zijn niet van de lucht. Keiharde confrontaties tussen concurrerende bendes gaan meestal gepaard met veel geweld en talloze dodelijke slachtoffers. En dit alles om de mannelijke klanten aan hun gerief te helpen; het aangenaam verpozen met jonge meisjes.
Weeks schrijft met veel gevoel voor detail en naarmate het verhaal vordert, moet je als lezer wel erkennen dat ze dit boek met een missie heeft gemaakt. Daarnaast vergeet ze de verhaallijn van haar hoofdfiguur, de eigengereide inspecteur Johnny Mann, niet. Zijn ontwikkeling past harmonisch in het geheel, waarmee Weeks nieuwe mogelijkheden creëert om rondom dit thema nog meer te schrijven. Zaak blijft wel om de boodschap niet te bagatelliseren want daarvoor is het probleem te ernstig.