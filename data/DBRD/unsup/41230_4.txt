BENY. Zo luidt de titel. Oftewel Be New York, een originele stadgids over de meest intrigerende stad ter wereld, aldus Van Rosendaal. In Be New York laat de auteur 22 inwoners van New York aan het woord, die je vanuit hun point of view een uniek kijkje bieden op hún stad. Waar gaan de inwoners zelf naar toe? Wat doen ze op zondagmiddag het liefst? Waar drinken ze hun koffie?
Daarnaast staan er zeven verschillende wandelingen en fietstochten in beschreven, die je aan de hand van een plattegrond kunt volgen. Bij iedere tocht staat vermeld hoelang het duurt, wat je onderweg kunt verwachten en welke hoogtepunten je tegenkomt. Tussen de zeven verschillende ontdekkingstochten door de verschillende buurten van de stad staan de verhalen van de inwoners die met de wijk te maken hebben. Zo wandel je door het Manhattan van Monica, Richard en Sean, dan weer fiets je door het Harlem van de eigenzinnige gezusters Mildred & Joyce en Daniel.
Het boek staat boordevol gekke, leuke, grappige en interessante weetjes. Zo telt Manhattan bijvoorbeeld 194 Starbucks en "slechts" 83 McDonald's. Manhattan is dan ook de enige stad in de VS waar er meer Starbucks zitten dan McDonald's. De weetjes vormen een leuke onderbreking in het boek.
De gids is vooral een verhaal van mensen, die Patrick van Rosendaal tijdens zijn tochten door New York ontmoette. Kleurrijke personages met elkaar en eigen karakter en een unieke kijk op het leven, maar wel met een dingen gemeen: alleen houden intens van de stad New York. Van Rosendaal vroeg hen naar hun ervaringen, gewoontes en voorkeuren en kreeg zo zicht op het echte leven in New York.
Be New York is daarom meer dan alleen een stadgids met de leukste plekjes en tips. Via  Van Rosendaal en de 22 locals, die hij er ontmoette, leer je dat New York ook een andere, keiharde kant heeft. Slagen of geslagen worden. Leven of overleven. Wat maakt New York tot New York? Welke aantrekkingskracht heeft de stad op toeristen en inwoners? Waarom zijn ze naar deze stad gekomen en wat hoopten ze er te vinden en te bereiken?
Van Rosendaal woont en werkt sinds zeven jaar in New York. Hij kwam, zag en verloor er zijn hart aan. Hij startte het stadsgidsbedrijf BE NY. Vanuit zijn ervaring heeft hij dit boek geschreven. Liters koffie gingen er doorheen, hij heeft er kilometers voor gevreten, maar uiteindelijk resulteert het in een onconventionele reisgids, die uitstekend aansluit bij de huidige reistrend om een stad, een land of een streek vanuit de ogen van een inwoner te beleven en ervaren. Wat is er nou leuker dan te wonen tussen de locals, te winkelen als de locals en een biertje te drinken bij het café op de hoek tussen de locals. Van toerist tot New Yorker is de ondertitel van het boek, en niets is minder waar.
Patrick van Rosendaal is vandaag op de Boekenbeurs Antwerpen, waar hij met drie medereizigers en collega-auteurs praat over reizen op een andere manier.