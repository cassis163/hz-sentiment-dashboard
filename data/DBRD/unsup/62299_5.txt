Kasper wordt een kip van Sam Copeland is meteen al grappig en anders. Interactie met ouders die eventueel voorlezen is er leuk in verwerkt. Hoofdstuk 1 en hoofdstuk 1 nogmaals zijn hier leuke voorbeelden van. Het boek gaat dus over Kasper die in dieren verandert. Alleen is er een groot probleem, hij weet niet wanneer en waarin hij zal veranderen. En hij wil zeker niet veranderen wanneer iedereen het ziet tijdens de schoolmusical, dat zou echt een RAMP zijn. Dus gaan zijn vrienden (Flora, Samir en Hogan) en hij op onderzoek uit. Met experimenten onderzoeken ze hoe ze Kasper kunnen helpen.
Mijn dochter van 10 kan prima zelfstandig lezen, maar ik wilde het boek zelf ook lezen, dus ik heb weer eens ouderwets voorgelezen. En wat hebben we samen gelachen, het was echt hilarisch, en ook leuk dat we nog dagen erna het hadden over Kasper. Mijn dochter weet al welk boek ze kiest voor haar volgende boekbespreking en ik denk dat daarna veel kinderen uit haar klas het boek ook willen lezen. Boekbespreking-keuze dus check; het meest lastige wordt kiezen welk stukje ze zal voorlezen in de klas. Na het lezen van dit boek zijn we samen tot de conclusie gekomen dat alle kinderen van 8 tot en met 11 (ongeveer) Ã¨n hun ouders dit boek moeten lezen. En deel 2 en 3 gaan we zeker weten ook lezen, Kasper blijft van ons samen!