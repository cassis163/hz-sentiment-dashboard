Hij is van mij zou normaal een thriller voor volwassenen geworden zijn. Op aanraden van haar uitgeverij herschreef Chinouk Thijssen het boek echter als een young-adultthriller. Dit was een zeer goede keuze, want het boek is een topthriller voor de YA-liefhebbers.  

Na een zware tegenslag drie jaar geleden waarbij Zara haar beide ouders verloor, lijkt haar leven nu weer vlot te lopen. Ze woont bij haar oma, staat op het punt om aan haar nieuwe baan als winkelmanager van Next View te beginnen en weet nog niet eens dat haar knappe collega Arthur al snel verliefd zal worden op haar. Helaas blijkt alles helemaal niet te lopen zoals Zara het zich had voorgesteld. Vrij snel nadat ze een relatie begonnen is met Arthur, wordt de sfeer op het werk onder de collega’s en naar haar toe steeds grimmiger. Daarnaast begint ook haar oma wat meer te sukkelen met haar gezondheid, waardoor Zara de hulp van thuiszorg moet inroepen als ondersteuning in de zorg voor haar oma, van wie ze zielsveel houdt. Alsof de situatie zo nog niet onaangenaam genoeg is, wordt plots een van haar werknemers dood teruggevonden. Zara wordt valselijk beschuldigd van de moord en ontvangt zelf dreigende berichten en foto’s aan haar thuisadres. Ze voelt zich nergens nog veilig. Alles lijkt in de soep te lopen en wie kan Zara nog vertrouwen? Wie is degene die haar zo graag uit de weg wil hebben?  

Hij is van mij is een heel goed geschreven verhaal dat je makkelijk in één ruk uitleest. Het boek bouwt de spanning zeer goed op. In het begin lijkt alles in orde en langzamerhand zie je hoe een onbekend persoon Zara stalkt en helemaal gek maakt. Intussen gunt Thijssen de lezer ook een kijkje in het hoofd van de psychopathische stalker van Zara, wat de spanning alleen maar opdrijft. De combinatie van wat Zara vertelt en die korte fragmenten tussendoor maken dat het verhaal vlot is opgebouwd, makkelijk leest en uiteindelijk leidt naar de spannende ontknoping.  

Het boek is dan wel geschreven voor adolescenten en zeer geschikt voor deze leeftijdsklasse, toch is het boek op een eerder volwassen manier geschreven. Dat is leuk, haar schrijfstijl is niet zozeer die van een typische young adult. De verhaallijn bevat jonge personages, maar dit had ook makkelijk anders kunnen zijn en dat is zeker een ander positief punt van het boek.  

Minder aan dit boek is het einde: niet zozeer het einde zelf, maar eerder het feit dat de lezer na de ontknoping niet meer kort te horen krijgt hoe het verder gaat met de verschillende personages. Wat erna nog gebeurt, is misschien voor de hand liggend eenmaal je het boek gelezen hebt, maar het verhaal zou helemaal compleet zijn met nog wat verdere uitleg.  

Al bij al is het een zeer goed boek. Een aanrader voor al wie houdt van spanning op een goed leesbaar niveau!