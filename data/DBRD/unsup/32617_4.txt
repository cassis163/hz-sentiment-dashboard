Hoewel ik nogal aan de late kant ben (eerste druk 2001) is dit feestje blijkbaar nog steeds niet afgelopen. Ik heb een jubileumeditie te pakken en afgelopen jaar is er ook nog een tv-serie van gemaakt. Deze vernieuwde editie heeft de nodige voordelen: het bevat een essay van en een interview met Gaiman, er staan vragen in voor een eventuele leesclub en bevat een – zoals hij het zelf noemt – apocriefe tekst waarin Shadow een ontmoeting heeft met Jezus. Gaiman heeft lang getwijfeld of hij dat stuk wel of niet in het boek wilde opnemen. Tot slot zijn er aan het verhaal zelf nog zo’n 13.000 woorden toegevoegd die er oorspronkelijk uit geredigeerd waren.

Helaas kwam ik pas halverwege het boek tot de conclusie: als dit boek korter was geweest, dan had het veel meer kracht gehad. Het basisidee is schitterend, de schrijfstijl van Gaiman is en blijft fantastisch … maar het had allemaal veel compacter gemogen. En zo wordt ik wederom bevestigd in mijn – vaak bekritiseerde – stelling: als je het niet binnen 500 pagina’s kunt vertellen, doe het dan niet!

Afijn, dat gezegd hebbende. Het was heerlijk om dit boek te lezen, over Goden die langzaam uit beeld verdwijnen, vervagen zou je kunnen zeggen, op het moment ze niet meer aanbeden worden. Het plot draait om een poging van Odin om de oude Goden (zoals Bilquis, Czernobog, Anansi, Easter) in een strijd te verwikkelen met de nieuwe Goden (zoals Techniek, Media, Drugs). Meegesleurd in die strijd wordt de protagonist Shadow, net uit de gevangenis, een gespierd maar rustig type met een zekere affiniteit voor magie. Nog sterker: Shadow is in feite de meest Amerikaanse God die er bestaat. Groot, sterk, rustig, krachtig en tegelijk onzeker over zijn rol in het hele verhaal. Hij reist over de meest Amerikaanse wegen, verblijft in Amerikaanse motels, eet Amerikaanse hamburgers en neemt deel aan dorpse rituelen.

Er zijn genoeg twists en verrassingen om zelfs de meest ervaren lezer bij de les te houden. Het is wel zaak om google bij de hand te hebben, leuk om zo nu en dan wat aanvullende info over al die Goden op te zoeken.

Kan niet wachten om mezelf nu onder te dompelen in ‘Noorse Goden’.