Dat Sigmund bij tijd en wijle de figuurlijke grens overschrijdt is bekend, maar nu doet hij het ook letterlijk. Onze ‘diva van de divan’ heeft een nieuwe cliëntenkring aangeboord: want ook een toerist heeft recht op hulp als hij in geestelijke nood verkeert. Als er maar gefactureerd kan worden.

Ter ere van de verschijning van het 25e Sigmund-boek opende Peter de Wit, in samenwerking met zijn uitgever, in november jongstleden. voor de duur van een maand een pop-up store in Amsterdam. Speciaal om de Engelssprekende toerist daar kennis te laten maken met de kleine, knorrige psychiater met zijn kenmerkende ooglapje, is de pocket My Therapy Needs You gemaakt. De Wit heeft voor deze internationale, Engelstalige uitgave de beste strips uit alle Sigmund-boeken geselecteerd en vertaald. Het is natuurlijk de vraag of de wat harde Nederlandse humor wordt gewaardeerd door de Engelssprekende toerist. Zeker als je in ogenschouw neemt dat de allereerste activiteit van Sigmund over de grens indertijd geen succes was. Sigmund is namelijk ooit gestart als strip in het Belgische ‘Het Laatste Nieuws’, maar werd daar na een paar maanden al gestopt omdat men de strip te cynisch vond. Als het aanslaat, opent zich een nieuwe markt voor De Wit. Hij kan tenslotte putten uit het rijke oeuvre van alle Sigmund-strips die inmiddels al in het Nederlands zijn verschenen. En misschien is niet elke strip geschikt om zich een op een te laten vertalen, er blijven ruim voldoende strips over die zich daar prima voor lenen en geschikt zijn voor de buitenlandse markt. De tijd zal het ons leren.

Als Nederlandse fan van Sigmund mag My Therapy Needs You eigenlijk niet ontbreken in de boekenkast. Omdat het een selectie is van zijn beste strips, heb je deze, hoewel in het Engels, mooi in één boek verzameld en dat is uiteraard genieten geblazen. Ook is het leuk om de Nederlandse en Engelse versie van de strip met elkaar te vergelijken. Het is knap dat De Wit de essentie van de grap ook in het Engels heeft kunnen behouden.

Een aanrader voor elke Sigmund-fan. En uiteraard helemaal een leuk boek boekwerkje voor iedereen die geen Nederlands spreekt zodat ook zij kennis kunnen maken met ‘the number one psychiatrist of the Netherlands’.