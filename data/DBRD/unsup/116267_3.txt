Cass Anderson rijdt op een avond door een donker bos. Ze ziet daar een stilstaande auto, waar een vrouw in zit. Ze overweegt te helpen, maar besluit uiteindelijk door te rijden. De volgende dag blijkt deze vrouw vermoord te zijn. Cass voelt zich schuldig en is bang voor de moordenaar, die nog op vrije voeten is. Wat als hij achter haar aan komt? Vanaf de dag na de moord krijgt Cass beangstigende telefoontjes en gebeuren haar vreemde dingen: ze lijkt steeds vaker dingen te vergeten en krijgt last van paranoïde gedachten. Cass vreest dat ze, net als haar moeder, lijdt aan dementie en begint te geloven dat ze gek wordt. Is dit de reden voor alle onverklaarbare dingen of heeft er echt iemand kwaad in de zin?

Na ‘Achter gesloten deuren’ van dezelfde auteur stond dit boek hoog op het ‘to read’-lijstje. En weer levert de auteur een mooie psychologische thriller af. Het hele verhaal lees je vanuit de hoofdpersoon Cass, waardoor je je goed in haar kunt verplaatsen. Je voelt met haar mee wanneer ze in de war is en twijfelt aan haar eigen geheugen. De spanning komt laat op gang: op 2/3 van het boek kwam de nieuwsgierigheid naar het einde opborrelen. Hiervoor is het een boeiend verhaal, maar nog niet meeslepend. Het tempo ligt in het laatste deel van het boek hoger, waardoor je in hoog tempo naar de ontknoping wordt geleid.

Drie sterren voor deze fijne thriller. Bij wat meer spanning eerder in het boek was het zeker vier sterren waard. Ben benieuwd naar het volgende boek van B.A. Paris!