De cover

Op de cover is een tiener te zien. In mij beleving is dit Eva, aangezien zij rood haar heeft en de tiener op de cover ook. Haar omgeving is donker en er zijn heel vaag iets van planten te zien. Echter is dit minimaal. De cover vind ik niet echt sprekend helaas. Ik denk dat ik er in de winkel zo langsgelopen zou zijn. De quote “Zou jij je vrienden kunnen vermoorden” roept bij mij wel vragen op en deze vind ik dan wel weer interessant…

De auteur

Mel Wallis de Vries is uitgegroeid tot de succesvolste jeugdthrillerauteur van dit moment. Mel won de Prijs van de Jonge Jury met Vals, Klem, Wreed, Shock, Schuld en Pijn. Meerdere boeken zijn voor het theater bewerkt en Vals wordt verfilmd.

Het verhaal

Eindelijk, de examens zijn achter de rug en Liv, Brit, Eva, Rosalie, Jach en Fabian gaan op vakantie. Ze gaan naar het vakantiehuis van de de ouders van Liv in Spanje. Eenmaal aangekomen besluiten ze al snel dat ze ook wel eens een nachtje in een ruig natuurgebied door willen brengen. In eerste instantie lijkt het heel spannend, tot ze grandioos verdwalen en ze echt op elkaar zijn aangewezen. Wie kan wie nog vertrouwen? En weten ze eigenlijk wel zo goed wie de anderen zijn?

Mijn mening

Ik kende de schrijfstijl van Mel Wallis de Vries al een beetje aangezien ik 'Haat', 'Schuld' en 'Pijn' van haar heb gelezen. hierdoor had ik hoge verwachtingen van Wild.

Het verhaal wordt verteld vanuit de verschillende personages. Hierdoor krijg je ook zicht op het verhaal van alle kanten en hierdoor kan ik mij ook altijd erg goed verplaatsen in de omgeving waar het verhaal zich afspeelt. De spanningsopbouw in het verhaal is weer erg goed, vooral vanaf het moment dat de tieners verdwaald raken. Ook weet Mel Wallis de Vries hoe ze beeldend moet schrijven, dit valt mij bij elk nieuw boek van haar hand op….

Voor mijn gevoel is dit verhaal toch niet wat ik van Mel Wallis de Vries gewend ben. In dit verhaal vond ik dat dat er verschillende karakters wel erg kinderlijk neergezet werden. Zo is er bijvoorbeeld het personage Britt. Britt is een tiener die veel vlogt. Echter vond ik het taalgebruik van haar erg kinderlijk. Dit vind ik jammer en minder bij een jeugdthriller passen, vooral als je een van de hoofdpersonages bent. Daarnaast vind ik er ook erg veel kinderlijke jaloezie in zitten, die je denk ik als echt tiener toch iets minder hebt.

Wat ik wel erg leuk gedaan vind, zijn de zogenaamde vlogopnames en berichten die op een bepaald moment op internet verschijnen over hun vermissing. Dit maakt het boek nog makkelijk leesbaar en hier ben ik zeker fan van.

Al met al is dit een leuke jeugdthriller met hier en daar wat kinderlijks. Ik hoop dat Mel Wallis de Vries in haar volgende jeugdthriller de personages toch iets volwassener neerzet…