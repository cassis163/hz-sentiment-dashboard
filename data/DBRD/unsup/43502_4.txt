Uitgelezen: 'Er gebeurde o.a. niets' van Joubert Pignon (4 ****) De jonge verkoper in de dierenwinkel in 'Er gebeurde o.a. niets' wil meer van het leven, maar weet niet precies wat. Uit een knarsende, schurende collage van zeer korte verhalen ontstaat een relaas over werken te midden van cavia's en goudvissen, over een gestoorde buurman, drank, liefde, literatuur, verdwijnende vriendschappen en de dood. Met een droogkomische stijl weet Joubert Pignon de lezer te verwonderen. 'Er gebeurde o.a. niets' is het verhaal van iemand die wil ontkomen aan zichzelf, maar uiteindelijk niet in beweging kan komen. Ondertussen nadert, onder andere, het onheil.
Ruim 180 zkv's (ofte zeer korte verhalen) Vrolijke en minder vrolijke verhaaltjes van zes regels tot drie pagina's. Pittige en soms een tikkeltje gestoorde fragmentjes. Sommige stukjes zijn heel vermakelijk, andere eerder grimmig, nog andere gewoonweg flauw.
Pignon geeft blijk van een subliem taalgevoel. Een krachtig observator met oog voor detail. Graag gelezen.