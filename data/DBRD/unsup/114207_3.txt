De uitvinding van de gloeilamp heeft onze manier van leven drastisch veranderd. Het is een bekend voorbeeld vanwege de immense invloed. Toch worden ook nu steeds uitvindingen gedaan. We noemen ze design.


Design was vroeger een statussymbool, maar tegenwoordig is het niet weg te denken uit alle uithoeken van onze maatschappij. Design is overal en voor iedereen. Er is zelfs design van de Gamma. Sterontwerpers verbinden zich ook steeds vaker aan ketens als IKEA. Design moet vooral simpel zijn, zodat de consument er intuïtief gebruik van kan maken. Storytelling is daar een belangrijk onderdeel, want het gaat allang niet meer alleen om het product. Terwijl de verwachtingen van auto’s omhoog schieten vanwege de veiligheid, laten consumenten hun kwaliteitseisen bij andere producten langzaam vieren. Het mag vooral niet te veel kosten.

In De Designfactor vertelt Lucas Verwey waarom alles onweerstaanbaar wordt als het mooi en makkelijk is. Verwey beweegt zich soepel over het designveld. Hij heeft ervaring als architect, moderator, docent en schrijver. Zijn kennis en ervaring brengt hij over in toegankelijk taalgebruik. Het boek is prachtig vormgegeven: kleurrijk, modern en sfeervol. Zoals we gewend zijn van uitgeverij Haystack. Het sterke design bekrachtigt Verweys boodschap: wat de auteur zegt is vrij simpel, maar doordat elk hoofdstuk eindigt met twee actuele cases is het meteen duidelijk wat hij bedoelt. Het wordt praktisch en herkenbaar.

De auteur zet je aan het denken door een koppeling naar de toekomst te maken: hoe kan design ingezet worden om duurzamer te leven? Trends zijn daarbij belangrijk. De deeleconomie wordt steeds nadrukkelijker aanwezig. Zo is er in Berlijn een autodeelproject genaamd DriveNow. Nadat je je geregistreerd hebt, navigeert een app je naar een elektrische DriveNow-auto. Als je hem parkeert, stap je uit en het geld wordt afgeschreven. Simpel en onweerstaanbaar, onweerlegbaar een knap stukje design. Verweys eigen inbreng is vrij beknopt, maar de voorbeelden zijn hier werkelijk onmisbaar om de boodschap over te brengen.

De Designfactor is een aanrader voor iedereen in de creatieve industrie, van grafisch vormgevers tot communicatiespecialisten, want innovatie is voor en door iedereen. Het is een manier van denken. Verwey gaat daar niet specifiek op in, al haalt hij wel het Design Thinking aan. Dat is een gestructureerde manier van werken om creatiever aan de slag te gaan op kantoor. Met De Designfactor heeft Lucas Verwey een erg praktisch boek geschreven, waarmee hij de taal spreekt van zijn doelgroep en in zijn opzet slaagt.

(Deze recensie verscheen eerder op www.alexhoogendoorn.nl. Hiervoor heb ik een gratis recensie-exemplaar ontvangen.)