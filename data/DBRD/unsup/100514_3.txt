Drie vrouwen, met ieder hun zorgen, verborgen verlangens en een geheim dat ze voor de ander verborgen houden, wonen in een pitoresk dorpje. Maria is een verwende expatvrouw en net verhuisd. Ze verveelt zich stierlijk in haar nieuwe woonplaats. Dat komt mede omdat ze haar minnaar mist, de golfleraar Shane. Leonie, een wat tobberige vrouw, probeert al tijden om zwanger te worden, maar tot haar eigen frustratie wil dit niet lukken. Ook zij houdt er een minnaar op na: Steve. Willemijn staat bekend als een zweverige kunstenares en ze is getrouwd met Klaas-Jan met wie zij een samengesteld gezin heeft. De zoon van Klaas-Jan zorgt voor heel wat grijze haren. Hij en Willemijn liggen elkaar totaal niet. Ook hebben Willemijn en Klaas-Jan samen twee kinderen.

Drie totaal verschillende vrouwen, die toch een gezamenlijk doel ontdekken. Op een dorpsfeest waar de drank rijkelijk vloeit besluiten de vrouwen om een dagtocht te lopen met Liz, de echtgenote van Steve - de man waarmee Leonie een affaire heeft. Ze hebben allemaal een bijzondere reden om mee te gaan naar het mystieke land van kilts, whisky en doedelzakken. Lukt het de vrouwen om hun geheimen en zelfs bedrog tegenover elkaar in toom te houden? Of loopt de dagtocht uit op een drama? Vooral als het weer omslaat, lijkt het wel alsof het zo heeft moeten zijn. Het geeft perfect de emoties van de vrouwen weer.

De rode draad door het verhaal lijkt vooral te gaan over buitenechtelijke relaties. Neem bijvoorbeeld Leonie die een geheime relatie heeft met de man van Liz. Ieder hoofdstuk is vanuit het perspectief van één van de vrouwen geschreven, waardoor een afwisselend verhaal ontstaat. Dat komt ook door de totaal tegengestelde karakters. Daardoor is er voor iedere lezeres wel een vrouw waarmee ze zichzelf kan identificeren.

Misstappen is niet zozeer een humoristisch verhaal, het draait meer om de onderlinge verhoudingen tussen vrouwen en hoe deze volledig uit de hand kunnen lopen. Misstappen is een luchtig verhaal over menselijke fouten die we allemaal wel eens maken. Juist door dit aspect doet het verhaal realistisch aan, al hangt er ook een air omheen van rijke, verveelde vrouwen die zich te buiten gaan aan ‘foute pleziertjes’. De personages zijn voldoende uitgediept, waardoor dit aspect gelukkig niet teveel op de voorgrond treedt.

Wiep-Fenna de Jong heeft met dit boek bewezen een goede chicklit neer te kunnen zetten. De opbouw is ook precies wat je verwacht: een rustig voortkabbelend leven, een onverwachte gebeurtenis en een ietwat voorspelbaar plot. Voor iedereen die tijdens deze gure dagen heerlijk wil wegdromen bij de avonturen van deze vrouwen, is dit een uitermate geschikt verhaal.