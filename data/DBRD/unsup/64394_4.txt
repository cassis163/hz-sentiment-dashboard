Ik ben weer helemaal gevallen voor Karin Slaughter en haar nieuwe boek 'Gevallen'. Haar twee hoofdpersonen uit de verschillende series, Sarah Linton en Will Trent, werken nauw samen om te achterhalen waarom de moeder van Will's partner Faith met geweld is ontvoerd. Er zit een hele geschiedenis achter: Will is degene die heeft gezorgd voor het vervroegde pensioen van Evelyn, Faith's moeder. Zij was het hoofd van een groep politieagenten die wegens corruptie zijn veroordeeld. Evelyn ontsprong de dans, maar moest haar werk wel opgeven. Will's baas is de beste vriendin van Evelyn en die gaat door roeien en ruiten om de reputatie van haar vriendin niet verder te laten verpesten. Daarbij ziet ze over het hoofd dat ook andere oorzaken een rol kunnen spelen.
Is Evelyn ontvoerd omdat men dacht dat ze corrupt geld had? Waarom is ze dan zo mishandeld en wordt er geen eis tot losgeld ingediend? Wat heeft tot deze explosie van geweld tegen haar geleid?

Wanneer Karen Slaughter eenmaal los gaat, is er geen houden aan. De lezer wordt meegesleurd als in een op hol geslagen rutsjbaan. Ultieme spanning die eindigt waar het begon: in het huis van Evelyn.
Door alles heen speelt de aantrekkingskracht die Will en Sarah op elkaar uitoefenen. Zal Sarah na de dood van Jeffrey opnieuw het geluk vinden of heeft Will vanwege zijn verleden in kindertehuizen alle geloof in een gelukkige toekomst verloren?
Kom maar op met dat vervolg, Karen Slaughter!