Achterflap

Als Eden Munro besluit om de zomer door te brengen bij haar vader aan de kust van California, heeft ze geen idee van wat haar te wachten staat. Sinds de scheiding van haar ouders heeft ze haar vader al drie jaar niet gezien. Inmiddels heeft hij een compleet nieuw gezin, inclusief drie nieuwe stiefbroers voor Eden. De oudste is de rebelse Tyler, die opvalt door zijn onbehouwen en arrogante gedrag: totaal het tegenovergestelde van Eden.

En toch... trekken Eden en Tyler steeds meer naar elkaar toe. Maar het kan niet - hij is haar stiefbroer. Bovendien heeft Tyler een vriendin en is er een andere jongen die zijn zinnen heeft gezet op Eden. Maar hoelang kunnen Tyler en Eden hun liefde voor elkaar blijven ontkennen?

Auteur

Estelle Maskame begon op haar dertiende met schrijven aan de #DIMILY-trilogie. Ze publiceerde via Wattpad en bouwde een schare fans op van meer dan vier miljoen lezers. Nu is ze achttien en een fenomeen. Ze reist de hele wereld over, heeft ruim 135.000 volgers op Twitter en bestormt de bestsellerlijsten met haar romantische trilogie over Eden en Tyler.

Mijn mening

Did I mention I love you? is het boek van de maand augustus hier op de Boekentrommel en op de blogs van Nlboekenrecensies en Nakita's Library. Alledrie hebben we dit boek gelezen en zullen er tegelijk een recensie over plaatsen om zo het boek nog meer aandacht te geven.

In het boek volgen we Eden, een zestienjarige, doorsnee tiener met haar eigen rugzak aan bagage. Ze besloot de zomer door te brengen bij haar vader, wie ze al ruim drie jaar niet meer gesproken heeft. Hij heeft een compleet nieuw leven opgebouwd, inclusief drie stiefkinderen na de scheiding van Edens moeder.

Voor Eden ook even wennen, want die heeft behalve een stiefmoeder, ook nog eens drie stiefbroertjes erbij gekregen. En een daarvan is nou niet echt doorsnee te noemen.

"Door de heg heen is het moeilijk te zien, maar er stapt een lange jongen uit, die het portier net zo agressief dichtknalt als hij het daarnet heeft opengegooid. Hij aarzelt even, kijkt dan strak naar het huis en haalt een hand door zijn haar. Wie het ook mag zijn, hij ziet er opgefokt uit."

Het boek is lekker vlot geschreven. Al vanaf het eerste hoofdstuk voel je je vertrouwd met de schrijfstijl van deze auteur. Alsof je nooit anders hebt gelezen.

De hoofdstukken zijn middellang tot af en toe en wat langere. Maar ondanks dat sommige wat langer zijn, merk je daar niks van. Ik vloog door het boek heen. Kon het nauwelijks wegleggen.

Eden kwam op mij over als een spontane meid. The girl nextdoor. You gotta love her. En ondanks dat Tyler echt compleet het tegenovergestelde is van Eden, kon ik niks anders dan sympathie voor hem opbrengen. Ik wilde zelf zijn pijn verzachten en zeggen dat alles goed zou komen.

In het boek merk je wel waar de nadruk van de schrijfster op ligt, namelijk het verhaal tussen Eden en Tyler. Soms is dit wel wat apart, omdat er ook sterk de indruk wordt gewekt dat andere aspecten ook erg belangrijk zijn voor de personages, zoals de andere twee stiefbroertjes, of de vriendengroep. Maar daar wordt maar weinig verdieping aan gegeven. Dat strookt soms niet helemaal, alsof er wat wordt overgeslagen om weer snel bij Eden en Tyler uit te komen.

Ondanks dit puntje, heb ik echt genoten van dit boek. Het zoog me mee de Californische zon in en liet me niet weer los tot ik de laatste pagina had omgeslagen. Helaas kan ik deel twee niet direct lezen omdat deze nog moet verschijnen, maar dit is slechts een kwestie van tijd. De #DIMILY-trilogie heeft er een nieuwe fan bij, en wat mij betreft kan dit boek de stempel 'Movie Material' krijgen.

Did I mention I love you?

ISBN: 9789048834754. Uitgeverij: Moon. Vertaald door: Sabine Mutsaers. Verschijningsjaar Nederlandse versie: 2016. Aantal pagina's: 397