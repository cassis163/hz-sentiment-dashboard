Via Thrillers & more kreeg ik de kans mee te doen aan de leesclub voor dit boek. Hartstikke leuk.

Het verdronken land speelt zich af in Nederland. Hoewel vaag gelaten wordt wanneer het zich precies af speelt, lijkt dit in de niet al te verre toekomst te zijn. Nederland is getroffen door een superstorm. Het westen is compleet verdwenen. De stroom vluchtelingen wordt elke dag groter. Er is een tekort aan voedsel, huizen en medicijnen. Vluchtelingen worden onder gebracht in grote faciliteiten, die langzaam aan steeds meer ontmenselijken en veranderen in ‘rattennesten’.

Het verhaal wordt vertelt vanuit wisselend ik-perspectief. Gedurende het grootste gedeelte van het boek staat boven het hoofdstuk aangegeven vanuit wie er verteld wordt. Dat leest prettig en zorgt voor duidelijkheid. Loekie, Felix en Jacintho, drie tieners, raken alle 3 op de één of andere manier betrokken bij de chaos in Nederland. Alle drie proberen ze op hun eigen manier te overleven en uit te vinden wat er aan de hand is. Want dat er in Nederland meer speelt dan ‘alleen’ de superstorm wordt al heel snel duidelijk. De premier wordt vermoord en het lijkt alsof rechts erachter zit, maar is dit wel echt zo?

‘Misschien telde het uiteindelijk niet hoe hard je kon rennen voor de storm, maar je bereidheid je mee te laten voeren, dwars door het noodweer heen, zonder controle over waar je weer zou landen.’- blz 220

De zinnen zijn redelijk eenvoudig gehouden, maar niet te simpel, waardoor het boek lekker weg leest. De spanning zit er meteen vanaf het begin in. Door het wisselende vertelperspectief blijft de spanning ook hoog, omdat er altijd in één van de verhaallijnen wel iets aan de hand is. Leuk dat een aantal plekken in het boek zeer herkenbaar zijn. Het stukje ‘uit het boek’ op de achterkant komt niet terug in het boek. Dat vond ik vreemd. Het boek is af en toe wat voorspelbaar.

Het scenario van de superstorm en de chaos die erna ontstaat, is geloofwaardig en actueel. Dit gezien de klimaatveranderingen en de vluchtelingenstromen uit andere landen waar Nederland mee te maken heeft. Een ander positief punt is dat de hoofdpersonen geen typische helden zijn, maar net als anderen worstelen met angst, onzekerheid en soms ook arrogantie of onwetendheid.

Kortom; een lekker young adult boek met een actueel thema dat zich ook nog eens afspeelt in Nederland. Een aanrader.