Echt liefde vind je in de boekhandel, ik kan wel zeggen dat ik mijn echte liefde voor dit boek gewoon op de bank vond. Dit boek bevat een mooie mix tussen Emilia Nightingale die zich aan de wens van haar vader wil houden, namelijk het voortzetten van zijn boekhandel Nightingale Boeken, maar ook de liefde voor boeken en de klanten met elk hun eigen verhaal en achtergronden.

Voordat ik het boek wilde lezen werd dit boek mij aangeraden door iemand op Instagram en zij was ontzettend enthousiast waardoor ik het boek direct wilde lezen. Eenmaal begonnen maakte ik kennis met veel verschillende personages, maar ik stoorde mij totaal niet aan het feit dat dit af en toe snel wisselde. De overgangen liepen soepel in elkaar over en ook had ik er geen moeite mee om te schakelen naar een andere setting.

Maar eerlijk toegegeven is een boekhandel als onderwerp natuurlijk geweldig en het is fantastisch hoe schrijfster Veronica Henry de warmte van een boekhandel en tussen de mensen over weet te brengen.
Hoe dan ook hebben de verschillende personen in het boek allemaal op een manier te maken met de boekhandel en met Julius, de overleden eigenaar van Nightingale Boeken.

De sfeer van Peasebrook die de auteur beschrijft is zo gezellig, waardoor ik soms even een tijdmachine nodig leek te hebben om zelf de sfeer te komen proeven. De boekhandel klinkt heel knus met een gezellige en lieve boekverkoopster, in zo’n boekhandel zou ik ook wel boeken willen kopen.

De schrijfstijl van het boek is goed waardoor het verhaal ook vlot leest. Ook bevat het boek mooie quotes die precies bij mensen passen die een grote liefde voor lezen hebben.
Zoals Sarah Basildon in het verhaal zo mooi verwoord: “Want het mooie van een boekwinkel was dat je er zo lang je wilde over boeken kon praten, zonder dat iemand het gek vond.” Nu ik eenmaal dit boek heb gelezen, zijn er ook nog eens heel veel mensen met wie ik over dit boek kan praten, zonder dat dat gek is.

Een heerlijke feelgood waarin de liefde voor elkaar, op welke manier en voor wie dan ook centraal staat. Het einde van dit boek was perfect, die ook nog eens perfect past bij de setting van het verhaal.
En als je denkt dat dit boek niets voor jou is, luister dan alsnog naar Julius Nightingale: “Er is voor iedereen een boek, ook al denken ze zelf vaak van niet. Een boek dat je vanbinnen raakt en je bij je ziel grijpt”.