Psychologe Susan Chandler heeft naast haar praktijk een dagelijks radioprogramma. Op een dag heeft ze als gast Donald Richards, die een boek heeft geschreven over verdwenen vrouwen. Een van die vrouwen is Regina Clausen, die verdween tijdens het maken van een cruise. Dan wordt Susan gebeld door een andere vrouw, die ook op een cruise is geweest en daar een nogal vreemde man heeft ontmoet.

Een boek van Higgins Clark is bijna niet weg te leggen. Ook Jij bent van mij is weer zo'n verhaal waarvan je eigenlijk al weet waarover het gaat, en vaak ook hoe het af zal lopen, maar toch wil je blijven lezen. De plots van Higgins Clark blinken niet erg uit door originaliteit en als je denkt dat je de 'slechterik' hebt gevonden weet je bijna zeker dat hij (of zij) het niet is maar een van de andere figuren uit het verhaal. In Jij bent van mij viel mij ook vooral op dat alle figuren steeds met hun volledige naam worden genoemd, wat wel een tikkeltje vermoeiend leest, vooral omdat Amerikaanse vrouwen altijd de naam van hun man aannemen en je dus steeds drie namen leest waar ook alleen de voornaam had kunnen staan. Echt zwetend spannend wordt dit verhaal nergens, maar zoals ik al zei: je kan het toch niet wegleggen. Dat heb ik dus pas gedaan nadat ik het uit had.