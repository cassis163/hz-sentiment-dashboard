Dankzij Karakter Uitgevers kon ik weer een Jet van Vuuren thriller lezen. Ook haar nieuwste boek ‘De Minnaar’ ligt nog op mijn te lezen stapel maar allereerst zal ik hier mijn recensie neerpennen (beter gezegd neertypen) van ‘Misstap’, uitgebracht in november 2017.

In ‘Misstap’ kijken we weer mee met Britt van Dijk, die inmiddels in Den Haag is gaan wonen na het grote verlies wat zij moet zien te verwerken. Door haar beste vriendin Anja, die politierechercheur is, wordt zij min of meer gesmeekt om haar te assisteren bij het onderzoek naar een bizarre reeks moorden. Keer op keer worden er jonge vrouwen in de Scheveningse duinen gevonden die allemaal precies dezelfde ledematen missen. Welke gek zit hierachter? Hoe kunnen ze diegene stoppen en wat gebeurt er als Britt te dichtbij komt? Allemaal elementen voor een perfecte thriller toch?

Vanaf het eerste moment worden er karakters uitgelicht. Je maakt als lezer zijnde kennis met hen door stukjes vanuit hun beleving te lezen. Op die manier blijft er steeds veel te gissen over en ontstaat er een aangename spanningsopbouw. Wederom is dit boek in zijn geheel een zeer fijn stukje “leesvoer”. De schrijfstijl van Jet leest altijd gemakkelijk, soepel weg en pakt je gelijk vanaf de eerste zin. Zonder probleem las ik het verhaal aan één stuk uit. De gekozen bewoording past bij de karakters, bij hun gedachtegang, manier van doen en laten. Het laat hen ontwikkelen en maakt hen duidelijk zichtbaar wie zij eigenlijk zijn. Ook maakt dit boek van Jet maar weer eens duidelijk zichtbaar dat alles en iedereen een kwaadaardig kantje heeft, iedereen een tikje gestoord is en zomaar over die schreef kan gaan. Jij toch stiekem ook?

Ik geef dit boek 5 sterren.

Spanning: 8
Plot: 7
Leesplezier: 10
Schrijfstijl: 8
Originaliteit: 9
Psychologie: 7