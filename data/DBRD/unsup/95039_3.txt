(Deze bespreking verscheen eerder in Fantastische Vertellingen 44)

Vanuit het niets, of in ieder geval van buiten de SFH-wereld, de wereld van de sciencefiction, fantasy en horrorliefhebbers, debuteerde de Vlaamse Petra Doom onlangs met de lijvige fantasy Een kracht ontwaakt, dat bovendien ook nog het eerste deel van een serie is, Overstekers. Het doet sterk denken aan het werk van Laurell K. Hamilton, met name haar reeks over Merry Gentry. Ook Mirabel, de hoofdpersoon van Petra Doom, is een prinses uit het feeënrijk, de wereld van de faerie, de sprookjeswezens als faunen, vormveranderaars, centaurs, nymfen etc., die hier Aeterna heet en door middel van portalen met onze wereld is verbonden. Veel van die wezens zijn overgestoken naar onze wereld, de Overstekers,
Prinses Mirabel is geen detective, zoals de hoofdpersoon van Hamilton dat is, maar een mediator, en misschien dat mede daardoor het verhaal net iets te trager is en wat vrouwelijk romantischer, al mag je dat laatste in deze tijd van opkomende geslachtsneutraliteit misschien niet meer zeggen. Twee aspecten die dit soepel geschreven en goed gecomponeerde verhaal net iets minder intens maken dan had gekund.

De omschrijving op de achterflap duidt het verhaal van dit eerste deel voldoende aan: “Vijf jaar geleden kwam Mirabel van de magische wereld Aeterna naar de aarde. [] Samen met haar huisgenoot - vormveranderaar Terya - runt ze een biologisch fruitbedrijfje. [] Maar dan wordt Mirabels leven in de war geschopt. Ze krijgt onverwacht bezoek uit Aeterna en moet bemiddelen in een zeer ingrijpende zaak. Er is namelijk een moord gepleegd...” Daarnaast is er ook nog een grotere lijn, die in de volgende delen verder zal worden uitgewerkt.

Het werk van Laurell K. Hamilton is in het Engelse taalgebied succesvol, maar in het Nederlands sloeg het niet aan. Na Een streling van de schemer (2003) en Een kus van het duister (2007) werd het niet meer vertaald. Terwijl ik voor dit soort contemporary fantasy, ergens tussen het magisch realisme en de epische fantasy in, toch een niche vermoed. Overstekers is zo’n verhaal dat de ons bekende werkelijkheid een extra dimensie had kunnen geven, als Petra Doom er voor had gekozen het in die werkelijkheid te laten afspelen; niet in de fictieve en wat vage stad Westpoort (wellicht ontleent aan het haventerrein in Amsterdam), maar bijvoorbeeld in Brugge, Oostende of Gent, steden uit haar eigen leven.

Een debuut dat ik, ondanks mijn kritische kanttekeningen, toch met belangstelling heb gelezen en dat mij steeds weer nieuwsgierig maakte naar het vervolg. En wanneer je van het werk van Laurell K. Hamilton houdt en ook eens dat soort verhalen in het Nederlands wilt lezen, is het natuurlijk een must.