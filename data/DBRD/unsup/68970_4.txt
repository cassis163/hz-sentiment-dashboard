In het eerste hoofdstuk maakte ik kennis met Herman Hazelaar die in het herenhuis van zijn inmiddels overleden oom Oscar is om er voor te zorgen dat alle aanwijzingen van zijn oom nagevolgd worden. Deze aanwijzingen voor zijn eigen begrafenis staan in een zestig pagina's tellend draaiboek van Oscar Hilarius. Herman en Oscar hebben een speciale band.

Tussen het eerste en het laatste hoofdstuk speelt het eigenlijke verhaal zich af.
Een verhaal dat onderhoudend is, met een spanningsgehalte dat heel aardig is. Niet te spannend, maar zeker niet saai. Een rustige whodunit, waarin ik vanaf heb begin bezig was om de boosdoener(s) te zoeken. Het boek leest lekker vlot, mede door de sympathieke hoofdpersonages Oscar en Herman.

Het verhaal is voorzien van de nodige droge humor.
“Goedemiddag, wat kan ik voor u doen”?
Mijn oom boog zich naar het apparaat. 'Hilarius is de naam. Ik heb om twee uur een afspraak.
“Met wie heeft u een afspraak?”
'Met wie ik een afspraak heb? Met de notaris.'
“Met notaris van Duinen, notaris Versteeg of met kandidaat-notaris Van Duinen?”
Hij boog zich opnieuw naar de microfoon.
'Houdt u geen afspraken bij?' zei hij geërgerd.

Het verhaal speelt zich af in de jaren zestig, wat goed wordt weergegeven door de auteur. Er wordt niet gesproken over mobiele telefonie, internet of wat dan ook uit de moderne tijd. Knap gedaan, deze onthouding.
Oscar Hilarius is in dit verhaal de oudere en wijzere onderzoeker terwijl Herman, de neef, zijn helper is.
Oom Oscar blijkt bevriend te zijn met de bekende patholoog-anatoom Dr. Jan Zeldenrust.
(Dit deed me denken aan De Cock en Dr. Rusteloos.)
Herman kan nog veel leren van zijn oom;
'Het gaat hier niet om mij jongen, het gaat om jou. Maar goed, zo kan ik je nog véél meer leren over de lichaamstaal van vrouwen.'
Ik stak een hand op en zei: 'Doet u dat maar niet. Er blijft zo weinig verrassing over als je al van tevoren weet wat een vrouw bedoelt.'

Ik heb dit boek binnen één dag gelezen en heb zitten genieten. Heerlijk ontspannend leesvoer.

Na de laatste woorden uit het verhaal staat nog vermeld:

De volgende belevenissen van Herman Hazelaar met zijn oom Oscar Hilarius zijn te lezen in

Oom Oscars Joint Adventure
Daar kijk ik naar uit.
3,5/5*