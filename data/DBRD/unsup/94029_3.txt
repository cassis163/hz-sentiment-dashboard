Bij het zien van de mooie cover tref je een beetje een mysterieus beeld aan. Een mevrouw die in de duinen loopt? Wat zou dit verhaal brengen? Bij het lezen van de achterflap begin je al een klein stukje te begrijpen. Den Haag wordt opgeschrikt door een aantal moorden. Jonge vrouwen zijn het slachtoffer geworden van een seriemoordenaar die volgens de politie zeer waarschijnlijk een psychopaat is. Al snel blijkt dat deze vrouwen allemaal op Tinder actief zijn en vermoedelijk kort na hun date met de dader in de duinen van Scheveningen door hem zijn gedumpt. In de pers duikt een schokkend detail op: bij alle vrouwen zijn beide handen verwijderd.

Het verhaal speelt zich af in een chique wijk in Den Haag, Benoordenhout. Britt van Dijk helpt hier haar vriendin Anja, rechercheur, bij het oplossen van de moorden. Harry en Agnes zijn in de wijk komen wonen nadat ze een fors bedrag hebben gewonnen in de loterij. Guusje en Bo wonen samen nadat zij het huis van haar oma heeft geërfd. Dan woont in dezelfde straat nog Wouter, eigenaar van een beach club. Hij wordt na een vreemde ontdekking van zijn buurvrouwen al gauw verdacht van de moorden. Hoewel Britt Anja helpt om de dader boven water te krijgen wil ze ook weer haar oude werk als privé detective op proberen te pakken. Haar eerste klant dient zich aan en dit is niemand minder dan Agnes! Agnes vertrouwt Harry niet! Ze wil weten wat hij aan het doen is nadat hij ook al eens een affaire heeft gehad in het verleden. Harry is ondertussen bezig met iets wat hij altijd al heeft willen doen. Doordat hij dit doet en ook doordat Agnes in contact komt met Britt neemt het verhaal een hele snelle wending richting de dader. Tot het eind blijft het spannend.

Misstap is een spannend boek wat heel langzaam wordt opgebouwd. Toch is het in het begin van het boek moeilijk om de verschillende personages te leren kennen, het verhaal vliegt snel heen en weer van de een naar de ander. De personages worden wel mooi beschreven. Tussen de verschillende gedeeltes lees je steeds een kort stukje wat door de dader is geschreven. Wat mij betreft gaf dit niet veel toevoeging aan het verhaal. Je blijft tot het einde nieuwsgierig hoe dit verhaal gaat eindigen. Hier en daar is het boek een tikkeltje ongeloofwaardig. Een beetje jammer!
Desondanks krijgt het boek toch 3 sterren van me. Een heerlijk spannend boek om mee op de bank te kruipen, maar niet bloedstollend!