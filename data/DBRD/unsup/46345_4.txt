Als een muis in nood is maakt hij zich zo onzichtbaar mogelijk, rent langs de plinten, op zoek naar een veilig hol.
De hoofdpersonen in dit boek zijn muizen. Ze komen niet voor zichzelf op, maar maken zich onzichtbaar bij gevaar en doen niets om zich te verdedigen. De moeder van Shelley, Elizabeth, accepteert de scheiding van haar man onder ongunstige voorwaarden. Shelley laat zich op school pesten door haar vroegere vriendinnen. het gaat zelfs zo ver, dat ze haar haar in brand steken en ze in het ziekenhuis belandt. Toch wordt haar verhaal nog maar nauwelijks geloofd. Ze heeft alles wel in haar dagboek opgeschreven, maar die verhalen worden als verzinsels afgedaan. Als ze niet meer naar school durft, krijgt ze thuis les, zodat ze toch examen kan doen.
Elizabeth en Shelley verhuizen naar het platteland, waar de kwelgeesten van Shelley haar niet zullen vinden.
Dan breekt een man in, midden in de nacht voor Shelley's zestiende verjaardag. De muizen komen in opstand. Voor het eerst. De nasleep van deze opstand verandert hun leven volkomen.
Dit verhaal is hier en daar te akelig voor woorden en ik had moeite om die wreedheden te lezen en de onderdanigheid van de 'muizen' te begrijpen. Toch las ik door. Gefascineerd door het verhaal, dat zeer leesbaar was met korte hoofdstukken.