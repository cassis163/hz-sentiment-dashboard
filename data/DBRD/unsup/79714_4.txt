Korototoka, Fiji juli 2012
Katrine Vale, kortweg Kat, woont al een zestal jaren in Fiji. Haar echtgenoot Niklas is twee jaar geleden gestorven en ze wil haar dagen niet eenzaam en alleen doorbrengen. Ze heeft tweeëntwintig acres met cacaobomen en een huis met vele kamers. Na haar middelbare school heeft ze afscheid genomen van haar familie en vriendinnen en heeft ze Noorwegen achter zich gelaten. Ze heeft jaren met Niklas de wereld rondgereisd en zijn uiteindelijk in Fiji neergestreken. Maar nu wil ze daar verandering in brengen en nodigt ze haar schoolvriendinnen, die ze veertig jaar niet heeft gezien, om bij haar te komen wonen. Ze wil heel graag dat ze alles achter zich laten en zich bij haar voegen. Er is plaats zat en zo kunnen ze de laatste jaren samen slijten. Misschien kan ‘Vale nei Kat’ een thuis worden voor hen allemaal!
Sina, Ingrid, Lisbeth en Maya laten inderdaad alles achter en willen zich vestigen in Fiji. Elk hebben ze een gezegende leeftijd van rond de zesenzestig jaar. Ieder heeft zo zijn eigen redenen om dit te doen maar wat is meer aanlokkelijker dan het prachtige Fiji in plaats van hun oude dagen te slijten in het koude Noorwegen. Algauw hebben de dames het wel naar hun zin. Behalve voor één vriendin houdt Kat een speciaal oogje in het zeil en dat wil ze zo angstvallig mogelijk verborgen houden voor de rest. En dan is daar ook nog Ateca, de huishoudster, die vanop een afstand alles bekijkt en probeert te begrijpen hoe deze dames met elkaar omgaan.
Kat heeft ook een geweldig idee en daar wil ze haar vriendinnen ook in betrekken. Aangezien ze een cacaoplantage heeft, wil ze hier mee aan de slag gaan. Samen chocolade maken en er een echt bedrijf van maken. Kat wil niets liever dan dit doen, er samen een succes van maken, maar dan moeten ze allemaal de handen uit de mouwen steken.
Naargelang de maanden verstrijken voelen de dames zich goed thuis. Kat die altijd al het middelpunt van de belangstelling was en nog is, ziet hoe alles evolueert. Kunnen ze de verbondenheid die ze ooit hadden, opnieuw tot stand brengen? Haar grootste wens is dat de geschiedenis terug wordt herschreven. En hoe zit het met ‘Momenten van geluk’ hun chocoladelabel??





Conclusie
De auteur, Anne Ostby, is Noorse maar heeft ook al wat van de wereld gezien en heeft zelfs nog in Fiji gewoond. Door hulp van een paar bewoners is dit verhaal rond Kat tot stand kunnen komen. Met hulp bedoel ik de kennis van zaken op gebied van cacao, van zaaien tot de productie ervan. Ook heerlijk om te lezen en te weten zijn de gewoonten, taal, godsdienst, en nog andere dingen die zich op Fiji afspelen. Poëtische beschrijvingen van fauna en flora, de cultuur, folklore en vaste waarden. De manier en het tempo hoe deze eilandbewoners leven, alles is heel aandoenlijk beschreven.
Dit verhaal gaat over vijf vrouwen die hun laatste dagen willen slijten op een prachtig eiland. Een huis aan het strand en al wat het eiland te bieden heeft. Het was eigenlijk Ateca, haar trouwe huishoudster, die haar over de streep trok om haar vriendinnen uit te nodigen: “U hebt uw zusters nodig en misschien hebben ze jou ook nodig”. Ze wil niets liever dan de oude dag delen met vriendinnen die zich samen met haar de jonge jaren herinneren. Kat weet wat er allemaal in hun levens afspeelt daar ze met iedereen contact bleef houden, en het mooie was dan ook de persoonlijke uitnodigingen die ze verstuurde met dat extra beetje stimulans om de meiden over de streep te trekken. Het is dat ook dat meteen triggert als je het verhaal begint te lezen, het is intrigerend en vooral het waarom. Wat zit erachter Kats bedoelingen?
Elk hoofdstuk wordt afgewisseld door een van de dames en ook Ateca krijgt daartussen haar hoofdstukken. Deze zijn ook heel tof om te lezen en geven een kijk in haar wereldje en hoe zij alles beleefd en waar ze o.a. bang voor is. Ze bidt tot God voor deze vrouwen en ook om haar te helpen. D.m.v. deze hoofdstukken leer je nog beter de cultuurverschillen kennen tussen Ateca en de Noorse vrouwen. Middels flashbacks leren we elke dame kennen en wat hun beweegredenen waren en nog zijn om Noorwegen te ontvluchten; Iedere vrouw denkt na over haar leven, en wat ze hier nog van betekenis kunnen zijn. Vanuit hun perspectief kom je ook te weten hoe ze over elkaar denken. Dit is hun laatste eindstation in hun leven en over één ding zijn de dames het ontroerend eens: om erachter te komen wat ze nodig hebben, en wat misschien wel eens heel anders gaat lopen dan ze denken.
Er zit veel diversiteit in het verhaal, het is zeker niet alleen rozengeur en maneschijn. Iedere vrouw heeft zo af te rekenen met haar eigen problemen en zorgen en of ze al dan niet elkaar kunnen bijstaan. Steunen waar nodig is als er geheimen boven water komen. Wat ook prachtig is, is dat de auteur iedere vrouw laat ontwikkelen en openbloeien doorheen het verhaal. Hoe ze ieder personage neerzet, hoe ze banden doorsnijden en hoe ze zichzelf echt leren kennen in Fiji, wat er wel en niet meer toe doet in hun leven.
Dit boek gaat over vriendschap en terug een kans krijgen om je leven in handen te nemen, ongeacht hoe oud je ook bent. Vaarwel zeggen aan een vorig leven en het nieuwe te omarmen. Dit is echt een sterk verhaal over kameraadschap, genegenheid en waar oprechte liefde is. 4 sterren!