De cover van het boek Dubbelspel verwijst al direct naar de inhoud: twee identieke gezichten die volledig elkaars spiegelbeeld zijn. In het verhaal gaat het over Sasha en Anoek, een eeneiige tweeling; uiterlijk hetzelfde, maar innerlijk totaal verschillend. Anoek is de bitcherige zus; Sasha de lievige. Na een heftige ruzie hebben ze elkaar al zes jaar niet gesproken en Sasha is dan ook behoorlijk verbaasd wanneer Anoek ineens weer bij haar op de stoep staat. Na de vreugde van het weerzien komt de aap uit de mouw: Anoek vraagt haar zus om in haar plaats naar een chique bijeenkomst te gaan met naar verloofde Nick. Zelf kan ze er niet bij zijn, maar ze wil voor Nick niet weten dat ze met iemand anders op reis is.
Na veel tegensputteren stemt Sasha toe – en weet niet welk ellende ze zich hiermee op de hals haalt...

Dubbelspel is het derde boek van Conny Regard. Het boek heeft een zeer lichtvoetige stijl met leuke, prettig gestoorde karakters. Met name de leden van de ménage à trois die Sasha en haar twee homovrienden Don en Raf vormen, geven charme en humor aan het verhaal.
Toch vond ik het boek minder aantrekkelijk dan de eerste twee boeken van Regard. Het is af en toe behoorlijk over de top en de plotontwikkeling komt er karig van af. En hoewel het idee voor Dubbelspel heel leuk en verrassend is, springt de auteur teveel van de hak op de tak waardoor er geen evenwicht in de opbouw van het verhaal zit. De vlotte verteltrant en de humoristische voorvallen maken dat je het boek toch lekker vlot uitleest.

Conny Regard is geboren en getogen in Rotterdam maar woont en werkt tegenwoordig in Veenendaal. Schrijven is haar lust en haar leven en in 2006 werd zij genomineerd voor de Jill Mansell-prijs. Met Dubbelspel is inmiddels haar derde boek verschenen. Haar eerste twee boeken, 'Liefde of Leugens' en 'Ik huur een man' werden allebei enthousiast ontvangen.