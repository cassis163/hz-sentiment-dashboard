3,5 sterren. Geschikt om vlug tussendoor te lezen, en onderhoudend, geschreven door duidelijk ervaren auteurs, die veel lol hebben in de wereld die ze hebben geschapen. In deze wereld is de provincie Friesland weer solo gegaan en onafhankelijk geworden, nadat de klimaatverandering uit de hand liep. En hoewel het meeste land er onder water staat, zijn de Friezen daar wel aan gewend. Ze zijn juist terug naar hun wortels gegaan en houden niet-Friezen angstvallig buiten. Twee detectives, net gescheiden, moeten dit land van Frei Fryslan binnen zien te komen om een gestolen voorwerp terug te krijgen. Dit plot is eigenlijk van ondergeschikt belang, en dient vooral als excuus voor een rondrit door een levendig weergegeven toekomstige wereld, maar heeft wel een paar leuke verrassingen in petto onderweg. Dit boek heeft geen andere bestaansreden dan de lezer te vermaken middels een paar uur onderdompeling in de pagina's, met een paar grinnikmomenten tussendoor (Zoals de cameo van twee figuren die ik goed kende uit boeken die ik vroeger wel heb gelezen ...).