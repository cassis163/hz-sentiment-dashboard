Cinder is losjes gebaseerd op het sprookje Cinderella (Assepoester). De gemene stiefmoeder, de stiefzussen, de prins en het bal, het zit er allemaal in.

Cinderella stories kenmerken zich door een jonge vrouw in ongunstige omstandigheden, die plotseling erkenning of succes bereikt. Ook in dit verhaal leren we Cinder kennen als een jonge vrouw die als cyborg een tweederangsburger is. Ze is echter ook de beste monteur van het keizerrijk en dit brengt haar in contact met de prins. Hij nodigt haar persoonlijk uit voor het bal, maar zal ze wel kunnen gaan?

Cinder is een futuristische versie van het beroemde sprookje en daardoor ook een zeer verfrissende versie. Het gebruik van androiden en de kijk op cyborgs (deel mens, deel mechanische onderdelen) maken het een interessante wereld. Het boek is daarnaast onderdeel van de lunar chronicles: de toenemende spanningen met het maanvolk spelen een belangrijke rol in het verhaal. Ook de heersende pestepidemie zorgt voor spanning. Deze elementen zorgen ervoor dat Cinder niet zomaar een hervertelling is van Cinderella, maar echt een eigen verhaal heeft.

Cinder is daarnaast ook een personage waar de lezer snel empathie voor voelt. Hoe ze behandeld wordt, alleen maar omdat ze een cyborg is, voelt snel onrechtvaardig. Cinder kruipt echter nooit in de slachtofferrol. Ze maakt er het beste van en toont ook verzet tegen de situatie. Anders dan in sommige andere Cinderella vertellingen hebben we hier te maken met een sterke vrouw.

Cinder is een hervertelling met pit. Een echte aanrader!