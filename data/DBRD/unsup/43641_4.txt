De uitlevering is vooral een aanklacht tegen de doodstraf; iedereen die nog niet tegen was, wordt stevig aan het denken gezet door dit verhaal. Hierboven wordt al uitgebreid uit de doeken gedaan wat er allemaal gebeurt, behalve dan de ontknoping. Overigens maak ik bezwaar tegen het weggeven van zo veel informatie, niet zozeer door de Crimezone-redacteuren als wel door de uitgevers die in hun blurb achterop het boek de halve inhoud al verklappen. Ook bij Vaderwraak gebeurt dit. Irritant.
Maar goed, De uitlevering is meeslepend geschreven, uitstekend gedocumenteerd en de moeite waard tot en met de laatste bladzijde. Het enige nadeel vind ik dat niemand, in de VS of in Zweden, op het idee komt om eens te achterhalen welke andere mensen dan de ter dood veroordeelde man redenen hadden om een moord te plegen.