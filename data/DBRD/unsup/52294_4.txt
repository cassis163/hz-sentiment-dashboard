Dit boekje kreeg je cadeau in de week van het Spannende Boek. En het is een hartstikke leuk werkje. Deon Meyer vertelt een verhaal over zijn blijkbaar vaste speurders, Bennie Griessel en Vaughn Cupido. Hiermee heeft hij al een paar mooie personages te pakken. Zo is het bij Vaughn grappig dat hij zijn zinnen doorspekt met Engelse uitdrukkingen, iets wat in Zuid-Afrika echt gebeurt bij mensen die switchen tussen het Afrikaans en Engels.
Het plotje gaat inmiddels over de zoektocht naar de dader van de moord op een Engelse kunsthistorica. Al snel blijkt dat dit allemaal verband houdt met de jacht op een zeldzaam en peperduur schilderij van Nederlandse Carel Fabritius (van wie ook ‘Het Puttertje’ was, waarover La Tartt schreef). En dit leidt tot een prima plot met een passende en ongedachte ontknoping. Meyer bewijst zich dus, zonder enige literaire aspiraties, een goede thriller-auteur te zijn. Leuk!