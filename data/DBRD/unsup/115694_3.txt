Dit is zo’n boek dat leest als een film. Ik weet niet of de rechten al verkocht zijn, maar ik kan me niet anders voorstellen dan dat dit verhaal een keer op het grote doek komt. Alles zit er in: spanning, liefde, intriges en de mogelijkheid tot geweldige decors en kostuums.

Als lezer zit je vanaf pagina 1 meteen in de actie. De vader van Marguerite is zojuist vermoord en de vermoedelijke moordenaar is gevlucht naar een andere dimensie. Zij en vriend Paul reizen de vermoede moordenaar Theo achterna om tot gerechtigheid te komen. Maar gedurende deze reis blijkt dat het complot veel ingewikkelder in elkaar zit en dat Marguerite onbewust daar onbewust een sleutelrol in vervult.

Het verhaal voert de lezer langs verschillende dimensies: high tech futuristisch Londen. Het Russische hof waar de vooruitgang trager is verlopen, waardoor het er begin twintigste eeuw lijkt. Een dimensie waar de wereld grotendeels onder water staat.

Aardig is dat Claudia Gray haar lezers soms ook laat nadenken over de voor- en nadelen van technologische vooruitgang.

Het verhaal heeft hoge snelheid en is, zeker in het begin, heel spannend. Wat ik jammer vond, is dat de nadruk uiteindelijk sterk op de liefdesperikelen komt te liggen. Terwijl de originaliteit juist schuilt in het idee van het reizen tussen en voortbewegen in meerdere dimensies. Dat had veel méér en overtuigender uitgewerkt kunnen worden. Het slot vind ik daardoor wat afgeraffeld. Ook had het wel een grote mate van en-ze-leefden-nog-lang-en-gelukkig.

Maar zoals ik al zei: daardoor zitten allen ingrediënten voor een Amerikaanse blockbuster er wel in. De kritiekpunten terzijde, is dit een heel vermakelijk en spannend boek om te lezen en ik zie uit naar de andere twee delen.

Duizend stukjes van jou: ⭐️⭐️⭐️