David Baldacci studeerde eerst Engels en geschiedenis aan de Virginia Commonwealth University, waar hij cum laude afstudeerde. Hierna deed hij een rechtenstudie. Tijdens deze periode begon hij met schrijven. Na zijn studies was hij gedurende negen jaar werkzaam als bedrijfsjurist en advocaat in Washington. In 1996 debuteerde Baldacci met Het recht van de macht. Vanaf dat moment wijdde hij zich geheel aan het schrijven. Van zijn boeken zijn al meer dan 40 miljoen exemplaren verkocht. In 2000 was Nachtwerk het geschenkenboekje ter gelegenheid van de maand van het spannende boek.
Joan Kindade is de oprichtster en enige eigenares van één van de meest succesvolle adviesbureaus van Washington DC. Haar bedrijf dat toepasselijk Joan Kindade en Partners heet is de laatste jaren enorm gegroeid dankzij de fantastische bloeiende Amerikaanse economie en het scherpe zakeninstinct van de oprichtster. Joan telt onder haar toegewijde cliënten politici, stadsbestuurders en grote bazen uit de zakenwereld en industrie. Keerzijde van de medaille is dat Joan dikwijls tot in de late uurtjes op haar kantoor vertoeft.
Wanneer er op een dag een vrouwenlijk wordt gevonden vlakbij het kantoorgebouw van Joan Kindade en Partners wordt daar door Joan nauwelijks aandacht aan besteed, wanneer er echter een tweede slachtoffer valt in het gebouw zelf waar Joan haar kantoorruimte huurt gaat zij zelf op onderzoek uit. Een foute keuze zal snel blijken.
Nachtwerk is een bijzonder spannende novelle die Baldacci speciaal schreef voor het maand van het spannende boek in het jaar 2000. Ik kwam het boekje toevallig tegen op een rommelmarkt en heb geen spijt van mijn aankoop. Joan is een ietwat bizarre aan seks verslaafde zakenvrouw die graag de touwtjes in eigen hand heeft. Op zakelijk vlak is ze zeer koelbloedig en doordacht doch geeft Baldacci haar ook de nodige menselijke kantjes. Het resultaat is dan ook een mooi kort en krachtig verhaal dat meteen boeit vanaf de eerste alinea. De cover van boek toont ons een foto van de Empire State Building in New York. Een beetje vreemde keuze daar het verhaal zich afspeelt in Washington D.C..
Een foutje van de uitgever?