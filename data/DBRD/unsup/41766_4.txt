Marijke Verhoeven-Postma (Groningen, 1967) is opgegroeid in Haren en woont samen met haar man en kinderen in Paterswolde.Marijke schreef vijf boeken waaronder De Beproeving, de eerste uit de trilogie, De laatste adem is deel 2. Het geschenk is het 3e boek in de serie.

¶"Geloof jij in het paranormale?" vroeg ze na een tijdje gezwegen te hebben. Hij haalde diep adem. "Ach, ik weet het niet. In de eerste plaats ben ik natuurlijk regulier arts..."¶

Mystieke sferen en de geest Fiona zijn één van de elementen van dit mooie boek.

De cover ziet er indrukwekkend uit. Het meisje met haar knuffel staat dichtbij het water. Waar kijkt ze naar? Of zoekt ze iemand? Wie is ze kwijt? De titel kan op 2 manieren worden uitgelegd. Het is een krachtig verhaal met 2 verhaallijnen, we lezen in het verleden (in 3e persoon) en in het heden (in de ik-vorm). Er zijn veel personages, ieder met hun eigen verhaal. Alles wordt perfect uiteengezet, zodat het soms ingewikkeld maar daarna weer duidelijk wordt. Het verhaal uit het verleden laat zien, welke dramatische gebeurtenis er toen voorviel. En welke gevolgen dat heeft gehad. En wat er daarna allemaal gebeurde met de achterblijvers. In het nu lezen we over Nina, die eerst een relatie had met Eddie en nu samen is met Torben, die bij de politie werkt. Torben heeft het in het verleden flink voor zijn kiezen gehad en moet het rustig aan doen. Dat wordt lastig, als er iemand achter je vriendin aanzit. En wat is de link naar het verleden?

Het geschenk is een flinke puzzel. Als lezer krijg je steeds een nieuw puzzelstukje, maar je komt niet echt veel verder. Al wil je dat graag. Mystieke sferen zijn een van de elementen van het boek. Nina is een enthousiast type, dat niet zomaar thuis blijft als dit haar wordt aangeraden. De liefde speelt ook een rol in het verhaal, zoals de moederliefde, de liefde voor elkaar en de liefde in de vriendschap voor elkaar, neem bijvoorbeeld Rasmus de beste vriend van Nina.

Conclusie

Met Het geschenk schreef Marijke Verhoeven een mooie spannende thriller met mystieke aspecten. Het is een 3e deel, maar kan prima los gelezen worden. Marijke Verhoeven geeft een kijkje op het zelf bedachte Deense eiland Kenning, met zijn vele geheimen die het eiland verstopt heeft. Naast Nina lezen we over de andere personages die ieder zo hun eigen verhaal hebben. Er is een wisselperspectief van toen naar nu. Dat geeft een extra dimensie aan het geheel. Ook onderwerpen als familie, relaties, bedrog en mystieke zaken wisselen zich af.

*Marijke Verhoeven blaast de lezer gewoon van zijn stoel, met dit geschenk! Het is een heerlijke mysterieuze thriller voor liefhebbers van Denemarken, mystiek, intriges en flink speurwerk*. .

Waardering: 4,5 sterren
Annette Overvoorde, Birdy's Boeken
https://birdysboeken.blogspot.com/2018/11/marijke-verhoeven-het-geschenk.html