De 23-jarige Wessel Sandtke studeert psychologie. Daarnaast blogt hij op 'ABC yourself', een platform waar jonge schrijvers elke week een nieuw verhaal delen. Maar bovenal is hij Nederlands Geheugenkampioen. Met de 288ste plaats op de World Memory Statistics behoort hij tot de wereldwijde top. In zijn debuut Het geheugen van een olifant deelt hij met de jonge lezer zijn geheimen omtrent het onthouden van informatie.

Voor zijn debuut gaat Sandtke de samenwerking aan met de zeer ervaren illustrator Jan Jutte. Jutte, die in 1983 debuteerde met de illustraties van Het Beertje Pippeloentje, heeft inmiddels meegewerkt aan een groot aantal kinderboeken. Zijn illustraties bij de boeken Lui, Lei, Enzo van Rindert Kromhout, Tien stoute katjes van Mensje van Keulen en Een muts voor de maan van Sjoerd Kuyper werden zelfs bekroond met een Gouden Penseel.

In Het geheugen van een olifant maken we kennis met Ezeltje. Het is een speciale dag, want Ezeltje geeft een groot feest. Maar wat is een feest zonder lekkernijen en versieringen? Hij moet nog een hoop boodschappen doen, zoals snoepjes, knakworstjes, slingers en feesthoedjes. En dus gaat Ezeltje vroeg op pad, zodat hij inkopen kan doen bij de winkel van Olifant. Het is een lange weg en tijdens zijn weg komt Ezeltje allerlei dierenvrienden tegen, elk vragen ze of Ezeltje voor hen iets mee wil nemen uit de winkel. Maar ojee, als Ezeltje eindelijk bij de winkel aan komt...

'Hallo Ezeltje,' zegt Olifant. 'Wat kan ik voor je doen?' Ezeltje denkt na. 'O nee! Ik ben alles vergeten!'

Maar gelukkig is het nog vroeg en dus gaat Ezeltje terug naar de dieren om te vragen wat hij moest halen. Eenmaal teruggekomen bij de winkel, blijkt dat Ezeltje alweer vergeten is wat hij moet halen. Of toch niet? Olifant leert Ezeltje een trucje en dan blijkt dat hij toch alles heeft onthouden. Maar ojee, wanneer Ezeltje terug komt is hij zijn eigen spullen vergeten. Gelukkig maar dat de andere dieren daar wel aan gedacht hebben.

Sandtke zet met Het geheugen van de olifant een heerlijk, grappig debuut neer voor kinderen in de kleuterklas. De kleurrijke, simpel ogende illustraties van Jutte maken het verhaal helemaal compleet. Ze zijn een meerwaarde voor het verhaal die er voor zorgen dat de kinderen niet alleen iets leuks hebben om naar te luisteren, maar ook om naar te kijken.