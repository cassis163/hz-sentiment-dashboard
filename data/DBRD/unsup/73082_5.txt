Ik schreef het al een aantal keer. Het jaar 2003 is het jaar van de thrillerontdekkingen. Eén daarvan is zeker Dri3 van de Amerikaan Ted Dekker, dat zojuist verschenen is bij uitgeverij JH Kok.

In Dri3 gaat het over tegenstrijdigheden: goed versus kwaad. Kevin Parson wordt plotseling het doelwit van een gewetenloze psychopaat die door middel van raadsels en aanslagen het leven van Kevin volledig ontwricht. Eigenlijk net op het moment dat Kevin, na werkelijk ontsnapt te zijn uit zijn pijnlijke jeugd, de draad van zijn nieuwe leven heeft opgepakt. Hij is theologie gaan studeren en heeft zich gestort op filosofische vraagstukken over goed en kwaad.
Is de psychopaat, genaamd Slater, dezelfde als de raadselmoordenaar waardoor FBI-agente Jennifer Peters haar broer is verloren? Of is Slater de jongen die het gemunt had op de toen 11-jarige Kevin en nu wraak neemt op het verleden? Of zijn er hele andere zaken aan de hand waar Kevin een hoofdrol in speelt, want wát moet Kevin bekennen voordat Slater stopt met zijn gevaarlijke raadsels?

Dekker heeft het voor elkaar gekregen om je tot op het laatste moment te laten twijfelen aan alles wat er de paginas ervoor gebeurde. Verrassende wendingen, intrigerende personages, zinderende spanning dit boek heeft alles wat een thriller nodig heeft misschien zelfs meer dan dat. Dri3 is een geniale thriller! Dekker is een groot schrijftalent en ik kan alleen maar hopen dat de uitgever heel snel met een tweede Dekker op de proppen komt Geen dri3, maar vijf meer dan verdiende sterren voor dit boek!