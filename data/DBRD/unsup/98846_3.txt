Mijn liefde voor Twilight mag dan ergens gedurende de afgelopen 10 jaar behoorlijk bekoeld zijn, mijn liefde voor Fallen en alles wat met Engelen te maken heeft, is dat allerminst. Toon mij een nieuw engelenverhaal en ik ben meteen benieuwd, nieuwsgierig EN enthousiast. Dus toen Anderwereld aankondigde deze duologie in een box te stoppen, moest ik die box gewoon hebben.

Het boek leest allereerst lekker weg. Het is geen al te dik boek en het taalgebruik loopt lekker vlot. Ik denk dat ik 2,5 uur over het hele boek, inclusief de korte novella aan het einde van het boek, gedaan heb, als het al zo lang was. Hier en daar zijn er wel wat spelfoutjes blijven staan (vooral in het korte verhaal zijn wat spaties vergeten), maar ik heb me daar verder niet bovenmatig aan gestoord.

Daarnaast is het boek echt precies wat het belooft te zijn: Het is een instant love verhaal, het gaat over gevallen engelen en de oorlog tussen licht en duisternis. De personages zijn daardoor niet altijd even gelaagd en goed uitgewerkt, maar ook daar stoorde ik me eigenlijk niet zozeer aan. Ik had er immers niet op gerekend.

Waar ik me wel een klein beetje aan stoorde is de opbouw van de mythologie. Er zitten heel wat infodumps in het verhaal, maar ik merk dat ik moeite heb om te volgen en alle puzzelstukjes in elkaar te klikken. Ik voel dat de schrijfster zelf een heel duidelijk beeld heeft van haar werelden en mythologie, maar het lijkt niet helemaal te lukken dat over te brengen op de lezer.

Desalniettemin heb ik wel van het verhaal genoten en het met plezier gelezen. Ik ben dus benieuwd naar het tweede deel!