Samen met haar charismatische echtgenoot Roarke geniet inspecteur Eve Dallas van een zeldzaam avondje uit. Ze wonen een toneelvoorstelling bij naar een boek van Agatha Christie. Als in de eindsc√®ne de hoofdpersoon wordt neergestoken, blijkt dat dit niet gebeurt met een toneelattribuut maar met een echt mes. Een koelbloedige en goed voorbereide moord dus.  

Eve schiet onmiddellijk in actie op zoek naar de ware toedracht en zondert alle acteurs af. Al snel blijkt dat zowat iedereen een hekel had aan het slachtoffer Richard Draco wat haar onderzoek er niet makkelijker op maakt. De hoofdverdachte is Areena Mansfield, de actrice die op het toneel de dodelijke messteek toebrengt, maar is alles zo duidelijk als het lijkt?

'Het theater was, wat Eve betreft, een idioot vak. Mensen huilden uitgebreid, hielden wijdlopige dialogen wanneer iedere halvegare advocaat hun zou hebben geadviseerd om ja en nee te zeggen en je klep in vredesnaam dicht te houden.'

Ook in Vermoorde getuige voert JD Robb haar hoofdpersoon Eve Dallas op als de botte, gedreven en soms asociale inspecteur die zich vastbijt in de zaken die ze toegewezen krijgt. Tijdens het onderzoek neemt ze amper de tijd voor zichzelf of haar omgeving. Echtgenoot Roarke is zoals steeds de milderende factor die haar impulsiviteit en gedrevenheid ietwat aan banden legt en haar de broodnodige intimiteit en rust geeft. Assistente Peabody is ook hier weer degene die Eve met de voeten op de grond houdt.

In Vermoorde getuige brengt Robb een eerbetoon aan grande dame Agatha Christie en doet dit met verve. De setting is dan wel het jaar 2059 met alle daarbij horende futuristische onderzoekstechnieken, maar het stoort helemaal niet. Moord is trouwens van alle tijden. Het opsporen van een moordenaar evenzeer.

De boeken van JD Robb lezen vlot en bevatten een dosis stomende seks die zelden storend of geforceerd overkomt. Integendeel, het brengt niet alleen Eve rust, maar ook de lezer die af en toe een zucht kan slaken tussen de soms enerverende acties en dialogen door.

Elk verhaal in deze reeks kan op zichzelf gelezen worden, maar als je ze in volgorde leest, heb je het voordeel om de ontwikkeling van de karakters mee te maken wat toch altijd een pluspunt is. Vermoorde getuige is deel tien uit de reeks met inspecteur Eve Dallas en wijkt ietwat af van haar gebruikelijke verhalen omdat de plot hier vrij dun en rechtlijnig is: een moord en een massa mogelijke daders die ondervraagd moeten worden. Het is echter duidelijk waarom JD Robb een schare trouwe fans heeft en een bestsellerauteur is in de hele wereld. De personages Eve Dallas en Roarke zijn elkaars tegenpolen maar net dat geeft de verhalen evenwicht en maakt ze interessant.

Als je romantiek en seks niet in een thriller vindt thuishoren, is JD Robb niet aan te raden. Als je hiertegen echter geen bezwaar hebt, is dit boek zeker een mustread.