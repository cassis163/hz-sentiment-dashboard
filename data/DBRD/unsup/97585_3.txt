Robyn Carr is een Amerikaanse auteur die al een flink aantal boeken op haar naam heeft staan. Ze is vooral bekend geworden met series als ‘Virgin River’ en ‘Thunder Point’. Het derde boek in de reeks ‘Virgin River’ is Weerzien in Virgin River en de lezer keert hier terug naar het inmiddels bekende dorpje in Californië.  

In dit boek speelt Mike de hoofdrol. Hij is tijdens zijn werk neergeschoten en probeert zijn leven opnieuw op te pakken na een reeks zware therapieën. Wanneer de zus van één van zijn beste vrienden wordt verkracht, kan hij niets anders doen dan haar helpen en er voor haar zijn. Hij voelt zich al vrij snel aangetrokken tot haar, maar de vraag is of het wederzijds is. Ondertussen heeft Mel in haar praktijk te maken met veel jonge meiden die zwanger zijn. Wat is er allemaal aan de hand?  

Zoals we van Robyn Carr kunnen verwachten bevat ook dit boek weer een hoop herkenbare en leuke personages. Veel personages kennen we al uit de eerdere delen, waardoor het voelt als een soort terugkomst in een dorp waar je steeds bekender wordt.  

De verhaallijnen zijn prima uitgewerkt en met name de verhaallijn van Mel en de zwangere jongeren zorgt ervoor dat je graag wilt weten hoe de vork in de steel zit. In het vorige boek werden belangrijke stukken nog erg kort en snel verteld, in dit boek is de balans een stuk beter en heb je als lezer niet langer het gevoel alsof het verhaal er in sneltreinvaart doorheen wordt gejaagd. Toch is de balans nog niet overal aanwezig. Eén van de verhaallijnen begint vrij laat en is aan het einde juist heel belangrijk. Hierdoor is het moeilijker om met de personages mee te leven wanneer er een heftige ontwikkeling volgt.  

Ook bevat het boek toch aardig wat clichés. De stoere mariniers zorgen allemaal op een haast perfecte manier voor hun vrouwen. De mannen zijn daarnaast ook nog eens heel goed in bed. En de vrouwen raken bij bosjes zwanger. Soms wordt er wel heel erg makkelijk over kinderen gepraat, waardoor het verhaal minder realistisch en vooral wat over de top overkomt. Het boek is op veel plekken ook ontzettend voorspelbaar en bepaalde ontknopingen zie je al van mijlenver aankomen.  

Deze punten maken het boek niet meteen minder fijn om te lezen. Het is een ideale feelgoodroman voor tijdens de koudere dagen. Lezen, verder nergens over nadenken en gewoon genieten van het verhaal. Een ontspannend boek, zoals we natuurlijk gewend zijn van Robyn Carr.  

Leuk is ook dat het boek zeker uitnodigt om de rest van de serie te gaan lezen, omdat je wilt blijven weten wat er met de inwoners van Virgin River gaat gebeuren. Gelukkig zijn we voorlopig nog niet klaar met deze serie.