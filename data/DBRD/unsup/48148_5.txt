Onder het pseudoniem Mimi Meester schreven de publicisten Sabine van den Berg en Maarten Meester een thriller. De uitgever noemt ze de nieuwe Nederlandse Nicci French en dat schept hoge verwachtingen. Hun boek, Hoe de mummies verdwenen uit Wieuwerd, wordt bovendien nog eens beschreven als een literaire thriller. De uitgever zet dus hoog in. Kan het schrijversechtpaar Meester aan deze bijna bovenmenselijke verwachtingen voldoen?

Hoe de mummies verdwenen uit Wieuwerd is het verhaal van een echtpaar, dat om verschillende redenen vanuit Amsterdam is verhuisd naar het ogenschijnlijk rustieke en rustige Friese plaatsje Wieuwerd. Maar, zoals Miss Marple ons in de boeken van Agatha Christie al had geleerd, is een dorp slechts een grote stad in het klein en worden de menselijke zwakheden juist in een dorp extra uitvergroot. De integratie van het stadsmens Claudia Blauw, de hoofdpersoon in het boek, verloopt niet zo soepel als gehoopt. De beroemde mummies, die al sinds mensenheugenis ongestoord in het kerkje van Wieuwerd lagen, blijken verdwenen en de verdenking valt al snel op de nieuwe bewoners van het dorp. Kleine irritaties leiden uiteindelijk tot regelrechte terreur. En dat Claudia lichamelijk een geestelijk ook niet perfect in elkaar zit maakt het er allemaal niet beter op. Maar alles is niet zoals het lijkt.

Het schrijversduo woont nu al met veel genoegen een jaartje in Sexbierum. Ze wonen daar direct tegenover het rustieke kerkhofje. De namen van de overledenen zijn op de oude stenen vanuit de woonkamer te lezen. Over rustige buren gesproken. Het is ook niet verwonderlijk dat een spoortje van dit ietwat macabere gegeven onbewust zijn weg heeft gevonden in het boek.

Hoe de mummies verdwenen uit Wieuwerd is een vlot en leesbaar geschreven boek. Zelfs zo goed dat je het eigenlijk niet kunt neerleggen. Is het boek daarmee te vergelijken met de boeken van Nicci French? Nee, dát echtpaar schrijft psychologische thrillers, Mimi Meesters thriller is meer een psychedelische thriller. En dat is eigenlijk nog veel leuker.