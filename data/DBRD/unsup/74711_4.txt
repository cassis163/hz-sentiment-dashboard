En dan de liefde

In januari kreeg ik van Uitgeverij Carrera de vraag of ik mee wilde doen aan een blogbom voor het boek En dan de liefde van Susan Smit. De naam Susan Smit zei mij op dat moment nog niks. Nooit heb ik een boek van haar gelezen en ondanks dat ze een echte Bekende Nederlander is kwam ze mij niet bekend voor. Maar haar boek En dan de liefde trok mij wel. De tekst op de achterflap maakte mij nieuwsgierig, maar ik ben zelf dan ook een hopeloze romanticus die tijdens haar opleiding ook een half jaar psychologie heeft gestudeerd omdat ze het interessant vindt de mens en zijn of haar gedragingen te proberen te begrijpen. Uiteindelijk geeft Susan in haar boek ook aan dat ik, de lezer, haar misschien niet ken, maar dan mijn moeder wel. Susan is dan ook een stukje ouder dan ik ben en dat is ook te zien in sommige verwijzingen in het boek die mij niks zeggen, maar laat dat je zeker niet weerhouden om En dan de liefde te lezen!

Facetten van de liefde en eigen ervaring

En dan de liefde bleek uiteindelijk nog leuker te zijn dan ik had verwacht. Daadwerkelijk alle facetten van de liefde worden besproken en met de ervaring die Susan in de liefde heeft opgedaan mag ze zichzelf wel echt een ervaringsdeskundige noemen. We lezen over het beginnen met daten, verliefdheid, maar ook hoe een relatie na lange tijd kan eindigen en hoe je dan verder moet. Ook de facetten baby's en trouwen komen aan bod, maar er wordt ook ingegaan op zaken als bindingsangst en eigenliefde. Susan Smit heeft alles al meegemaakt en schrijft hier openhartig over.

Herkenbaar

En dan de liefde lees je heel makkelijk door; je vliegt er werkelijk doorheen. Susan Smit beschrijft haar eigen ervaringen en algemene bevindingen op basis van observatie op een vlotte manier en ik heb ook vaak gehad dat ze met een revelatie kwam waarvan ik dacht 'Goh, ja, daar heeft ze helemaal gelijk in'. En dan de liefde is herkenbaar en zit bomvol prachtige quotes. Niet alleen de quotes uit haar eigen romans die je door het gehele boek heen tegenkomt, maar ook uit En dan de liefde zelf vallen genoeg prachtige en ook hele sterke quotes te halen.

De cover en het binnenwerk

Het boek is werkelijk prachtig vormgegeven en spreekt echt aan. Niet alleen de cover is mooi, maar zeker ook het binnenwerk is een compliment waard. Quotes uit haar romans, leuke foto's en lijstjes onderbreken de tekst en maken het boek makkelijk leesbaar. Ook zijn in de tekst bepaalde zinnen rood gearceerd, wat niet storend, maar juist zeer prettig is. In één oogopslag zie je waar dat stuk van de tekst over gaat en het zijn vaak ook prachtige quotes op zich.

Logische volgorde

Hoewel je in principe de hoofdstukken redelijk los van elkaar zou kunnen lezen - als je dat wilt - doordat de hoofdstukken gerangschikt zijn per thema, raad ik je wel aan gewoon vooraan te beginnen en achteraan te eindigen. Het boek heeft namelijk een logische volgorde die je wat mij betreft ook gewoon aan kunt houden. Alle onderdelen zijn interessant, ook de facetten van de liefde die ikzelf nog niet heb meegemaakt. Susan Smit schrijft simpelweg heel interessant en het feit dat ze zo open is over haar eigen lotgevallen maakt het boek alleen maar mooier.

Conclusie

En dan de liefde heeft mij zeker aan het denken gezet. Susan Smit raakt je. Ze schrijft op een luchtige manier en haar bevindingen en eigen lotgevallen zijn herkenbaar. Het is heerlijk om chicklits en young adult boeken even af te wisselen met een zeer interessant non-fictie boek zoals En dan de liefde. Ook de vormgeving van zowel de buiten- alsook de binnenkant is prachtig, en de quotes zijn een geweldige aanvulling. Ik heb van En dan de liefde genoten en wil hem jullie zeker aanraden.

Deze recensie stond voor het eerst op Reviews & Roses (www.reviewsandroses.nl).