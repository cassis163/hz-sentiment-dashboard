5 mei j.l. werd de tweede thriller van Agathe Wurth gelanceerd. Een aanrader!
Net als in haar debuut Ongeluk speelt De Maasmoorden zich af in de havenstad Rotterdam. Ook komen er een aantal personages in voor die in Ongeluk ook een rol speelden. De speurdersrol wordt weer vervuld door Leo Vermeulen als inspecteur en ook de gehandicapte buurvrouw, als wijze raadgeefster, ontbreekt niet. Met groot oog voor detail beschrijft Agathe Wurth de wereld van taxichauffeurs, de innerlijke bespiegelingen van de personages en de werkwijze van de politie. De Maasmoorden voert de lezer mee naar de duistere beweegredenen van een seriemoordenaar. En passent komen er allerlei relatieproblemen langs, die met veel psychologisch inzicht zijn beschreven. Net als bij Agatha Christie wordt je op het verkeerde been gezet en is de ontknoping onverwacht. Naast een verrassend plot zijn er in dit boek door het verhaal heen verrukkelijke gerechten beschreven. In de index zijn de recepten opgenomen, zodat dit boek een multifunctioneel bezit is. Een lees- en receptenboek. Een minpuntje is dat er wat kleine drukfouten instaan, maar daar lees je snel overheen.
Als research voor dit boek is Agathe Wurth een tijdlang opgetrokken met een team van de Rotterdamse politie. Dit valt te merken aan haar realistische beschrijvingen van de speurtocht naar een seriemoordenaar. Daarnaast zijn bepaalde plekken in Rotterdam zo kleurrijk beschreven dat je zin krijgt om de locaties te bezoeken.