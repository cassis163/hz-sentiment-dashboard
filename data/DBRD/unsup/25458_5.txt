Op mijn nachtkastje liggen momenteel twee boeken: een boek voor als ik snel in slaap wil vallen (de titel zal ik niet noemen) en Onder sterren van Klaartje van Setten. Als ik het boek van Van Setten pak, weet ik dat ik uren later nog steeds niet slaap, want zelden heb ik zo’n grappig, slim en meeslepend boek gelezen. Met enorme schwung beschrijft Van Setten de belevenissen van de geestige, dappere en gevoelige Josefien, die haar grote liefde Jean aan de dijk zet omdat hij totaal ongeschikt is voor het burgermansbestaan, en met hun twee kinderen naar Zwitserland vertrekt om er een nieuw leven op te bouwen als gastvrouw van een vijfsterren-Alpenchalet. Zo belandt ze in een wereld van privéjets, champagne, escorts, Russische oligarchen en Engelse snobs, maar ook van stugge en traditionele bergbewoners, bij wie zij en haar kinderen langzaam maar zeker een voetje tussen de deur krijgen. Het boek staat bol van de hilarische en treffende anekdotes, dialogen en beschouwingen en geeft zo een dolkomisch beeld van de mensheid in al haar genialiteit en absurditeit. Onder sterren leest als een trein maar zet je tegelijkertijd aan het denken, waarmee het wat mij betreft nu al een van de beste boeken van 2019 is.