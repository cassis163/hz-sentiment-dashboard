Maya is een jonge vrouw, die ondanks haar afkomst probeert een normaal leven te leiden. Maar als haar vader vermoord wordt, kan ze haar verleden niet langer verloochenen en zet ze de taak van haar vader verder. Ze wordt een Harlekijn, beschermster van de Reizigers. Dat zijn mannen die de huidige machthebbers, de Tabula of Broeders genaamd, proberen te dwarsbomen. Zo maakt ze kennis met de broers Gabriel en Michael Corrigan, die beide potentiële Reizigers zijn, en begint ze aan de bijna bovenmenselijke taak hen uit de handen van de Tabula te houden.
Deze korte inhoud doet meteen vermoeden dat dit geen doorsnee spannend boek is. En als je het curriculum vitae van de vertaalster erop naleest worden de banden met het fantasy gerne alsmaar duidelijker. Het is een samenkomen van de Samoerai, the Matrix en een vleugje toekomsttechnologie à la Michael Crichton. Maar ontdaan van alle franjes blijft er uitsluitend een zoveelste variatie over op het thema van het kleine groepje opstandelingen dat de strijd aangaat met het gevestigde gezag. Maar dat staat dan weer garant voor een verhaal vol actie. Deze tweeslachtigheid is zowel een zegen als een vloek. Enerzijds zorgt het voor veel afwisseling in het verhaal maar anderzijds weerhoudt het de lezer ervan zich te kunnen inleven in het boek.
De reiziger is het eerste deel van de trilogie Het vierde Rijk en vertelt dus per definitie maar een deel van het verhaal: de kennismaking met de hoofdpersonages, de sfeerzetting en de potentiële reizigers die zich bewust worden van hun gave. De echte krachtmeting tussen goed en kwaad komt pas in de volgende delen aan bod. Alhoewel dit werk als losstaand boek te lezen is, zorgt de wetenschap dat er meer volgt voor een gevoel van onvolledigheid.
Waarschijnlijk zullen de fanatieke thrillerfanaten dit boek niet enorm goed vinden, maar lezers met een bredere smaak zullen genieten van dit buitenbeentje in de hedendaagse spannende lectuur, want John Twelve Hawks creëert een maatschappij die, op een paar details na, amper verschilt van de onze. Het gevoel dat onze samenleving er binnen een aantal jaren zo zou kunnen uitzien, geeft een extra dimensie aan het geheel. Tegen deze achtergrond schildert de auteur geloofwaardige personages die elk vechten met hun dagelijkse beslommeringen, terwijl ze al hun energie moet gebruiken om proberen te overleven in een  voor hen  vijandige omgeving.
Een al even groot buitenbeentje als het boek, is de auteur zelf: John Twelve Hawks is een pseudoniem van een, tot nu toe nog altijd, onbekende beroemdheid. Op internet circuleren al verscheidene namen variërend van Pulitzerprijswinnaars, tot Dan Brown en zelfs Stephen Hawking toe.
Samengevat is De reiziger een goed spannend boek met een identiteitscrisis dat de lezers van het spannende boek in twee kampen zal verdelen: de liefhebbers, en zij die er niets aan vinden. En ik zit tussen die twee groepen in.