De duik begint meteen al spannend in het eerste hoofdstuk. Hoofdpersoon Erin is namelijk bezig met het graven van een graf. Nou dan is je interesse meteen gewekt natuurlijk. Vervolgens gaat het verhaal na het eerste hoofdstuk een aantal maanden terug waardoor je langzaamaan te weten komt hoe de situatie van het begin van het boek tot stand gekomen is.

Documentairemaker Erin gaat met haar kersverse man Mark op huwelijksreis naar Bora Bora. De eerste dagen zijn ze vooral aan het genieten, maar tijdens een duiktocht stuiten ze op iets in het water dat ze misschien beter niet hadden kunnen ontdekken. Ze staan voor een lastig keuze: hun vondst geheim houden of naar de politie stappen. De keuze die ze maken heeft gevaarlijke gevolgen en resulteren er dus uiteindelijk in dat Erin een graf staat te graven in een bos.

Catherine Steadman wist met De duik mijn aandacht continu vast te houden. Hoewel je de afloop al enigszins weet door het begin van het boek blijft het spannend. Aan het begin had ik namelijk totaal geen idee hoe die situatie ontstaan zou moeten zijn. Er leek namelijk maar weinig aan de hand met Erin en Mark. Naarmate het boek vordert ontstaan er steeds meer problemen die alleen nog maar groter worden na de vondst in het water. Langzaam aan begin je te vermoeden wat er allemaal mis gegaan zou kunnen zijn en wilde ik alleen nog maar doorlezen om te zien of ik gelijk had.

Het is lang geleden dat ik een thriller las waar ik zo enthousiast over was en waar ik keer op keer weer verbaasd was over de gebeurtenissen. Ik zou het boek bijna vijf sterren willen geven, maar er waren toch nog wel een paar puntjes die beter kunnen. Zo moest ik aan het begin van het boek heel erg aan de schrijfstijl van Catherine Steadman wennen. Daarnaast vond ik Erin soms echt dom en naïef in beslissingen die ze maakte. Soms was het gewoon vragen om problemen die dan voor een groot deel toch echt haar eigen schuld waren. En ten slotte zijn er aan het einde toch nog wat losse eindjes waar ik graag nog wel wat antwoorden op had gehad.

De duik was eindelijk weer eens een thriller die ik echt heel goed vond. Het verhaal kruipt onder je huid en je wordt er helemaal door meegesleurd. Hoewel je de afloop al weet, is het heel interessant om te lezen hoe zo’n, aan het begin, onwaarschijnlijke gebeurtenis steeds waarschijnlijker wordt. Ik had graag gezien dat er nog meer vragen beantwoord werden aan het eind, maar al met al is dit boek echt een enorme aanrader.