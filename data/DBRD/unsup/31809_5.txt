De eerste zin van het verhaal luidt: Het einde van mijn leven landde vier weken geleden op Schiphol. Een zin om een paar keer te herlezen, daarna vlug verder met het verhaal en pas later in het boek valt het kwartje. Bijna vanaf het allereerste moment zit je in een sneltrein die voortraast naar een volgende halte, even een stop en daarna in volle vaart verder.

Hoofdpersoon is Michael Bellicher. Hij werkt voor een adviesbureau met wereldwijde vestingen. Door de impact van de hierboven genoemde zin raakt hij uit balans en komt zijn toekomst in gevaar. Hij ziet iets dat hij niet had mogen zien en vanaf dat moment is hij prooi en jagen de jagers. En wie is in hemelsnaam meneer Miller?

Een hectisch boek met veel tempo, strak gecomponeerd en met originele, soms licht absurdistische vondsten. Michael Bellicher komt terecht in situaties die hij niet voor mogelijk had gehouden en als lezer reis je mee in dit avontuur. Een actiethriller die aanspoort om gehaast verder te lezen. Maar eigenlijk doet de benaming actiethriller te weinig recht aan dit boek. Het verhaal heeft weliswaar veel tempo en actie, maar het beknopte, effectieve en creatieve taalgebruik en de uitdieping van situaties en personen hebben toegevoegde waarde. Het resultaat is een eigenzinnige mix van actie, interactie, beschouwing en fantasie. Het verhaal is intrigerend en eigentijds. De technologie van internet en computers komt in vele gedaantes voorbij en wordt toegankelijk gepresenteerd.

Het boek roept filmische beelden op en is regelmatig humoristisch. De hoofdpersoon is geen held, maar weert zich kranig in heikele situaties. Hij lijdt soms aan paniekaanvallen en is verslaafd aan Labello . Een eigenzinnige hoofdpersoon in een tredmolen, op de vlucht in Amsterdam. Een kritiekpunt zou kunnen zijn dat de hoofdpersoon net iets te vaak uit gevaarlijke situaties ontsnapt. Het heeft mij echter niet gestoord, mede in het licht van het ietwat absurdistische karakter van dit boek.

Wie behept is met het vooroordeel dat boeken van vaderlandse bodem minder goed zijn dan de buitenlandse heeft nu de kans hiermee af te rekenen. Begeef je in de hectische en avontuurlijke wereld van Michael Bellicher en geniet van het tempo, de verwikkelingen, de fantasie en de eigenzinnigheid van dit boek.