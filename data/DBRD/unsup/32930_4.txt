Na Nickname en Botsing is Sluipweg een andersoortig verhaal van Ingrid Oonincx. Beetje trots dat ik stadgenote van haar mag zijn en met plezier deze twee boeken heb gelezen begin ik met positieve verwachtingen aan Sluipweg.
Een verhaal dat niet uitblinkt in originaliteit maar wel in de manier waarop het wordt verteld.
Het nog levende deel van groep jeugdvrienden van weleer, komt weer bij elkaar in de woonplaats van Gwen, het Belgische en Nederlands Brabantse Baarle Hertog / Nassau. Met het zien van Patrick van Kralingen draait bij Gwen de film, die ze zo graag wil vergeten, in versneld tempo weer af.

Dat is ook tevens de start van een vervelende periode waarvan ze gedacht heeft die voorgoed achter haar gelaten te hebben. Als ze concludeert dat haar huwelijk geen liefde meer bevat gaat ze scheiden waardoor haar ex, Richard, aanleiding krijgt wat wraakgevoelens te kweken voor haar.
Dan stort ze zich in de armen van haar jeugdvriend Marcel, ook lid van het 7-koppige vriendenclubje. Als er rare dingen gebeuren in het leven van Gwen en Marcel, dringt langzaam de gedachte naar boven dat het iets met het verleden te maken heeft. Een verleden dat maar 3 mensen kennen….

Ingrid Oonincx heeft met Sluipweg alle registers van haar kunnen opengetrokken. In een verhaal dat start met een spannende en benauwende proloog, weet ze tot het einde toe de spanningsboog alle 250 pagina’s lang, strakgespannen te houden. Met verkeerde verdachten ten tonele te voeren en veel emotionele scenes trekt ze de lezers binnen haar aandachtsveld en houdt ze ook daar. Dat is op zich al een compliment waard! Je kunt niet ontkennen dat de carrière van Ingrid een stevige progressie in haar kwaliteit te zien geeft en dat moet voor haarzelf een tevreden gevoel geven. Dat is in ieder geval ook voor deze lezer aan de orde, Sluipweg laat bij mij ook een tevreden gevoel achter. Op een klein bijkomend puntje na…… 253 pagina’s louter leesplezier is eigenlijk te weinig, de uitdaging die Ingrid van mij meekrijgt om een volgend verhaal met minstens 100 pagina’s op te rekken, zal ze toch wel aannemen… Hoop het van harte!


Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 4 sterren