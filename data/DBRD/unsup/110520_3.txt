Mischling is het aangrijpende verhaal dat zich afspeelt in de Tweede Wereldoorlog. Het gaat over de 12-jarige Joodse tweeling Perle en Stacha. Beiden hebben een Arisch uiterlijk (blond haar en bruine ogen). Na aankomst in het kamp in Auschwitz (ook wel de dierentuin genoemd) valt hun uiterlijk direct op bij dokter Josef Mengele, die graag experimenteert met tweelingen. Hij behandelt ze als huisdieren, sluit ze op in kooien, naait ze met de ruggen aan elkaar en voert de meest gruwelijke , afschuwelijke en medische experimenten met ze uit. Ze proberen de gruwelijkheden te overleven met hun zelfverzonnen taal en magische wereld. De meisjes zijn ontzettend bang om elkaar te verliezen. Op een dag is Perle verdwenen. Haar zus Stacha gelooft niet dat zij dood is en gaat na de bevrijding van het kamp op zoek naar Perle. Tevens wil zij wraak nemen op Josef Mengele. Dit doet ze samen met Feliks, ook een helft van een tweeling.

Het boek is geschreven door de ogen van Perle en Stacha. De hoofdstukken worden steeds gewisseld van persoon. Het taalgebruik van de meisjes past niet echt bij 12-jarigen. Ze lijken hierdoor ouder. Het verhaal bestaat uit twee delen. De eerste helft gaat over hun leven in het kamp Auschwitz en de tweede helft gaat over de tocht van Stacha door Polen op zoek naar haar zusje Perle. Dit speelt zich af na de bevrijding van het kamp.

De gebeurtenissen in het verhaal zijn soms erg aangrijpend en gruwelijk. Af en toe is het moeilijk om door het verhaal heen te komen. Het is een emotioneel verhaal om te lezen, maar wel met een dubbel gevoel. De gebeurtenissen die tweelingen (en iedereen) hebben moeten meemaken in de kampen tijdens de Tweede Wereldoorlog, mogen zich eigenlijk naar mijn mening niet lenen voor een fictieverhaal. Er zijn genoeg verhalen bekend over wat deze meneer Josef Mengele heeft gedaan. Daar voegt dit verhaal / boek niets aan toe.