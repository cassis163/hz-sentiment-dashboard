Wanneer Jessica zwanger is, blijkt dat haar vriend Adam nog lang niet klaar is voor het vaderschap. Kort na de geboorte van William, verbreekt Jessica de relatie, omdat ze klaar is met zijn overspel en de desinteresse voor het vaderschap. Jessica voedt haar zoon alleen op met veel hulp van haar ouders. Helaas gaat de gezondheid van haar moeder achteruit en dat heeft grote impact op Jessica. Als William tien jaar is, woont zijn oma in een verzorgingshuis, omdat de zorg thuis niet meer toereikend is.

Adam en William hebben door de jaren heen wel contact, maar doordat Adam naar Frankrijk is verhuisd, is dit maar een aantal keren per jaar. Toch vindt Jessica het belangrijk dat vader en zoon een goede band opbouwen. Jessica en William gaan daarom deze zomer vijf weken naar het Chateau in de Dordogne, waar Adam de eigenaar van is, zodat William veel tijd met zijn vader kan doorbrengen en ze veel samen kunnen ondernemen. Jessica wil Adam ertoe dwingen het vaderschap serieuzer te nemen. Dit is belangrijk voor haar, omdat ze een geheim met zich meedraagt dat grote invloed zal hebben op het leven van haar en William.

Jij Ik Alles is een hartverwarmende en ontroerende roman van Catharine Isaac. De auteur weet in een prettige schrijfstijl het liefdevolle verhaal van Jessica te vertellen. Het boek is geschreven in de ik-vorm vanuit Jessica, waardoor een heel persoonlijk verhaal is ontstaan. Je leert Jessica goed kennen en begrijpen, zodat je haar al heel snel in je hart sluit. Als alleenstaande moeder heeft ze het pittig. William is een lieve en slimme jongen, maar toch staat ze er vaak alleen voor. Gelukkig heeft ze daarbij hulp van haar ouders, maar sinds haar moeder ernstig ziek is geworden is dit ook anders geworden. De ziekte van haar moeder heeft grote impact op Jessica en haar vader, want het brengt extra zorgen met zich mee. Daarnaast is het emotioneel heel zwaar, omdat het gaat om de ziekte van Huntington, een erfelijke ziekte die doorgegeven kan worden aan de volgende generatie. Deze wetenschap drukt zwaar op Jessica.

Ondanks dit zware onderwerp is Jij Ik Alles een mooie en ontroerende roman om te lezen. Hoewel het onderwerp zwaar is, is het boek luchtig geschreven en is er plaats voor een lach en een traan. Jessica zet haar schouders eronder en probeert te genieten van de speciale en mooie momenten in het leven. Een prachtig voorbeeld en inspirerend.

De liefde is een belangrijk thema in dit boek, het gaat om ex-geliefden, vader-zoonliefde, liefde tussen gehuwden die het niet altijd makkelijk hebben, maar ook nieuwe liefde. De liefde is op veel manieren aanwezig en dat laat dit boek zien. Jij Ik Alles is een prachtig ontroerende roman over de kracht van liefde. Ik geef het boek 5 sterren.

@In de Boekenkast.