'Dit prachtige uitgesneden en geïllustreerde boek gaat over Giselle, het beroemde ballet uit de Romantiek.' Nieuwsgierig, na het lezen van deze eerste regel op de achterflap, zoek ik op YouTube naar een fragment uit het ballet Giselle en vind een uitvoering van het Dutch National Ballet. Een koningin danst over het toneel. Ze nodigt de Wili's, jonge vrouwen die overleden zijn vóór hun huwelijksdag, uit om zich bij haar te voegen. Het schouwspel is schimmig en prachtig. De muziek is wondermooi. Het decor past voortreffelijk bij de sfeer. Na 4 minuten is Act 2 gedanst en klap ik mijn laptop dicht. Vol verwachting open ik het prentenboek met dezelfde naam in gouden letters; Giselle.

-

Charlotte Gastaut heeft een betoverend boek geïllustreerd met prachtige platen en feeërieke uitsneden. Het vertelt het verhaal van Giselle, een jong boerenmeisje met een zwak hart. Giselle is verliefd op Loys. En hij is verliefd op haar. Giselle krijgt echter van jaloerse Hilarion te horen dat Loys eigenlijk hertog Albrecht heet en verloofd is met de adellijke Bathilde. En zoals dat vaker gaat in sprookjes, sterft Giselle hierna aan een gebroken hart. Als Albrecht haar graf, aan de rand van het bos, in de avonduren bezoekt is hij niet alleen. Myrthe, de angstaanjagende koningin van de Wili's, heeft haar zinnen op hem gezet. Maar Giselle, inmiddels zelf een Wili, laat zien dat liefde uiteraard sterker is dan de dood.

De schaarse tekst in het boek is geënt op het libretto (tekstboek van het ballet) uit 1841. Het ballet wordt gezien als 'een parel van de Romantiek', een periode (18e-19e eeuw) van introspectie, intuïtie, emotie en verbeelding. Deze elementen vind je ook terug in het prentenboek Giselle. De emoties zijn voelbaar op elke uitbundige en toch integere bladzijde. Als toegift kun je, na de stilte van de laatste bladzijde, het verhaal van het hele ballet nalezen op de binnenkant van de achterkaft.

De briljanten waarde van dit bijzondere prentenboek komt echt tot z'n recht als je het met volle aandacht en langzaam lezend tot je neemt. Dus... slow reading is required!

Krista Feije
Onze Lieve Aardevrouwe boekenblog