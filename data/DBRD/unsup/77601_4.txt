Baldacci is toch wel topklasse in het genre actiethriller. Ook nu heeft hij weer een verhaal vol actie en suspense neergezet.
Van in het begin zit je onmiddellijk middenin het verhaal en zo blijft het ook, je krijgt niet veel tijd om op adem te komen. Het verhaal is echt heel goed uitgewerkt en ook al lijkt het een willekeurig verloop van gebeurtenissen, het klopt allemaal aan het einde. Mijn enige opmerking is dat het iets té geconstrueerd overkomt, maar toch overschrijdt het de grens van de geloofwaardigheid niet.
Baldacci heeft ook nu enige aandacht geschonken aan zijn personages. Het had beter gekund, maar aangezien het een actiethriller is, stoort het niet. Zijn hoofdpersonage mag dan wel een huurmoordenaar zijn, hij kreeg menselijke trekjes mee. Het verhaal werd daardoor alleen maar boeiender.
Onschuldig is een rasechte Baldacci, eentje zoals in zijn vroegere jaren met veel actie en spanning, je ziet zó de verfilming voor je. Puur leesplezier.