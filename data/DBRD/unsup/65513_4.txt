Allereerst een compliment voor de uitgave, harde kaft met een prachtige voorkant en een leeslint. Op de voorkant staat Lena een meisje dat langzamerhand blind wordt, dit is uitgebeeld door een glasscherf voor haar ogen te houden. Blinde woede staat voor blindheid en de woede die ze voelt ten opzichte van haar vrienden. Dit is een boek uit de Young Adult reeks “Portret”, verhalen over het leven van bijzondere jongeren.

De hoofdpersonen uit dit boek zijn: Lena Smekens, 17 jaar, heeft LCA, een oogziekte waardoor haar netvlies afsterft en ze uiteindelijk blind zal worden. Lena is van rijke afkomst en is een mooie meid om te zien. “Dit was dus geen garantie om het ongeluk af te wenden en gelukkig te zijn in het leven”. Joyce, BFF met Lena. Ze zijn als zussen voor elkaar. Joyce is de steun en toeverlaat van Lena.

Nicolas Casteels, een nieuwkomer op school, doet zich voor als iemand van rijke afkomst. Eigenlijk is hij van de vorige school weggestuurd omdat hij jatte. Als hij het op deze school ook verbruid gaat hij naar een instelling van de Bijzonder Jeugdzorg. Fred van den Bosch, bevriend met Nicolas, allebei gek op muziek maken, ze verdienen een zakcentje als straatmuzikanten.

Nicolas en Fred maken allebei misbruik van de handicap van Lena. Allereerst willen ze haar erbij als straatmuzikant omdat ze erg mooi kan zingen. Wanneer Lena een contract aangeboden krijgt, zonder haar vrienden, hebben deze daar geen goed woord voor over. Beide doen alsof ze verliefd op haar zijn, achteraf blijkt ze de inzet van een weddenschap te zijn geweest.

“Tranen vulden haar ogen en ze wreef ze met een arm weg. Omdat ze vrijwel blind was, was ze machteloos door de twee misbruikt”.

Dit boek vertelt een duidelijk verhaal over “echte” en “nep” vrienden. Vrienden die misbruik maken van een handicap van een vriend of vriendin. De machteloosheid die het slachtoffer voelt, de haat tegenover de zogenaamde vrienden. Dit boek is voor de leeftijd vanaf 14 jaar. Het is makkelijk geschreven en vlot leesbaar.