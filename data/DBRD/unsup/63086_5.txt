In Red Queen is de wereld verdeeld in twee groepen: Reds (normale mensen zoals jij en ik) en Silvers (mensen met zilver bloed en speciale krachten). Het hoofdpersonage Mare blijkt echter een categorie op zich te zijn. Haar bloed is rood, maar ze heeft ook een heel speciale kracht. Met behulp van het koningshuis gaat Mare undercover als long lost princess en leert ze haar krachten en zichzelf steeds beter kennen.

Ergens deed Red Queen me wel een beetje denken aan The Selection; het gewone meisje komt terecht in een kasteel en leert de etiquette van de elite. Maar waar ik The Selection vaak wat te zoetsappig vind – en voornamelijk spanning en avontuur miste – wist Red Queen me van begin tot eind op het puntje van mijn stoel te laten zitten.



Ik vond het verhaal zeel origineel en goed geschreven. Ondanks het feit dat we elementen uit andere YA dystopia en fantasy voorbij zien komen was ik iedere keer verrast door het onverwachte pad dat het plot insloeg. Juist deze combinatie van het bekende en het onbekende, het paranormale en het dystopische, wisten Red Queen voor mij tot een hit te maken.

De world building van de wereld mist misschien wel wat duiding. Speelt Red Queen zich af in onze toekomst? Of is het gewoon helemaal een fantasiewereld? Nergens in het boek wordt dit echt duidelijk, maar persoonlijk vond ik dit geen groot probleem. Ik werd zo meegesleurd in het verhaal dat ik geen details of geschiedkundige kennis verlangde. Nee, ik wilde alleen maar dat dit boek nooit ophield!



Het boek eindigt met een zeer onverwachte plottwist én een spannende cliff hanger. Voor mij is Red Queen de ideale combinatie van science fiction en fantasy, met actie, avontuur en hier en daar een beetje romantiek. Ik kan niet wachten tot Glass Arrow, het vervolg op Red Queen, verschijnt!

Deze recensie verscheen ook op Oog op de Toekomst.