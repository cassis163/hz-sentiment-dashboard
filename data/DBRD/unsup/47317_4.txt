Roxanne Wellens was 19 jaar toen ze in 2017 haar debuut Te waar om mooi te zijn uitbracht bij Querido. Hoewel het boek in de markt gezet wordt als een jeugdboek, misstaan de thema’s niet in een roman. Wellens wandelde in haar eentje de pelgrimsroute naar Compostela en trok vervolgens naar Nepal om er vrijwilligerswerk te gaan doen. Inspiratiebron voor haar debuut is haar eigen zoektocht naar vrijheid en de zelfgekozen dood van haar grootouders.

Het leven van Othello stort ineen wanneer hij hoort dat zijn zus Minthe zelfmoord heeft gepleegd. Daarmee verliest hij niet alleen een zus, maar ook een beste vriendin. Hij had het moeten zien aankomen, haar moeten helpen. Minthe zocht de vrijheid in de dood, Othello besluit vervolgens alles op alles te zetten om diezelfde vrijheid voor haar te vinden in het leven en de liefde.

“Uiteindelijk ligt vrijheid niet in het vinden van antwoorden, maar in het vrij zijn van de vragen. Vrij zijn van het idee van vrijheid.”

Te waar om mooi te zijn is in eerste instantie dus een zoektocht naar vrijheid, zowel in leven als in de dood. De zoektocht van Othello volgt de lezer nauwgezet in de verschillende korte hoofdstukken. Tegelijk weten de brieven van Minthe, die ze schreef in de laatste weken van haar leven aan Othello, steeds meer begrip te brengen voor de keuze, de situatie en de zoektocht van Minthe.

Helemaal doorgronden zal de lezer de keuze voor zelfmoord wellicht niet, daarvoor blijven de informatie over Minthe te oppervlakkig en haar brieven te algemeen, maar de jonge hoofdpersonages maken de problematiek toegankelijk en zal het ook voor jongere lezers gemakkelijker maken zich ermee te identificeren of er in elk geval over na te denken.

Een filosofisch maar toegankelijk debuut, dat aanzet tot nadenken, nergens hoogdravend wordt en jeugdig blijft, ondanks de zware thematiek. De filosofische overpeinzingen leveren prachtige zinnen en inzichten op. Leuk is ook dat boeken een grote rol spelen en Wellens gebruik maakt van een paar rake citaten uit ander werk. Op die manier worden de verhalen een metafoor voor het leven van Minthe: “Er is geen betere fictie dan de realiteit.”

Wellens liet zich inspireren door waargebeurde verhalen, iets dat we terugzien in de titel van haar boek en de manier waarop haar personages naar de werkelijkheid kijken. Ze is erin geslaagd van de werkelijkheid een indrukwekkend verhaal te maken, dat door iedereen gelezen mag worden.