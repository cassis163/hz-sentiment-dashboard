Verwoest – Margje Woodrow

Over de schrijfster:
Margje Woodrow (1975) is leerkracht en schrijfster. Haar werk als docent komt terug in haar debuut Examendeal (2013), een boek over examenfraude. In 2014 volgde de volgende spannende jeugdroman: Geraakt en weer een jaar later was daar Kater (2015).
In 2017 verschijnt de jeugdthriller Verwoest



Achterflap:
Bij het graf van haar broer Milan doet Juul een schokkende ontdekking. In de aarde is DOEN + DURVEN = WAARHEID gekerfd.
Dan vindt Juul een witte envelop met een dare in ruil voor de waarheid over Milans dood.

Juul besluit de opdracht uit te voeren; ze móét weten wat er met Milan is gebeurd.
Maar dan volgen de 'dares' zich in moordend tempo op. Juul zit klem in een obscuur spel.
Lukt het haar om de waarheid te achterhalen? Of wacht Juul hetzelfde lot als Milan

Mijn mening:
Verwoest heeft een prachtige cover die mij gelijk deed huiveren. Een besmeurde hand voor een paar angstige ogen met als extra detail een band om het boek met de tekst “Niet betreden, Politie”. Een cover die zeer goed bij het verhaal past en waar veel aandacht aan is besteed.
Verwoest is het verhaal van Juul die een heftige tijd doormaakt wanneer haar broer Milan omkomt en haar moeder het niet op kan brengen verder te gaan met haar leven.
De dood van Milan wordt dood gezwegen omdat de moeder van Juul het niet aankan, het gezin gaat door een hel.
Wanneer Juul geconfronteerd wordt met aanwijzingen dat de dood van Milan misschien wel geen ongeluk is besluit ze zichzelf ten kostte van alles in grote problemen te brengen.
Ze neemt haar beste vriendin Fleur in vertrouwen en samen proberen ze de waarheid boven water te krijgen.
Als ze eenmaal A hebben gezegd is er geen weg meer terug en is er een spel van manipulatie en machtsmisbruik gestart wat zijn weerga niet kent.
Het maken van opnames en de bedreigingen deze openbaar te maken zorgen er helaas in de realiteit dagelijks voor dat mensen zich in hele benarde posities brengen en er voor hun geen weg weer terug is.
Verwoest is buiten een hele spannende beklemmende thriller waarbij je de angst en de onmacht van de vriendinnen tot op je bot voelt ook een boek met emoties. Het verlies van een kind voelt voor een moeder als een amputatie van je belangrijkste lichaamsdeel.
Het verhaal beschrijft ook mooi dat het gevoel van een moeder dat iets niet klopt altijd waar is. Vroeg of laat komt de waarheid aan het licht, helaas moet daar soms een nare periode aan vooraf gaan.
Verwoest is een jeugdthriller die ook zeker voor volwassenen een aanrader is, ik heb van de eerste tot de laatste bladzijde genoten van de spanning en de plot heeft mij zeker verrast.
Verder wil ik nog kwijt dat het boek zowel van buiten als van binnen aandacht heeft besteed aan details. De stukken die geschreven zijn vanuit de dader springen eruit, deze bladzijden zijn donker en leesbaar door een lamp die erop schijnt. De berichtjes verstuurd door de dader zijn goed gekaderd wat het lezen aantrekkelijk maakt.

Originaliteit: ****
Schrijfstijl: *****
Spanning: *****
Psychologie: ****
Plot: ****

Verwoest krijgt van mij dik verdiend 4,5 sterren.
Bianca