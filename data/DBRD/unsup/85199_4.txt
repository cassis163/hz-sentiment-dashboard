De elfjarige tweeling Jamie en Ned doet van alles samen. Ze wonen op een Kanaaleiland en gaan niet meer naar school als gevolg van de gezondheidsproblemen van Ned. Hij heeft taaislijmziekte. Ze vinden het fijn om samen te jutten en over het strand te lopen. Ook Star Trek kijken is een grote hobby van hen.    

Op een dag vinden de broers een vreemd wezen op het strand.
Ze brengen het wezen naar huis en houden het in leven in de badkamer in de garage. Ned vindt het prachtig en sluit een band met het wezentje. Ze noemen het Leonard, een link naar de bekende Star Trek-acteur Leonard Nimoy. De oorspronkelijke titel van het boek luidt Not as we know it. Een tekst die Mr. Spock vaak uitsprak tegen de kapitein van de Enterprise: ‘It’s life, Jim, but not as we know it.’

Door de verhalen van zijn grootouders is Jamie ervan overtuigd dat Leonard een soort wonderwezen is dat mensen helpt in moeilijke tijden. En misschien kan hij Ned wel genezen. Tegelijkertijd is Jamie jaloers op de vriendschap die de twee met elkaar hebben. Ned zelf weet dat hij niet lang meer te leven heeft en voelt op de een of andere manier dat Leonard hem mee zal nemen naar de zee. Jamie probeert er alles aan te doen om Ned te helpen, maar Ned vertelt niet meer alles aan Jamie …

Wat we niet wisten is een soms pijnlijk te lezen verhaal over een moeilijk thema: de (ook zelfgekozen) dood van een kind. Het boek is eenvoudig geschreven en de gebeurtenissen worden beschreven vanuit het oogpunt van Jamie. Je voelt al wat er gaat komen, maar daarom is het nog wel triest en indrukwekkend en soms zelfs een beetje eng. Want: wat is dat toch voor een wezentje en wat gaat er nou toch gebeuren met Ned? Het heeft iets zeer unheimisch.   

Het boek boeit. De dood van een jong kind is een moeilijk thema, maar de gevoelens van de familie zijn invoelend beschreven. Auteur Tom Avery biedt af en toe een stukje informatie waardoor je langzaamaan gaat begrijpen wat Ned nu eigenlijk heeft. Het is een realistisch boek over het proces waar de hele familie doorheen moet. Het fantasie-wezentje lijkt symbool te staan voor dit proces. Het is echter de vraag in hoeverre dit door jonge kinderen begrepen zal worden, waardoor het verhaal eerder geschikt lijkt voor kinderen van twaalf jaar en ouder. In een gespreksgroep zou het ook zeker gebruikt kunnen worden.  

Tom Avery komt uit Londen en heeft lesgegeven op scholen in Londen en Birmingham. Hij woont in Amsterdam met zijn vrouw en twee zoontjes. Van Tom Avery verschenen twee titels in het Nederlands: De schaduw van mijn broer en Wat we niet wisten. Op deze site is meer informatie te vinden over deze auteur.