“Onze verkenner is zojuist terug gekomen met het nieuws dat de Borreks ongeveer vier uur van ons dorp verwijderd zijn. Ze zullen alles meenemen en iedereen vermoorden die ze tegenkomen. Met deze afschuwelijke gedrochten valt niet te onderhandelen.”

De broers Dorvin en Edilion Staalhart moeten noodgedwongen hun dorp ontvluchten na een zeer heftige en bloederige aanval van de Borreks; afzichtelijke moordlustige wezens die niets of niemand zullen en willen besparen op hun pad des doods. Ze weten ternauwernood te ontkomen. Hier begint het avontuur van de gebroeders Staalhart, hun familie en hun vrienden. Hoe verder ze komen des te groter groeit hun haat voor de in en in slechte tovenaar Felkon Demonos, de schepper van vele afschuwelijke wezens, moordenaar van velen, maar ook de beruchte koning staat op hun zwarte lijst.

“Ik heb je heus wel gezien. Ik had je gezegd dat je rustig aan moest doen, maar koppigheid zit bij jullie in de familie. Je mag dan de Rode Vlam bezitten, ook jij moet bij het begin beginnen.” blz. 203

Gaandeweg komt Edilion er achter dat hij over magie beschikt, en niet zomaar magie maar een hele unieke soort. Dit zal hij moeten leren en daarbij ook onder controle moeten leren te krijgen. In veel steden heeft de Koning een verbod op magie gelegd, maar toch zullen ze het hard nodig hebben om hun weg te kunnen begaan. De broers, hun familie en vrienden gaan een zeer spannende tijd tegemoet!

Sebastiaan Koen heeft met dit boek een zeer sterk debuut weten neer te zetten wat absoluut vraagt naar meer. Het is vlot en beeldend geschreven wat ervoor zorgt dat het boek rap weg leest en je een band met de personages opbouwt. Het bevat de juiste elementen die je in een fantasy mag verwachten heftige gevechten, spanning, verdriet en verraad, hechte vriendschappen, sterke plotwendingen, magie en ga zo maar door. Heerlijk! Ik heb echt van dit verhaal genoten en zal dan ook snel in het tweede deel gaan starten met lezen.

“Een rijk in verval” is een echte aanrader voor de fantasy liefhebbers, voor sommige stukjes moet je wel een ietwat sterke maag hebben, maar dit is fantasy! Ik hou ervan en ik weet zeker dat velen met mij deze serie in hun hart zullen sluiten.