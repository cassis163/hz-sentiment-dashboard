Als kind hoorde Pieter Steinz tijdens een bezoekje aan kasteel Waardenburg het verhaal over een Duitse geleerde die een tijdje op het kasteel zou hebben gelogeerd. Deze doctor Faust had ziel zijn aan de duivel verkocht en werd uiteindelijk door de duivel door het raam heen aan zijn haren getrokken naar de hel. De bloedvlekken zaten nog op de muur!!
Het verhaal bleef Steinz fascineren en in de loop van de tijd kwam hij erachter dat Faust een zeer bekende figuur was in allerlei verhalen, sagen en legenden. In dit boeiende boek beschrijft Steinz eerst de historische Faust: waar kwam hij vandaan, waarom groeide hij uit tot zo’n legende.

Dan komt Faust aan bod in de volkscultuur, in de literatuur, het toneel, de muziek. De namen vallen natuurlijk van Christopher Marlowe, Marieke van Nieumeghen, Thomas Mann, Klaus Mann en Harry Mulisch maar ook van bijvoorbeeld Randy Newman, Vladimir Poetin, Schumann, von Karajan, Het spel van de engel. Het gaat ook nog over Faust als poppenspel, als opera, strip, over het misbruik van de Faustfiguur ten tijde van het Derde Rijk. Een onuitputtelijke opsomming kan ik hier neerzetten maar uiteraard is vanwege zijn grote invloed een omvangrijk deel gewijd aan de Faust van Johann Wolfgang von Goethe.

Een prettig leesbaar boek met veel, héél veel informatie. De treffende slotwoorden van het boek zijn van Hugo Claus: (die kennelijk een operalibretto: Georg Faust geschreven heeft)
Nog steeds klotst de zee van zijn gedachten
tegen het donker strand van onze nachten