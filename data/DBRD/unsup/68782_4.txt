Met ‘Het masker van Venus’ levert Daniel Meyer zijn tweede thriller af. Het is het vervolg op ‘De man van Venus’. De delen kunnen echter goed los van elkaar gelezen worden.

Samen met zijn vriendin Sofie is Daan Meyer naar het zuiden van Japan vertrokken. Daans vriend Leo heeft hem een fabriek nagelaten. Onder het dekmantel van een fabriek in Koivoer is er echter ook een levendige handel in cannabis gaande. Leo was bezig met de ontwikkeling van een nieuwe cannabisvariant dat hij de naam ‘Venus’ meegaf. Daan wilde hier niets mee te maken hebben, maar doordat Leo de fabriek aan hem heeft nagelaten, wordt hij er toch bij betrokken.

Een onbekende drone die over de plantage van Daans fabriek vliegt, lijkt onschuldig. Tot de volgende avond het hoofd Beveiliging zwaar gewond wordt aangetroffen op het strand. Tijdens het onderzoek naar de moordaanslag plaatst de politie steeds meer vraagtekens bij de activiteiten van de fabriek. De protectie die Daan en Sofie krijgen van de Yakuza uit Tokio vertoont hiaten. Een gruwelijke tragedie maakt dat Daan in een rollercoaster van ongewenste gebeurtenissen terechtkomt.

“Onmiddellijk is het pistool weer op mij gericht en hij duwt me weg van de tafel, richting de rand van het terras. Daniel Meijer, hoor ik hem zeggen en hij richt zijn pistool op mijn hoofd. Ik stap opzij en hij volgt mijn beweging. Hij duwt me verder naar de rand. Ik kijk van de loop van zijn pistool naar zijn ogen. Die zijn zwart.”

Meyer heeft ‘Het masker van Venus’ geschreven in de ik-vorm en dat maakt dat je als lezer het gevoel krijgt heel dichtbij de hoofdpersoon te staan. De schrijfstijl van Meijer is bovendien heel transparant en beeldend. Hij schrijft over het algemeen in korte zinnen, hetgeen de leesbaarheid ten goede komt. De gebeurtenissen weet de auteur haast filmisch weer te geven.

“Het lukt me niet om te visualiseren wat er straks gaat gebeuren. Aan deze kant kon ik inspelen op de hebzucht van Lee. Daar kom ik wel mee weg. Maar hoe zit het met de Firrella’s? ik probeer te verzinnen hoe ik de regie kan houden. Ze komen met een vliegtuig, dat is duidelijk. Ik stel me twee draaiende motoren voor. Lawaai en geschreeuw.”

‘Het masker van Venus’ zal zowel de mannelijke als de vrouwelijke thrillerliefhebber kunnen bekoren. Er zit meer dan voldoende actie in het boek om de mannelijke lezer het naar de zin te maken. De vrouwelijke lezer zal het plezierig vinden dat ook het persoonlijke element voldoende aandacht krijgt. De relatie en privésituatie van Daan en Sofie bijvoorbeeld worden prima door Meijer voor het voetlicht gebracht. Op heel natuurlijke wijze weet de auteur over te gaan van de harde actie naar de persoonlijke noot.

“Ik kijk naar Sofie en voel hoe kwetsbaar we zijn. In elk opzicht, en het gevoel beangstigt me nu Mark op de operatietafel ligt. Maar ik laat niets merken van mijn opkomende paniek en loop een paar passen heen en weer. Kwetsbaar. Het woord dreunt weer door mijn hoofd, net als vroeger, na de dood van Eva.”

De personages, en dan vooral Daan en Sofie, zijn prachtig weergegeven. Zo sluit de lezer de kwetsbare Sofie waarschijnlijk vanaf het eerste moment in zijn of haar hart. Ondanks haar beperkingen komt het karakter van Sofie goed uit de verf als krachtig en vasthoudend.


‘Het masker van Venus’ kent veel spannende wendingen en zit boordevol actie. Meijer weet zijn verhaal goed op te bouwen en de geloofwaardigheid vast te houden.

Over de auteur
Daniël Meyer (pseudoniem van Wouter ter Reehorst) is auteur van de spannende thrillers De man van Venus en Het masker van Venus.

Meyer heeft na zijn studie vliegtuigbouwkunde, bedrijfskunde gestudeerd en ontwikkelde zich tot entrepreneur pur sang. Door zijn oprechte interesse in mensen hoort hij vaak verhalen die voor anderen verborgen blijven die als inspiratie dienen voor zijn boeken. Onder zijn eigen naam schreef hij ‘Succesvol als zzp’er’ en ‘Film van jouw leven’. Tevens blogt hij voor ikwordzzper.nl en op andere sites die zich richten op nieuwe vormen van ondernemerschap.

De uitvoering
Uitgeverij Futuro
Paperback
ISBN ISBN 9789492221223

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://ht-c-communicatie.nl