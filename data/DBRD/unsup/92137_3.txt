Een harde noot gaat over de familie Teurlings. Magda Teurlings heeft een hekel aan Janos, de Griekse vriend van haar dochter Naomi. Als Magda dood wordt aangetroffen in de bibliotheek wordt Janos de hoofdverdachte in de zaak. Naomi kan het in eerste instantie niet geloven. Maar later vindt ze op haar moeders computer allerlei e-mails en foto’s waardoor ook zij aan Janos en haar relatie gaat twijfelen.  

José Vriens groeide op in het Brabantse Roosendaal en woont daar nu nog. In 2000 begon ze met het schrijven van kinderboeken. Daarnaast schreef ze talloze romantische korte verhalen en inmiddels ook verschillende romans. Na een zestal jaren uitgever te zijn geweest is ze nu fulltime schrijver. Er verschijnen met grote regelmaat familie- en liefdesromans van haar hand. Haar romans worden bestempeld als vlot leesbare feelgood-romans.  

Een harde noot is een vlot geschreven roman die lekker wegleest. Het boek is verdeeld in korte hoofdstukken, wat zorgt voor tempo en afwisseling in het verhaal. Het verhaal wordt beschreven vanuit het oogpunt van Naomi. Je weet wat zij weet en twijfelt met haar mee als ze steeds meer belastend materiaal tegen Janos vindt.  

Het grootste deel van het verhaal speelt zich af in het ouderlijk huis van Naomi, waar Magda en Jerry wonen. Magda is van goede komaf en Jerry heeft de leiding over de fabriek van het familiebedrijf. Daardoor wonen ze in een mooi huis en wordt Magda bijgestaan door huishoudster mevrouw Rutgers. Het huis en haar omgeving worden goed omschreven waardoor je een duidelijke voorstelling kan maken van de plek waar het verhaal zich afspeelt en word je meer betrokken bij het verhaal.  

De karakters worden beschreven vanuit Naomi’s oogpunt. Het wordt zo beschreven dat tijdens het lezen elk personage wel een keer verdacht is. Je gaat je bij elk personage afvragen of hij of zij de dader geweest zou kunnen zijn. Doordat ze niet te veel uitgediept worden, blijft het mysterieus en spannend.  

Ondanks dat het verhaal vlot wegleest, ligt het tempo van het verhaal wel aan de lage kant. Misschien komt dat omdat je door het lezen van de flaptekst al weet dat Magda wordt vermoord, maar dit uiteindelijk pas op bladzijde 80 gebeurt. Dat is op bijna een derde deel van het boek. Tegen het einde van het verhaal kom je erachter wie de dader is. De onverwachte wending maakt het verhaal misschien een beetje voorspelbaar, omdat je uit andere boeken, films en tv-series weet dat het nooit de dader kan zijn die het overduidelijk zou moeten zijn.  

Een harde noot is een spannende familieroman die je meeneemt op speurtocht naar de moordenaar, met intrigerende personages die het allemaal gedaan zouden kunnen hebben…