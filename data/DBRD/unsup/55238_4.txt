Een mooie overzichtelijke bladspiegel. De regels staan wat verder uit elkaar, waardoor het rustig oogt. Het verhaal leest vooral in het tweede gedeelte van het boek lekker vlot door. Want wie heeft nu het huisje van Ilse Slak? En waarom willen alle dieren haar ineens helpen?

In het begin gaat het verhaal wat snel. Ilse verlaat al vrij snel haar familie nadat ze het idee heeft dat haar familie niet blij met haar is. Ze gaat op weg naar een nieuwe plek; het wilde bos. Zou ze hier een fijn plekje kunnen vinden? Onderweg doen alle dieren in het bos vervelend tegen haar. Hierdoor gaat zij zich ook vervelend gedragen tegen andere dieren, ook als ze is aangekomen in het wilde bos. Daar waar alle dieren vriendelijk tegen elkaar zijn. Alle dieren zijn het eens met elkaar, Ilse moet weg!
Als Ilse de volgende ochtend wakker wordt, is haar huis verdwenen. Een complete ramp, want nu kan ze zichzelf niet beschermen. Gelukkig wordt de hulp ingeroepen van kabouter Speurneus en Vlieg. Zij lossen het raadsel op en vinden een nieuwe fijne plek voor Ilse.