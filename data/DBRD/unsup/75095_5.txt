Dit boek(-je, hij is niet heel dik) is een echte ode aan Jane Austen. Auteur Anke Werker en illustrator Sanne van der Bruggen halen allerlei verschillende onderwerpen die met Jane Austen’s leven en werk te maken hebben kort maar krachtig aan.
Er wordt een duidelijk tijdsbeeld geschetst, Jane’s familie komt aan bod, het huis in Chawton waar ze tot haar dood woonde, haar boeken worden beschreven en boekverfilmingen en boeken die geïnspireerd zijn op de verhalen van Jane komen voorbij (tijd om te gaan afvinken! ik ben nu Geachte Mr. Knightley toevallig aan het lezen).
Daarnaast staan er allerlei leuke weetjes en quotes in het boek, wat recepten, een test om te zien op welk personage uit haar boeken je het meeste lijkt én wat ‘persoonlijke’ verhalen van o.a. Mr. Darcy, een soort fanfiction, echt heel leuk!
Wat een ontzettend gezellig, uitnodigend en liefdevol boek is dit. Door de verhalen en de kleurrijke en warme illustraties komt Jane Austen (en haar wereld) helemaal tot leven! Ik heb intens genoten van iedere bladzijde! Het geheel voelde aan als een heerlijk warm bad… Ideaal (cadeau) voor de echte Austen-fan!