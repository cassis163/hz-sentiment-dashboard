Iets minder dan een jaar zat tussen de uitgave van In het bloed en Ziel van ijzer van Patricia Briggs. De uitgeverij hield de serie warm en betrok de fans. Er werd een wedstrijd opgezet en het winnende model kwam op de voorzijde van de derde deel. Nice, maar haalt het boek bij de aandacht die hij al voor de publicatie kreeg?

Mercy Thompson is nog maar amper bijgekomen van haar avonturen bij de vampieren en de fae hebben haar al nodig. In hun ‘land’ zijn meerdere moorden gepleegd en Mercy wordt gevraagd om mee te helpen om de dader te achterhalen. Maar dan wordt Zee opgepakt als verdachte. Eén ding weet Mercy zeker: Zee is niet de moordenaar. En Mercy zou Mercy niet zijn als zij er niet alles aan zou doen om Zee's onschuld te bewijzen.

En daar gaat het al meteen weer mis. Mercy’s loyaliteit naar haar vrienden zorgt ervoor dat ze niet anders kan dan op onderzoek uit gaan. Alleen, zitten de fae wel op haar bemoeienissen te wachten? Nee, zij hebben een plan en het is niet de bedoeling dat Mercy daar een stokje voor steekt.

Als dan ook nog eens de echte moordenaar met Mercy in contact komt, zit ze, zonder dat ze het weet, pas echt in de problemen. Het is duidelijk dat Mercy wederom niet goed weet waar ze zich in begeven heeft. De dame komt in benarde situaties en weet zich vaak maar net te redden. Nou ja, de hulp van Adam en zijn roedel zorgt er regelmatig voor dat Mercy weet te overleven.

Adam, de sexy weerwolf, en Samuel… Twee stoere mannen die jagen op Mercy. De jacht gaat door en Mercy kan niet kiezen. Ze wil en Adam en Samuel niet kwijt. Dit heeft alles te maken met loyaliteit, maar ook met de liefde die ze voor beide mannen voelt. Mercy wordt zo goed neergezet als personage dat je helemaal met haar meeleeft. Je snapt waarom de keuze voor haar moeilijk is en het voelt als een bevrijding als er een ontwikkeling hierin plaatsvindt.

Als Mercy uiteindelijk de dader van de moord(en) gevonden heeft, staat haar nog heel wat te wachten. En dit knallende einde maakt dat je op het puntje van je stoel zit. De magie van de fae wordt pas echt duidelijk en zelfs Mercy, die vrijwel immuun is voor magie, kan zich niet meer verzetten. Dit slot maakt dat je niet meer kunt stoppen met lezen.

Wanneer Mercy uiteindelijk toch weet terug te vechten, is het verhaal nog lang niet voorbij. De dingen die haar door de moordenaar aangepraat zijn, maken dat haar leven opnieuw op z’n kop staat. Hoe moet ze op deze manier verder? En kan er ooit nog iemand van haar houden na wat er gebeurd is? Kan ze niet beter gewoon uit het leven stappen? Ook dit is zo sterk beschreven, dat je enorm met Mercy en Adams roedel, die zich volledig over Mercy bekommert, meeleeft.

Gezegd mag worden dat dit derde deel een jaar wachten waard was. Het is Mercy Thompson op z’n best. Loyaal, sterk en vooral eigenwijs. Het is leuk om na de weerwolven in deel 1 en de vampiers in deel 2 nu meer te lezen over het fae volk. Een volk dat in de vorige delen toch wat mysterieus bleef. Ziel van ijzer is wederom een ijzersterk deel in de serie vol stoere weerwolven, enge fae en vriendschap.