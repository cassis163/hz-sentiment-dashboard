Sanctum is de titel van het nieuwe boek van Denise Mina, die wereldwijd succes boekte met de Maureen O'Donnell trilogie. Niet alleen is het de eerste Mina dat verschijnt bij uitgeverij Anthos, het is tevens de eerste stand alone thriller van de Schotse misdaadschrijfster. Dat niet alleen de titel bijzonder is, dat maakt de uitgever al duidelijk met de prachtig stijlvolle omslag, met loftuitingen van onder andere George Pelecanos, Val McDermid en Karin Slaughter.
In Sanctum volgen we de aantekeningen van Lachlan Harriot wiens vrouw Susie veroordeeld werd voor de moord op seriemoordenaar Andrew Gow. Het leven van Lachlan staat volledig op zijn kop. Hij weet zich geen raad met zijn tijd, wordt langzaamaan gek van alle aandacht die hij krijgt van familie, bekenden en journalisten en probeert in de spullen van zijn vrouw de waarheid te achterhalen. De dozen vol dossiers en rapporten in haar werkkamer roepen echter meer vragen op dan antwoorden. Wanneer Susie hem verbiedt in haar kamer rond te snuffelen, wil Lachlan koste wat kost vinden wat zijn vrouw zo graag voor hem verborgen wil houden.
Denise Mina heeft met Sanctum echt iets heel bijzonders op papier gezet. Het is geen standaard verhaal, het bevat interessante wendingen en is intrigerend. Je nestelt je als lezer direct vanaf het begin in het hoofd van Harriot, waardoor je alles van heel dichtbij meemaakt. Je vóélt de verwarring en onmacht waar hij mee kampt. Je begrijpt zijn reactie op gewone en ongewone dingen. Daarnaast heeft Mina humor, dat vaak niets meer of minder is dan een plotselinge, onverwachte gedachte van Harriott. Heel subtiel soms, maar wel erg grappig.
Er is eigenlijk maar één ding op aan te merken: Sanctum houdt net zo plotseling op als dat het begint. Maar misschien is het juist dát wat er voor zorgt dat het verhaal nog even aan je blijft kleven. Een onbetwiste tip voor liefhebbers van de psychologische thriller.