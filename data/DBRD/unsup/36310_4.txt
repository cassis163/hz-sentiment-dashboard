De van oorsprong Australische Sean Wainer is eigenaar van de Amsterdamse lunchzaak Small World. Wainer had al veel (buitenland-)ervaring opgedaan in het koksvak toen hij met Small World startte, dat een succesvol bedrijf is geworden. Succesvolle koks schrijven een boek, Love Your Lunch is het resultaat. Achter op de cover staat vermeld ‘de inhoud van je lunchtrommel kan er veel lekkerder uitzien’. Vermakelijke tekst, want het merendeel van de beschreven gerechten is niet geschikt om in een broodbakje te vervoeren en/of te bewerkelijk om ’s ochtends vóór je op de fiets springt of in de auto stapt te bereiden.  

Een punt van ongemak is de veelvuldige vermelding van Small World. En het is een tikkeltje te popiejopie. Het riekt daardoor naar een boek dat uitgebracht is om de lunchzaak nog prominenter op de kaart te zetten. Dat is tot daaraan toe, echter voor een reclameboek is de prijs absurd hoog. En dat terwijl de lay-out goedkoop oogt: de cover is druk, de afwisselend zwarte bladzijden met witte letters en witte bladzijden met zwarte letters zijn niet fraai, de foto’s zijn prima maar gaan enigszins ten onder in het geweld van het rommelige totaalbeeld.  

Dan de gerechten en de recepten, want daar gaat het om. Die zijn respectievelijk heerlijk en perfect! De bereidingswijzen zijn uitstekend te volgen, ook voor wie nog niet veel keukenervaring heeft. Waar Wainer vermoedt dat het nodig is, geeft hij extra uitleg. De ingrediënten zijn alom verkrijgbaar. Vrijwel elk gerecht doet je watertanden om er direct mee aan de slag te gaan én het te nuttigen uiteraard. De in het boek verzamelde recepten vormen tezamen een prima uitgangspunt c.q. basiswerk voor gevarieerde lunches. Qua receptuur een boek dat bij menigeen een naslagwerk zal worden.  

Love Your Lunch bevat ruim zestig recepten, een schaars aantal voor een boek van 192 pagina’s. Voor in het boek staat de inhoudsopgave, gevolgd door een woord vooraf. Achterin staat een receptenindex.  

De receptenindeling is overzichtelijk: Sauzen, spreads en ander onmisbaar spul, Sandwiches, Salades en soepen, De grote jongens (quiches e.d.), Zoetigheid. Wees alert op de per recept sterk wisselende hoeveelheden in de ingrediëntenopsommingen: anderhalve kilo gehakt of 15 grote eieren (voor tortilla) zijn geen uitzondering! Nergens staat aangegeven voor hoeveel personen een gerecht bedoeld is, zelf opletten dus en zo nodig aanpassen.   Alle recepten zijn zo duidelijk als het onderstaande. En wie weet, ook net zo lekker!  

Klassiek gehaktbrood

Dit is het gehaktbrood voor onze sandwich gehaktbrood (zie pagina 80). Het is ook een geweldig hoofdgerecht. Voor een stijlvolle presentatie wikkel je de bacon om de buitenkant van het gehaktbrood, in plaats van hem te bakken en aan de vulling toe te voegen. Gehaktbrood is op een koude, winterse dag een onovertroffen oppepper. Het recept is voor een groot gehaktbrood, voldoende voor ongeveer 10 sandwiches. Wat overblijft kun je invriezen voor later gebruik.  

Ingrediënten
½ brood met stevige korst van een dag oud, bijvoorbeeld ciabatta
85 g bacon of katenspek, in blokjes van ½ x ½ cm
2 middelgrote witte uien, fijngehakt
6 eetlepels grofgehakte peterselie
1½ kg half-om-halfgehakt
2 eieren
4 eetlepels grove mosterd
4 eetlepels worcestersaus
12 eetlepels tomatenketchup
zeezout
1 theelepel versgemalen zwarte peper
2 eetlepels olijfolie
1½ theelepel uiengranulaat (grofgemalen uienpoeder)  

Bereidingswijze
Verwarm de oven voor op 175°C. Rooster het brood totdat het droog en kruimelig genoeg is om het tot paneermeel te malen. Wij gebruiken even de staafmixer, maar je kunt het ook met de hand verkruimelen. Zorg er in dat geval voor dat de kruimels bijna poeder worden, omdat het gehaktbrood anders taai wordt. Bak de bacon in een koekenpan knapperig en goed bruin. Schep de blokjes met een lepel over in een grote mengkom en laat het vet achter in de pan. Doe de uien in de pan en fruit ze op middelhoog vuur totdat ze glazig zijn. Voeg de peterselie toe en laat hem een paar minuten op laag vuur meebakken. Doe het mengsel over in de mengkom en voeg het vlees, de eieren, de mosterd, de worcestersaus, de helft van de ketchup, en zout en peper toe. Werk alles met je handen goed door elkaar, maar zonder te lang door te kneden.  

Schep het mengsel op een schoon werkvlak en vorm het tot een ovaal brood van ongeveer 30 cm lang. Plet het niet: het moet een soort boomstammetje blijven. Verwarm de olijfolie met de rest van de ketchup en het uiengranulaat op laag vuur in een steelpannetje. Glaceer met behulp van een grote lepel het gehaktbrood met deze saus en zet het 1 uur in de oven. Laat het gehaktbrood buiten de oven afkoelen.  

Voor gebruik in sandwiches kun je het gehaktbrood het best ruim van tevoren maken, aangezien het vlees koud makkelijker in mooie plakken te snijden is.  

Tip: Bak het gehaktbrood in een brood- of cakevorm, zodat het niet uit elkaar kan vallen in de oven.