Elizabeth Jane Howard (1923-2014) was een Brits schrijfster.
Zij schreef in de jaren 1990-1995 The Cazalet Chronicles, 4 delen. In 2013 schreef zij het 5e en laatste deel.

In Bevrijding komt de lezer weer volop aan zijn trekken met alle perikelen rond de familie Cazalet.
Het boek is onderverdeeld in verschillende hoofdstukken waarvan het hoofdstuk De Buitenstaanders het meest verrassende hoofdstuk is. Niet alleen de levens van deze geliefde familie maar ook de mensen rondom deze familie komen aan bod. Zo leest men o.a. over de stroeve relatie van Edward en Diana, de ontluikende relatie van Rachel en Sid en de liefdevolle relatie van Polly en Gerald. Alle emoties komen ook weer volop aan bod; verdriet, vreugde, liefde, onzekerheid en ook heel veel zelfinzicht.

' Geluk maakt mensen veel aardiger, dacht ze toen ze met de lift naar beneden ging. Ik vraag me af hoe ik dan ben.'

De kinderen van toen zijn nu volwassen en proberen hun leven na de oorlog op de rails te krijgen wat niet altijd meevalt.
Zoals met alle voorgaande delen wordt je in het verhaal meegetrokken en leef je temidden van de familie Cazalet. Opnieuw volgt na de laatste bladzijde, het laatste woord, de laatste letter het afkicken.

Vaak is het eerste deel van een serie het sterkste en beste deel, daarna zwakt het verhaal wat af in de volgende delen.
Men kan met recht zeggen dat dit niet opgaat voor De Cazalet Kronieken. Elk boek is sterk maar Bevrijding is het beste deel, het deel wat zowel voor de familie en hun omgeving als voor de lezer een ware bevrijding is.