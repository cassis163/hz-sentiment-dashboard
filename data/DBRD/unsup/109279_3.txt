Nacht op de River vertelt over vier vriendinnen die elk jaar met elkaar een weekje weg gaan. Normaal gesproken kiezen zij meestal voor een relax-vakantie: hotel, luxe, all-inclusive, Dit keer niet. Zij gaan iets totaal anders doen: de dames gaan raften onder begeleiding van een gids, in een gebied ver weg van de beschaving.
De tocht naar de lodge, waar zij hun eerste overnachting zullen hebben, brengt hen steeds verder weg van de bewoonde wereld. Twijfels, die nog opspelen, worden de kop ingedrukt, want niemand wil het voor de anderen verpesten.
Als zij de volgende ochtend onder begeleiding van de gids naar de rivier lopen, raken zij nog verder weg van de bewoonde wereld. Zo ver het oog reikt, is er geen teken van menselijk leven te bekennen, enkel prachtige maar ook woeste natuur.
Zij zijn zich er van bewust dat zij feitelijk te gast zijn in dit deel van de wereld en dat zij rekening moeten houden met het feit dat er dan weliswaar geen andere mensen in de buurt zijn, maar wel degelijk diverse diersoorten, waar zij zeker rekening mee dienen te houden.
Als zij plaats hebben genomen op de raft en hun spannende avontuur verder gaat, beseffen de dames dat zij zich hebben te voegen naar de wetten van de natuur. Het water is op sommige delen van de rivier woest en een vergissing kan hen fataal worden.
Na een noodlottig ongeval rest de dames niets anders dan de nacht door te brengen zonder enige beschutting. Niemand zit hier vanzelfsprekend op te wachten, maar zij hebben geen keus. Maar ach, wat kan hen gebeuren? Zij zijn immers mijlenver weg van de beschaving, dus behalve van de in het woud levende dieren, hebben zij niets te vrezen. Maar, is dat wel zo? Zijn zij wel alleen?

Het verhaal wordt vanuit het perspectief van Winnie aan de lezer verteld. Zij neemt ons als het ware mee op de tocht van de vier dames.

De schrijfstijl is vrij eenvoudig. Wat opvalt zijn de vele bijvoeglijke naamwoorden, maar ik heb dit niet als storend ervaren. Wel deed de manier van schrijven en de inhoud van het verhaal, mij denken aan de boeken van Suzanne Vermeer. Ook in de boeken van Vermeer gaat het immers vaak over vriendinnen die met elkaar op pad gaan en gebeurt er vervolgens iets noodlottigs.