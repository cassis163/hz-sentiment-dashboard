Karin Wahlberg's (1950) carriÃ¨re legde een grillig parcours af. Aanvankelijk studeerde ze voor en werkte ze als lerares. Ze trouwde en kreeg twee kinderen. Pas later ging ze medicijnen studeren. Sinds 1999 specialiseerde ze zich in de gynaecologie, waar ze de mosterd haalde voor haar personage, de chirurg Veronika Lundborg. Zij vormt de helft van het duo dat de spil vormt van Karin Wahlberg's serie: detective Claes Claesson en Veronika Lundborg. Ze leerden elkaar kennen in het eerste boek uit de serie, trouwden en stichtten een gezin.
De Tapijtverkoper is het meest recente boek rond dit duo. Claes Claesson moet in Turkije de moord onderzoeken op een Zweedse tapijverkoper, Carl-Ivar Olsson, die daar op reis was. Het onderzoek brengt Claes in de wereld van de exclusieve tapijtverkopers. In Zweden loopt het speurwerk echter niet van een leien dakje. De familie van Carl-Ivar is zwijgzaam, van elkaar vervreemd. Plotseling duiken er ook een aantal criminele feiten rond de tapijthandel op. Veronika Lundborg krijgt zijdelings met het onderzoek te maken doordat Birgitta, Carl-Ivars vrouw, een collega van haar is. Bovendien bevalt Veronika in het begin van het boek van haar tweede dochtertje.

Het verhaal van De Tapijtverkoper begint gemoedelijk en bloeit op in het middengedeelte wanneer de spanning langzaam in het verhaal kruipt. De ontknoping is niet voorspelbaar waardoor de afronding van het verhaal onverwacht is voor de lezer. Karin Wahlberg heeft het Scandinavische talent om emoties in hun essentie te beschrijven. De gevolgen van de moord op Carl-Ivar voor de mensen uit zijn omgeving worden heel gedetailleerd uitgewerkt. De grote kracht van het boek zijn personages die met al hun grote en kleine kantjes worden voorgesteld. Hun menselijkheid staat met andere woorden voorop. De Tapijtverkoper leest erg vlot. Door de doorleefde schrijfstijl van Karin Wahlberg glipt de lezer snel binnen in het leven van de personages. De sterke plot zit er eveneens voor iets tussen.

De Tapijtverkoper is een detectiveverhaal met als tweede rode draad het persoonlijke leven van de detective Claes Claesson. Deze formule ligt aan de basis van veel thrillerseries. Ze werd in dit boek succesvol toegepast. De Tapijverkoper is een echte aanrader!