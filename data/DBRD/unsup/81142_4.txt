Een zomers prentenboek voor peuters. De serie 'Pip en Posy', die inmiddels al uit zeven boeken bestaat, gaat over grote en kleine ups en downs in een peuterleven. In elk boek staat weer een ander thema centraal. In dit boek gaat het over jaloezie en leren delen maar natuurlijk ook over zon, zee en strand.

Pip en Posy gaan samen naar het strand. Ze zoeken schelpen, graven een kuil en vangen visjes in de zee. Als Posy even een lekker dutje doet, ziet Pip dat er iemand naast hen is komen zitten. Het is Vic, en Vic wil best met Pip spelen. Dat wil Pip ook wel! Ze hebben het grootste plezier met zâ€™n tweetjes. Maar als Posy wakker wordt, is ze een beetje jaloers. Ze wil Pip eigenlijk niet met iemand delen. Hoe moet dat nu?

Bij het zien van dit boek word ik gelijk vrolijk en krijg ik zin in de zomer. Het boek nodigt de peuter uit om het te pakken en te bekijken. Een zomers tafereeltje siert de zachte omslag. De illustraties in het boek zijn lief, duidelijk en kleurrijk. Ik vind ze heel prettig om naar te kijken. Ze sluiten goed aan bij de tekst, waardoor het verhaal goed te volgen is voor de peuter. Door woorden en begrippen te zien en gelijk te horen, vergroot je de woordenschat. Dat wordt in dit boek goed gedaan. De korte tekst is eenvoudig, op elke bladzijde staan een paar zinnen. Het is een boekje dat goed aansluit bij de belevingswereld van de peuter. Al lezend leren over jaloezie en delen en natuurlijk ook over zon , zee en strand. Een lief en mooi boekje om in de zomer voor te lezen.

Geschikt vanaf 2 jaar