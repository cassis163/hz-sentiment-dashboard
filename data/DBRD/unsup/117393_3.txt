De Amerikaanse Clara Bishop is net afgestudeerd aan Oxford. Op haar afstudeerfeestje zoent ze met een zeer aantrekkelijke man die later Prins Alexander van Cambridge de kroonprins van Engeland blijkt te zijn. Ze wordt seksueel enorm aangetrokken door deze mysterieuze man die donkere geheimen heeft .
Het verhaal is eigentijds en speelt zich af met het bruisende Londen tegen de achtergrond maar ook op het landgoed Norfolk Hall waar de familie een gigantisch buitenhuis bezit. Een grappig detail in het verhaal is dat er namen zijn gebruikt uit de huidige Koninklijke families van zowel Nederland als Engeland.
Het verhaal leest makkelijk en bevat prachtige zinnen
“Hij had een gezicht dat engelen aan het huilen kon maken en waarover goden elkaar de oorlog zouden verklaren. “
Maar ook zeer uitgebreide en zinnenprikkelende beschrijvingen van de seksuele handelingen van beiden bepalen voor een groot gedeelte de inhoud van dit erotische verhaal. Naar mijn mening soms te snel en zonder inleiding of te expliciet waardoor ze eerder grof lijken dan sensueel zijn. Maar dat past dan wel weer bij het karakter van de hoofdpersoon.
De verhaallijn is uitnodigend. Telkens wordt een heel klein stukje van het duistere verleden van de ongelukkige Prins Alexander blootgelegd en dat maakte me zo nieuwsgierig dat ik graag door bleef lezen. Wat is er in het verleden gebeurt dat hij nu zo reageert? Welke rol heeft Pepper Lockwood in zijn leven? En hoe komt het dat de familiebanden zo slecht zijn? Sommige gedragingen van de hoofdpersonen in het boek komen wat ongeloofwaardig over maar dat heeft verder niet zoveel invloed op de interessante verhaallijn.
Het verhaal heeft mijn interesse gewekt om zeker ook de overige delen van deze trilogie te lezen omdat ik heel graag het geheim van Alexander wil ontrafelen en erachter komen of en hoe een gewoon meisje als Clara uiteindelijk deze prins voor zich weet te winnen.