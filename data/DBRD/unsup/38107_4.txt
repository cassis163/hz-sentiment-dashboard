Ken je dat, je kijkt op de website van bol en ziet een e-book voor 1,99…ik kan dat soort aanbiedingen niet weerstaan, zeker niet omdat het getipt werd voor lezers die ook van Sarah Morgan houden. En als het boek als ondertitel dan nog ‘The heartwarming and emotional read for Christmas 2018’ mee heeft dan weet je dat je dit moet lezen.

Ik lees graag Engelse boeken op zijn tijd en de paar bladzijden van het inkijkexemplaar lazen heerlijk weg, de rest van het boek overigens ook. Dus tijdens de kerstvakantie van 2018 las ik dit heerlijk boek dan ook!

Het verhaal speelt zich af in winters Cornwall, Hannah heeft het huis van haar oma geërfd, en na een tragische gebeurtenis lijkt dit haar dan ook de perfecte plaats om zich voor de wereld schuil te houden. Helaas gaat dat toch niet zo makkelijk als ze dacht. Haar buurman schijnt een oogje op het huis te hebben, ze laat een oudere vrouw bij zich logeren omdat haar sta-caravan niet meer bewoonbaar is en later komen er nog twee logés bij. Het grote huis is groot, maar is dan toch wel bijna vol, gezellig vol.

Omdat je weet dat het een feelgood betreft heb je wel een donkerbruin vermoeden waar het heen gaat en Beth Good stelt je hierin niet teleur.

Om precies te zijn het boek las zo heerlijk weg dat ik ging kijken welke boeken deze auteur nog meer geschreven had, toen ik zag dat er een serie was over verschillende winkeltjes, allemaal korte verhalen voor 99ct per stuk, kon ik het dan ook niet laten deze allemaal aan te schaffen.