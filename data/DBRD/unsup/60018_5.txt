René van de Meerakker's eerste boek (Doodlot) kocht ik, omdat de achterflap me aansprak en de eerste regels die ik stiekem in de winkel las, maakte me al meteen enthousiast over het boek. Een aantal kortere nachten later baalde ik dat ik het boek uit had en was een jaar of wat later blij verrast toen ik Ontmaskerd in de winkel zag liggen. Ik wandelde regelmatig bij diverse boekhandelaren naar binnen en keek altijd even snel bij de 'M'! Enfin, Ontmaskerd kocht ik zonder de achterflap te lezen en ik las het boek in één ruk uit tijdens de lange treinreizen die ik toen dagelijks moest maken. De reizen van anderhalf uur leken slechts vijf minuten te duren... En topboek!

Onlangs heb ik René's nieuwste titel gelezen (Black-outs) en zijn nieuwste thriller is weer echt op een manier geschreven die hij heel goed beheerst. Diverse verhaallijnen die aanvankelijk niets met elkaar te maken lijken te hebben worden op een knappe manier in elkaar verweven. Het verhaal gaat over een vrouw, zij lijdt regelmatig aan black-outs (gaten in haar geheugen), die haar man in koele bloeden heeft vermoord en daardoor vlucht naar het buitenland (Frankrijk). Op pagina 40 van het boek komt er een zeer onverwachte ontknoping als plotseling de politie voor de deur staat om haar te arresteren... Toch volgen er nog meer dan 160 zeer spannende pagina's die de lezer van de ene in de andere verbazing doen rollen. Ook de karakters zijn heel herkenbaar. Een daarvan, Jork Botersloot, is een man die je als lezer meteen voor je ziet. Een opdringerig en nieuwsgierig type waarvan iedereen er wel een of meerdere in zijn eigen omgeving kent. Hij heeft denk ik wel spijt dat hij wroet in het leven van de hoofdrolspeelster en zijn nieuwsgierigheid wordt hem behoorlijk noodlottig...

Ik verklap niet meer over het boek, want dan is het niet meer leuk om te lezen. Ik wil nog wel zeggen dat René wat mij betreft verreweg de beste Nederlandse thrillerschrijver is en gezien zijn nog jonge leeftijd kunnen we nog heel wat van hem verwachten! Zijn spannende schrijfstijl wordt overigens ook regelmatige afgewisseld met humoristische quotes en voorvallen. Dat maakt het boek helemaal af. Een nadeel kan ik wel noemen... Na het lezen van het boek kwam ik er achter dat ik dankzij het spannende verhaal zelf heel wat black-outs heb beleefd, want doordat ik zo in het verhaal zat zijn er complete gesprekken en voorvallen uit het echte leven compleet langs me heen gegaan. Dus... Black-outs is absoluut top! Een must voor iedere thrillerfan. Sterker nog; dit is verplichte kost!