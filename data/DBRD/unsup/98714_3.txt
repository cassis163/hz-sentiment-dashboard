De cover laat twee kameleons zien, Chamaeleo Chamaeleons om precies te zijn, waardoor je verwacht dat die een grote rol spelen in het verhaal. Dat is inderdaad zo, maar dan als een belangrijke bijrol. Het zijn dieren die heel belangrijk zijn voor de hoofdpersoon, Fidel, en als een rode draad door het verhaal lopen. Na het lezen van dit boek vind je die dieren stiekem ook leuk omdat er zoveel over wordt verteld, waardoor het naast een tragische roman, ook wel een natuurboek over de kameleons is.

Soms is het verhaal langdradig waardoor mijn gedachten afdwaalden, ook al wilde ik de reden weten waarom Sacha zelfmoord heeft gepleegd. Het kwam mede doordat het af en toe droge stof was, dat was met name als het over de kameleons ging. Daarentegen als Fidel terug keek op zijn leven met Sacha of als het verhaal in het nu is geschreven, is het vlot geschreven, zag je alles zo voor je, wil je verder lezen. Het boek leest dan lekker weg.
Bepaalde stukken waren wel Ã©rg te toevallig, lag het er te dik bovenop, zeker de laatste zin, maar het was ook weer niet echt storend.

Het verhaal is niet echt origineel, bij tijd en wijle had ik het gevoel dat ik het verhaal in een andere vorm al eens eerder had gelezen. Toch verraste het plot mij, ook al werd er af en toe naar gehint, maar wilde je dat niet geloven omdat het te bizar overkwam, net zoals een ander weetje in het verhaal, al zal dat voor altijd een gissen blijven of dat wel zo is. Evengoed zijn de karakters heel geloofwaardig. Sacha, Femke, Fidel, Walter, de ouders, het zouden zomaar buren of iemand in je familie- of vriendenkring kunnen zijn. Met Sacha kan je na het lezen van het boek alleen maar medelijden hebben, maar ook Fidel had je een betere, liefdevollere jeugd gegund.

De auteur weet je te raken door de verhaallijnen, zeker als je bepaalde verhaalijnen zelf hebt meegemaakt op dezelfde manier of een iets andere manier. Je voelt de emoties van de hoofdpersonen, voelt het verdriet en de boosheid.
Na lang twijfelen of ik het boek nu 3 of 4 sterren vind, moet ik helaas concluderen dat ik het boek maar 3 sterren waard vind. Als er wat minder wetenschappelijke wetenswaardigheden over de kameleons in had gestaan, de kameleons wat meer als echte bijrol geweest waren, dan had ik het boek 4 sterren gegeven.