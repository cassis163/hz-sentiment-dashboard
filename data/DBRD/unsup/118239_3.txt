Dit boek heb ik gekocht vanwege alle lofzangen die ik erover las. Ik was enorm nieuwsgierig, naar het mysterie dat opgelost moest worden!

Timon Titus is 9 en heeft nog nooit gezwommen. Echt nog nóóit.
Dus als hij met school naar het zwembad gaat, is dat een behoorlijke uitdaging. Gelukkig heeft hij op goedzwemmen.org gelezen hoe hij moet zwemmen, dus dat komt vást helemaal goed...

Helaas wordt zijn eerste ervaring met zwemmen nog een groter fiasco dan je in eerste instantie verwacht.
Maar... waaróm is Timons moeder nooit met hem wezen zwemmen?
En waarom belandt zij in het ziekenhuis?

Timon wordt tijdelijk ondergebracht bij familie, en maakt daar nieuwe vrienden.
Samen met hen wil hij uitzoeken wat er precies aan de hand is.

Ik had een avonturenboek verwacht, ik had misschien zelfs verwacht dat Timon afstamde van zeemeerminnen of van zeegod Triton... maar wat ik níet had verwacht, is wat er in dit boek staat.

En dat was dus even omschakelen!
Maar nadat ik dit geaccepteerd had, ben ik gaan genieten van een mooi verhaal, wat op grappige wijze verteld wordt door Timon.

Het boek kocht ik mede voor mijn zoon en ik ben blij dat ik het éérst heb gelezen. Ook hij verwacht een grappig avontuur, en ik wil zijn verwachtingen graag bijstellen voor hij hieraan begint.
Want ook al gaat hij dit verhaal ongetwijfeld mooi vinden, als hij een avontúúr wil, is dit niet het juiste boek.

Eigenlijk is het een zielig verhaal, waarin één gebeurtenis uit het verleden de toekomst van een gezin ontwricht.

Het is erg mooi geschreven, zonder eea al te expliciet te beschrijven.
Ook staan er veel grapjes in die kinderen misschien niet meteen begrijpen, maar voor volwassenen des te leuker zijn.
Ook weet de auteur belangrijke dingen in simpele taal te benoemen, op een geniale wijze:

"Ik voelde me schuldig omdat ik te snel over hem had geoordeeld, en het deed me inzien dat het kleine beetje dat je daadwerkelijk van iemand ziet, net zoiets is als de oren van een nijlpaard op Discovery. Er gaat nog veel meer onder schuil."

"Mensen zaten veel ingewikkelder in elkaar dan ik ooit had geweten en bestonden uit veel meer ingrediënten dan ik had gedacht, zoals wanneer je op de achterkant van een cake kijkt en de E-nummers ziet. En dat wilde ik helemaal niet."

Kortom, een prima jeugdboek, wat m.i. alleen niet helemaal juist op de markt gezet is. 

Of misschien heb ik zelf gewoon teveel (verkeerd) ingevuld aan de hand van de tekst op de achterkant.

Neemt niet weg dat het dus een mooi verhaal is, op zo'n manier verteld, dat het voor zowel kinderen als volwassenen prima te behappen is.

Ik geef het 3,5 duim

http://www.watiknouvind.com/2019/02/wat-ik-nou-vind-van-de-jongen-onder.html