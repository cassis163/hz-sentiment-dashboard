De dames Victoria Clark (buitenlandcorrespondent voor The Observer en schrijfster) en Melissa Scott (Midden-Oostenexpert en maakster van TV programma’s) kwamen op het idee om een “waanzinnig kook- en geschiedenisboek met gruwelijk lekkere recepten” te maken. Een lange rij dictators, keurig onderverdeeld per regio, worden in dit boek beschreven en dan met name hun culinaire gewoontes en voorkeuren, tafelmanieren en tafelgesprekken, rare aandoeningen en gewoonten omlijst door privékiekjes en allerlei amusante wetenswaardigheden. Van ieder het lievelingsrecept en ik kan je vertellen, daar zitten fijne bij maar de meeste zul je nooit maken. Tenzij je beschikt over een voorraad malunggaybladeren, mopaniwormen en kamelenvlees. Maar er staan ook recepten in dit je wellicht zeker een keer zult proberen. Pollo con salsa de cacahuetes bijvoorbeeld, lievelingsgerecht van Francisco Macias Nguema. Een zeer smakelijk en makkelijk te maken gerecht met kip. Blijkbaar vonden de schrijfster ook de recepten niet het allerbelangrijkste want de inhoudopgave geeft alleen de namen van de dictators en niet van de gerechten.

De meeste dictators waarover we lezen kent iedereen waarschijnlijk wel maar een aantal zijn wat minder bekend. Doet niets af aan het feit dat hun culinaire rarigheden erg leuk zijn om over te lezen.

Een grappig en zeker ook informatief boek met wetenswaardigheden die zelfs voor geschiedenisliefhebbers vaak nieuw zullen zijn.

Deze recensie is eerder verschenen op www.culinette.nl