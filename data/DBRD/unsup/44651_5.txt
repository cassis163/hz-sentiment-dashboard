Twee extremen komen tegenover elkaar te staan. Gerard, ex-tbs’er en genezen van schizofrenie, en Eugénie, mediamagnaat. Hij wordt door haar uitgedaagd om ruim een week later aan een show mee te doen die ongekend zal zijn in televisiewereld. Gerard moet bewijzen dat God bestaat, Eugénie het tegendeel.



In de week voorafgaand aan de show zien we hoe Gerard de grip verliest op de werkelijkheid als hij eigenlijk tegen zijn zin ertoe wordt gedreven om mee te doen. Om hem heen gebeuren bizarre ongelukken. Kantoren blijken er ineens anders uit te zien en zelfs zijn overleden vader lijkt te herleven. Heeft Eugénie hier de hand in? Zijn werkelijkheid vervaagt evenredig aan de toenemende spanning. De scheidslijn tussen werkelijkheid en waan wordt steeds diffuser en is bijzonder levendig weergegeven.



Dit debuut van Clemens van Brunschot staat als een huis. Langzaam wordt naar de climax van de show toegewerkt, waarbij het sterk neergezette personage Gerard je meeneemt door een verfrissende pageturner die je niet vaak ziet van een debutant. En passant zet 'Uit de duisternis neergedaald' je aan het denken over de Godsvraag, de debiliteit van televisieprogramma’s en de wereld zoals ex-tbs’ers die ervaren, zonder dat de auteur je een mening opdringt.

Een absolute aanrader.