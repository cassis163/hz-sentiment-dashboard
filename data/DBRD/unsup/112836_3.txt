Koorddansen in het zand was mijn eerste kennismaking met het werk van Gert Erauw, één van de vijf genomineerden voor de Hercule Poirotprijs 2014.
Ja, dan heb je als lezer vooraf toch bepaalde verwachtingen.

Het hoofdpersonage in dit boek is een veertiger die kampt met een midlife crisis en worstelt met de verveling. Gescheiden, geen baan meer, je zou voor minder in een dipje belanden.Totdat hij in contact komt met Anne-Sophie, ook nog Anso genoemd, vanaf dan verandert zijn hele leven. Hij ontmoet de wulpse aanstaande schoonmoeder, die kickt wanneer ze de mannen kan uitdagen. Zijn vriendin heeft ook nog een broer die handig is, maar verder niet erg verstandig. Samen trachten ze het familiehotel een nieuw elan te geven, maar vriendin Anso neemt al spoedig afstand van haar vriend en keert terug naar haar vorige baan. Hierdoor wordt de veertiger volledig uit het lood geslagen en neemt een drastisch besluit, hij neemt trouwens een loopje met de waarheid.

Vooral de manier waarop de spanningen tussen de veertiger en zijn schoonmoeder in spe werd weergegeven, wist me te boeien. Verder is dit boek meer een spannende roman dan een echte thriller. Het was een plezier om te lezen, lag niet zwaar op de maag en zorgde in ieder geval voor wat uurtjes leesplezier.