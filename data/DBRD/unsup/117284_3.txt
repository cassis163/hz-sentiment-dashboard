Al geruime tijd staat Daniel Hecht op mijn lijstje van nog te ontdekken schrijvers. Zijn nieuwste boek City of Masks verscheen begin dit jaar in Amerika, en is sinds kort te koop in de Nederlandse vertaling. In Het huis van de maskers maken we kennis met de zeer innemende parapsychologe Cree Black. Al in het voorwoord van de schrijver wordt duidelijk dat Het huis van de Maskers het eerste deel is van een nieuwe serie met de sympathieke spokenjaagster in de hoofdrol.

Cree Black runt samen met Edgar, haar zakelijke partner, een bureau dat zich heeft gespecialiseerd in het onderzoeken van onverklaarbare, bovennatuurlijke verschijningen. Een moderne vorm van ghostbusters. Hierbij gebruikt ze haar empathische technieken, waardoor ze in de huid weet te kruipen van de slachtoffers van bovennatuurlijk geweld. Een knappe vondst van Hecht. Cree wordt ingehuurd door een belangrijke familie in New Orleans, de stad van maskers, om de dochter des huizes af te helpen van haar waanideeën. Ze ziet spoken. Stapje voor stapje en geholpen door die spoken ontdekt Cree dat de familie heel wat te verbergen heeft en dat het niet de bedoeling is dat ze achter de waarheid komt.

Het bovennatuurlijke aspect speelt een belangrijke rol in het boek, maar eist zeker geen hoofdrol op. Laat je dus niet afschrikken door het feit dat het spookt in het boek. Hecht laat de mensen centraal staan en richt zich juist op ieders gedachten, het ongeloof en de geheimen die een rijke familie koste wat het kost probeert de verhullen. Dat Hecht zijn huiswerk goed heeft gedaan is direct te merken. Hij schiet zelfs een beetje door naar een bijna wetenschappelijke benadering van het paranormale. Dat vertraagt, maar maakt het boek naast (ont)spannend ook wel weer interessant om te lezen.

Daniel Hecht heeft met Cree Black een prachtige hoofdpersoon en bijzondere setting geschapen voor iets wat een mooie serie zou kunnen worden.