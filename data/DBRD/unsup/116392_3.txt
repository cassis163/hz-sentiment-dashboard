Juli Zeh is een Duitse auteur. Verscheidene van haar boeken zijn al in het Nederlands vertaald. DECOMPRESSION is verschenen bij Ambo|Anthos onder de titel Nultijd.

Duikinstructeur Sven, die samen met zijn partner (vriendin kan je het niet echt noemen) Antje op Lanzarote woont, krijgt Jola van der Pahlen en Theodoor Hast voor een cursus. Zij is een soapactrice die meer wil, en hij is een veel oudere acteur die zelf niet weet wat hij wil.
Er ontwikkelt zich een eigenaardige relatie tussen het viertal. Jola wil leren duiken om een belangrijke rol te krijgen en Theo blijkt toch niet zo uitgerangeerd te zijn als hij zich voordoet. Sven valt halsoverkop voor Jola en Antje doet gewoon haar werk..
Zoiets moet wel slecht aflopen... of niet?

Het boek heeft z'n goede en z'n slechte punten. Veel van de sfeer is goed getroffen en je wilt als lezer toch wel weten hoe die ingewikkelde verhouding nu moet eindigen. Aan de andere kant is het geheel soms wat rommelig, met veel te veel gepraat en te weinig actie. De karakters vechten om aandacht maar weten die eigenlijk geen van vieren goed te pakken. Met een titel als DECOMPRESSION verwacht de lezer uiteraard dat er een duikongeluk gaat plaatsvinden en dat is dan ook zo. Er had best wat meer spanning in gemogen. (Door: Jannelies Smit)