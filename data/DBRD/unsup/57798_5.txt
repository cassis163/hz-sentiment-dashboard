In Dumplin’ volg je de zestienjarige Willowdean Dickson, die net als andere leeftijdgenoten nu te maken krijgt met het fenomeen "de puberteit". Van de eerste keer echt verliefd zijn tot identiteitscrises en de strijd tegen pesten.
Willowdean is vaak het mikpunt, want ze is nu eenmaal niet slank te noemen. Dat maakte haar nooit iets uit, maar nu de rest van Clover City in de ban is van de aanstaande missverkiezingen probeert Will erachter te komen of ze er niet liever bij wil horen.

Dit boek is echt heerlijk om te lezen. Het is qua zinshopbouw en woordkeuze niet ingewikkeld. Het hele verhaal is lekker luchtig geschreven, waardoor je het makkelijk in een ruk uit kunt lezen. Ook heeft Julie Murphy gezorgd dat je je als lezer goed in kunt leven, doordat de personages realistisch zijn. Ze hebben allemaal wel iets dat ze niet perfect maakt en hun leven zou zomaar het jouwe kunnen zijn. Over elk personage is goed nagedacht en je kwam steeds meer over ze te weten. Dat zorgt ervoor dat je nieuwsgierig blijft tot het eind en het boek veel te snel uit is!
Dumplin’ is een boek dat (eindelijk) aandacht geeft aan de minder doorsnee mensen. Er wordt wederom getoond hoe belangrijk vriendschap en liefde is om jezelf te vormen en een voorbeeld te zijn voor anderen. Zeker een aanrader!