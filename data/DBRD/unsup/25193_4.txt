"Hoe angstaanjagend vuur is kun je pas zeggen als je er zelf middenin gestaan hebt. Het lijkt opeens levend te zijn, de vlammen strekken zich als hebberige tentakels naar je uit en net als je denkt dat je uit de gevarenzone bent, word je van achteren besprongen door het allesverslindende monster."

Drie jaar geleden kroop rechercheur Ava van Amstel door het oog van de naald, haar leven hing aan een zijden draadje. Inmiddels is ze weer volledig hersteld en heeft haar werkzaamheden bij de politie Valenberg weer opgepakt.

"Zelfs door het ondoorzichtige plastic heen waren onheilspellende, donkere vlekken aan de binnenkant waarneembaar."

Een telefoontje in de vroege ochtend zet haar wereld totaal op zijn kop. Die nacht is er een aanslag gepleegd op haar baas, hoofdcommissaris Gé Havinga. Hij is neergeschoten als een beest, zwaar gewond is hij naar het ziekenhuis gebracht, waar hij vecht voor zijn leven.

"Wat nou als Gé een ontdekking heeft gedaan die zo schokkend was dat hij het voor zijn eigen veiligheid besloot te coderen? Schokkend zoals…"

Dit grote drama heeft het team volledig lamgeslagen. Zoveel vragen, geen aanknopingspunten en al helemaal geen antwoorden. Ava’s hersenen draaien op topsnelheid. Hoe, wat, waar en waarom? Waarom Gé? De man, die de voorzichtigheid zelve was.

"Iedere minuut die wegtikte betekende dat we verder verwijderd raakten van de dader, want hoe ouder het spoor, hoe kouder het spoor."

Ava is nog nooit zo vastbesloten geweest om de dader te vinden als nu. Met gevaar voor eigen leven, stort ze zich op de zaak Havinga. Op zoek naar die ene aanwijzing, doet ze een schokkende ontdekking. Lukt het haar om de ontbrekende schakel te vinden en de zaak tot een goed einde te brengen?

"Natuurlijk zit er wel een logica in. Alleen zien wij die nog niet."

In juli 2012 debuteerde Els Ruiters met haar thriller Geraakt, daarvoor was zij vooral bekend als chicklit en jeugdboeken auteur. Geraakt is het eerste deel in de Ava van Amstel reeks. In maart 2013 volgde het tweede deel, Verborgen verleden. Beide boeken heb ik met veel plezier gelezen. Ik keek dan ook erg uit naar een volgend verhaal met Ava in de hoofdrol. We hebben er lang op moeten wachten, maar in augustus 2015 is het dan eindelijk zover. Het langverwachte derde deel, Bloedverwanten verschijnt, met wederom mijn favoriete rechercheur in de spotlights.

Ik had de eer om het boek al te mogen lezen voordat het in de boekwinkel lag en ik kan jullie vertellen, het was het wachten dubbel en dwars waard. Els heeft het verhaal in record tempo, tijdens een rustige vakantie in het voorseizoen in Frankrijk geschreven, waar overigens niets van te merken is.

Bloedverwanten bestaat uit 28 hoofdstukken, geschreven vanuit hoofdpersonage Ava van Amstel. En gaat van start met een spannende proloog, die je gelijk het verhaal in trekt.

Els Ruiters heeft een fijne, beeldende schrijfstijl. Eenmaal begonnen met lezen, kun je niet meer stoppen voor je het verhaal uit hebt, alle drie haar boeken had ik binnen no time uit. Gedurende het lezen blikt Ruiters regelmatig terug naar de voorgaande delen Geraakt en Verborgen verleden, en haalt daarmee oude zaken weer naar boven, waardoor Bloedverwanten eventueel ook los leesbaar is. Maar ik zou je willen adviseren om gewoon lekker de hele serie te lezen.

In Bloedverwanten draait het allemaal om de zaak Havinga. Een verhaallijn met een heftig thema. De nachtmerrie van iedere ouder. Thematiek waar we de laatste tijd veel verhalen over zien verschijnen. Toch is het Els gelukt om haar thriller op een originele manier neer te zetten. Bloedverwanten start met een aangrijpende, weerzinwekkende, beklemmende proloog, daarna komt het verhaal langzaam op gang, Ruiters werkt rustig toe naar een spannende finale, die zij op inlevende wijze heeft weten te beschrijven, als lezer lees je met ingehouden adem mee. Waarna uiteindelijk de gehele verhaallijn samen komt.

In Bloedverwanten staat mijn favoriete personage, Ava van Amstel weer centraal. Stoere, eigenwijze Ava is werkzaam bij de politie Valenberg als rechercheur. Samen met Rob Welsman, vormt zijn een geweldig duo. Ava en Rob hebben een bijzondere relatie, diep in haar hart is ze nog altijd gek op Rob. Het gaat niet altijd zonder slag of stoot in het team, het geweld lijkt steeds dichterbij te komen. Bijna drie jaar geleden kroop Ava door het oog van de naald, nadat zij belaagd werd met een mes. Inmiddels is ze weer volledig gesteld en ook op liefdesgebied lijkt het haar eindelijk voor de wind te gaan, zou Ivo een blijvertje zijn?

Ava is gek op haar baas, hoofdcommissaris Gé Havinga, ze kennen elkaar al vijftien jaar en hij heeft haar al menigmaal de hand boven het hoofd gehouden. Een telefoontje in de vroege ochtend zet haar wereld op zijn kop. Gé is voor zijn woning neergeschoten als een beest, zwaar gewond is hij naar het ziekenhuis gebracht waar hij vecht voor zijn leven. Het hele team is volledig lamgeslagen door dit drama. Waarom is juist Gé, die de voorzichtigheid zelve was, slachtoffer van deze aanslag? Wat is de aanleiding van de schietpartij? Wie heeft het op hem voorzien? Er is geen enkel aanknopingspunt, met gevaar voor eigen leven is Ava vastbesloten om de zaak Havinga tot een goed einde te brengen. Zal het haar lukken om de ontbrekende schakel te vinden?

Valt met dit derde en (voorlopig) laatste deel het doek definitief voor Ava en Rob? Gaat Els net als Ava het nieuwe avontuur tegemoet? Of zal zij ons in de toekomst toch weer verrassen met een vierde deel? Geniet net zoals ik met volle teugen van Bloedverwanten.

Bloedverwanten, derde deel in de Ava van Amstel reeks, spannende beklemmende thriller met heftige thematiek, lukt het Ava om de zaak Havinga tot een goed einde te brengen? Aanrader!