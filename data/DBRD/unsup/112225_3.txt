Van De Crime Compagnie ontving ik een exemplaar van Ciao Sicilia, de tweede ik-vertrek thriller van Marelle Boersma. In februari 2018 las ik Chateau Provence, de eerste ik-vertrek thriller. Zelf vertrok Marelle naar Portugal waar ze nu woont en schrijft. Sicilië is een eiland waar ik al tweemaal voor een vakantie verbleef en ik was dan ook benieuwd naar de sfeer van het boek.

Op het moment dat Anne de envelop in een brievenbus laat vallen, weet ze dat ze nooit meer terug kan. Haar werk als chocolatier, haar echtgenoot Benny en haar vriendschap met Daan, alles moet ze achterlaten. Haar leven zal nooit meer hetzelfde zijn. Ze vertrekt naar het Italiaanse eiland Sicilië in de hoop dat ze daar nooit gevonden wordt...

Lovende woorden op de achterkant van het boek maakten me erg nieuwsgierig naar het verhaal van Ciao Sicilia.

Het verhaal start een beetje verwarrend. Later in het verhaal vallen de gebeurtenissen op hun plek. De sfeer op het eiland, zoals die wordt beschreven, bracht me terug naar Sicilië. Dan heb ik het nog niet over de beschrijving van de geuren en smaken als het over het maken van de chocola gaat.

Anne is een vrouw die lang niet haar leven in eigen handen heeft genomen. Eenmaal op Sicilië verandert dat. Langzaam lijkt ze een andere persoon te worden. Ze neemt het heft meer en meer in eigen handen, dat zal ze ook wel moeten door de omstandigheden waar ze in belandt. Als je aan Sicilië denkt, denk je aan de Etna en de maffia. Eén van beiden komt in het verhaal dan ook sterk naar voren en daarmee ook keuzes die moeten worden gemaakt. Het verhaal vond ik niet super spannend en ik vond het dan ook geen echte thriller. Wel vond ik de verandering van mensen (van niet alleen Anne) mooi om te lezen. Het verhaal boeide me en las prettig, maar ik zat niet op het puntje van mijn stoel.