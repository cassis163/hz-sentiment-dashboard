Als mooie vrouw, manager van Linda de Mol en Bridget Maasland en schrijfster van thrillers is Xenia Kasper publicitair gezien een aantrekkelijke gaste voor tal van tv-programmas. Geen wonder dat bij de verschijning van haar vijfde boek, Ongeremd, de studiodeuren wijd voor haar openstonden. Zo was ze onder anderen te gast in 'Koffietijd' en 'Life 4 You' om haar boek warm aan te bevelen. Bijna overbodig, omdat Ongeremd al bij verschijning toe was aan een tweede druk.
Hoofdpersoon in Ongeremd is de ambitieuze tv-presentatrice en onderzoeksjournaliste Maja die, vanwege dalende kijkcijfers, alles op alles zet om haar misdaadprogramma weer op de kaart te zetten. Als in het chique Amsterdam-Zuid snel na elkaar de lijken worden gevonden van twee internationaal opererende investeringsbankiers probeert Maja samen met haar team de moorden op te lossen, nog voordat de politie de dader heeft weten te achterhalen. Zij komt terecht in de wereld van filmactrices en voormalige fotomodellen die in het verleden de ongeremden werden genoemd en die een groot geheim verbergen. Hoe dichter Maja bij de waarheid komt, hoe dichter het gevaar haar eigen levenssfeer bedreigt...
Maja is een sterk personage, een vrouwelijke Peter R. de Vries, die een ongelukkige jeugd heeft gehad met een alcoholische vader die haar moeder sloeg. Een nachtmerrie die zich dreigt te herhalen als haar eigen man, Brad, haar in een dronken bui een flinke mep geeft. De relatie wordt nog onstabieler als Brad met een andere dame het bed induikt en verteerd wordt door schuldgevoelens. De onzekerheden, de onuitgesproken geheimen en het gebrek aan vertrouwen tussen de partners lopen als een rode draad dwars door het misdaadverhaal heen.
Xenia Kasper heeft haar verhaal gesitueerd in de wereld van de televisie, die zij kent als haar broekzak. Zij trekt veel ruimte uit om alle achtergrondwerkzaamheden in het verhaal in te passen. De lezer maakt kennis met het werk van een verantwoordelijk producent, een redactrice, een assistente, een onderzoeksjournaliste, de researchers, de presentatrice, de opnametechniek in de studio, de fotografen en de journalisten van de roddelpers. Vrijwel allemaal vrouwen en mannen van dertig tot veertig jaar. Een even sfeervol als natuurgetrouw beeld dat het verhaal absoluut een extra dimensie meegeeft.
Dat Xenia Kasper is begonnen als schrijfster van chicklits, is overigens zeer goed merkbaar in Ongeremd. Ze heeft bepaalde ingrediënten nog steeds niet uit haar systeem kunnen bannen. Zo is het merendeel van de personages superknap: Maja's man Brad was vroeger fotomodel. Hij heeft een afgetraind lichaam en beweegt als een roofdier. Brads golfvriend Marc is 1.85 meter en ontstellend knap. De beide vermoorde mannen, Jose en Paul, waren vroeger beeldschone fotomodellen. Susan, de weduwe van Paul, is een prachtige filmactrice. En ook bij de televisie lopen zeer opwindende figuren rond. Men flirt, geniet van seksuele spanning en gaat met elkaar naar bed. De Gooische matras doet haar naam eer aan.
Kortom, in bepaalde opzichten is Ongeremd een soap, maar wel een met een superspannend verhaal en tal van verrassende wendingen. De naspeuringen naar de moordenaar zijn geloofwaardig, de moordende wedren met de rechercheurs Bert en Monique wordt vakkundig verwoord en het grote geheim uit het verleden wordt goed gedoseerd geopenbaard. Xenia Kasper biedt de lezer een verrassend sterke thriller vol passie en dodelijke jaloezie: snel verteld, opwindend, origineel en spannend tot het eind.