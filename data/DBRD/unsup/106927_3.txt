The Monk of Mokha van Dave Eggers is een non-fictie boek over de missie van Mokhtar Alkhanshali om koffie uit Yemen weer op de kaart te zetten. Mokhtar is de stuurloze zoon van uit Yemen afkomstige ouders die naar Amerika zijn verhuisd. Hij weet niet wat hij met zijn leven wil totdat hij het idee opvat om de koffie uit zijn geboorteland aan de man te gaan brengen. Helaas valt zijn zakenplan samen met de burgeroorlog die in 2015 uitbreekt in Yemen. Desondanks is Mokhtar vastbesloten om door te zetten.

Eggers maakt de groei die Mokhtar doormaakt heel duidelijk zichtbaar, al is er ook regelmatig sprake van een flinke dosis geluk bij het wonderbaarlijk goed aflopen van zijn avonturen. Heldenverering ligt op de loer, maar Mokhtars onbezonnen natuur laat dit gelukkig niet helemaal toe. Eggers schrijfwijze doet denken aan een journalistieke roman. Dit komt het verhaal zeker ten goede, al hadden sommige aspecten best beter uitgewerkt mogen worden. Vooral de koffiegeschiedenis van Yemen en de politieke situatie aldaar zijn interessant en daar had Eggers van mij zeker dieper op in mogen gaan. Nu worden beide onderwerpen alleen maar aangestipt. Er is wel verrassend veel aandacht voor fair trade. Het boek had van mij dubbel zo dik mogen zijn als dat zou betekenen dat alles uitgebreider aan bod zou komen.

Naast Mokhtar blijven de andere personen nogal op de vlakte. Als The Monk of Mokha een film was dan zou Mokhtar de enige echte rol zijn. Zijn familie, vrienden, kennissen, werknemers, zakenpartners etc. zijn eigenlijk niets meer dan cameos.

Door de lichte manier van vertellen en de spanning dankzij de capriolen van Mokhtar, is The Monk of Mokha een ideaal boek om bijna ongemerkt wat op te steken over een ander cultuur, een ander land en de koffie industrie.