Ellen Rademakers is studente en erft onverwachts een groot geldbedrag van een oude buurvrouw. Ze krijgt dit bedrag echter niet zomaar. Ze moet op zoek gaan naar bewijs over de zin van het leven. Bij toeval komt ze de televisiepersoonlijkheid Tom Beens tegen. Ze raken bevriend en samen met hem begint ze aan de spannende en ontluikende zoektocht. Haar eigen geschiedenis komt aan het licht en ze ontdekken grote geheimen over het leven na de dood. Niet iedereen is blij met het gegraaf van de twee in het verleden. Van hogere hand wordt hun leven in gevaar gebracht.
De debuutroman van Paul Jacobs begint onschuldig en luchtig, maar naarmate het verhaal vordert en de hoofdpersonen sensationele ontdekkingen doen, komt er meer vaart in het verhaal en stijgt de spanning. Deze misdaadroman brengt de grote vraag naar de zin van leven ter sprake. Zowel gelovige als ongelovige lezers zullen de gebeurtenissen gefascineerd volgen en zichzelf afvragen of reïncarnatie echt mogelijk zou zijn. Realistisch is ook het feit dat er van hogere hand wordt ingegrepen en samenzweringen ervoor zorgen dat al deze opzienbarende informatie niet naar buiten komt. Naast deze serieuze verhaallijn, spelen romantiek en humor ook een grote rol in het boek. De dialogen tussen de hoofdpersonen zijn gevat, maar het gaat soms ook erg snel. De sprongen die Tom en Ellen maken zijn niet altijd even goed bij te houden voor de lezer.
De Rode Badkuip is meeslepend en goed geschreven. Korte beschrijvingen van plaatsen worden opgevolgd door gedetailleerde alineas over bepaalde gebeurtenissen en personen. Jacobs speelt met woorden en toetst zelfs af en toe de kennis van de lezer op het gebied van de Franse taal. Origineel is het verhaal zeker, maar het is nog niet diepgaand genoeg om een topper te zijn. Toch kan de lezer zichzelf heerlijk verliezen in deze spannende pageturner.