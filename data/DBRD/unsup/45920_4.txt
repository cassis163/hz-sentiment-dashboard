Esmee Evers is een lieve meegaande vriendin die het beste met iedereen voor heeft. Vaak een beetje teveel. Esmee denkt over iedereen iets goeds en zelfs wanneer iemand gewoon heen en weer over haar rug loopt, zal diegene het vast niet zo hebben bedoeld.
Dit alles wordt nog een stapje erger wanneer haar vriendin Jasmijn komt werken als redactrice bij hetzelfde tijdschrift als zij. Jasmijn is erg opgewonden omdat zij niet beter weet dan dat zij en Esmee collega's worden, helaas heeft Esmee de waarheid ooit een beetje verdraait en is ze slechts redactie-assistente, en nu dus Jasmijn's sloofje. Wanneer steeds meer duidelijk wordt dat Jasmijn over haar rug en talenten de complimenten en privileges ontvangt moet er toch iets veranderen. Gesteund door hartsvriendin Andrea en jeugdvriend Rik gaat ze de strijd aan. Maar haar vriend Hugo kan het niet erg waarderen dat Esmee contact heeft met haar vroegere jeugdvriend, en hoe zit het met haar andere gezamenlijke vriendinnen? Zijn dat wel zulke goeie vriendinnen als ze altijd had gedacht? Of moet er definitief een bezem door haar leven?

Ik vond dit boek zeer vermakelijk met de nodige humor. Esmee is een hoofdpersoon die je een warm hart toedraagt vanaf het begin. Soms is ze wel een klein beetje té naïef neergezet door de auteur. Waar het gewoon overduidelijk is dat ze gigantisch genaaid wordt haalt zij nóg d'r schouders op dat ze het zelf vast verkeerd had begrepen. Jasmijn is een personage waar je vrij snel een hekel aan krijgt. Als dat je vrienden zijn, heb je geen vijanden meer nodig.
Een gezellig boek voor tijdens je vakantie of lekker in het zonnetje deze zomer.