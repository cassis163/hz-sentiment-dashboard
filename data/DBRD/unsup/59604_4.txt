Nog op zoek naar een ideaal kerst- of nieuwjaarsgeschenk voor een leergierig exemplaar van je nageslacht of voor een petekindje dat eens wat anders dan een briefje van twintig verdient voor die mooie nieuwjaarsbrief? Beweren dat, zoals de titel belooft, dit prachtige kijk- en leesboek over echt álles gaat, is misschien wat overdreven gesteld, maar er komt toch heel wat vooral wetenschappelijke informatie op de jonge lezer af die zich graag laat bedelven onder cijfers, percentages, codes of weetjes.  

Kinderen groeien op tot volwassenen en leren onderweg wat ze kunnen gebruiken om te kunnen functioneren in die grotemensenwereld. Van alle informatie die ze daarbij gaandeweg opsteken, is er flink wat kennis die nuttig en nodig is, om bijvoorbeeld te weten hoe een stroomcircuit werkt, om oppervlaktes te kunnen berekenen, om belastingaangiftes te kunnen doen… Maar je hebt in de wereld ook heel wat – zelfs nog veel meer – informatie waar je eigenlijk geen donder mee kunt aanvangen, maar die toch leuk kan zijn om te hebben. Of alleszins eens op te zoeken, voor wanneer je het god-weet-wanneer eens zou kunnen gebruiken. In dat segment valt dit grote boek vol interessante, maar veelal nutteloze kennis. Of denkt u dat het belangrijk is te weten hoe de oudewijvenknoop gemaakt moet worden, wat het verschil is tussen een altostratus en een cirrocumulus (wolkensoorten), dat de letter g een oor en een gesloten pons bevat, welke de semafoorsignalen zijn of dat de laagbolkopschroef met flens zelfs maar bestaat? Alles weten over lichaamsorganen of de fysica achter vliegen, tijdzones of het skelet kan wat zinniger zijn, maar is uiteindelijk ook specialistenwerk en niet bestemd als parate kennis.  

Toch is zelfs dit soort info over van alles en nog wat (het zonnestelsel, het Griekse alfabet, muzieknotaties, de standen van de maan, soorten potloden, de opstelling van een orkest…) ondanks de nutteloosheid ervan gewoon leuk om te lezen. Dat is het boeiende van dit boek: het prikkelt nieuwsgierigheid, wakkert interesses aan en is gewoon op al deze uiteenlopende domeinen uitermate interessant.  

Daar komt nog bij dat het boek een kunstwerk is op zich: naast de aantrekkelijk afwisselend gebrachte lappen tekstinfo op de linkerpagina’s staat op de rechterpagina telkens een stijlvol getekend en vormgegeven schematische tot plastische infografiek. Sober de ene keer, uitbundig de andere, maar telkens weer verbluffend mooi gedaan. Van een voorstelling van de onderdelen van een rivier of de structuur van een atoom tot een overzicht van onmogelijke vormen en de verklaring van de gulden snede: het zijn plaatjes van plaatjes waar je op kunt blijven kijken. En dat alles zonder enige opleuking met foto’s of kleuren: alles is uitsluitend getekend en weergegeven in per onderwerp een vaste steunkleur. Met dit kerstgeschenk zijn ze een hele kerstvakantie zoet!