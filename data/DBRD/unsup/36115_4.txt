Inhoud:
Amber Reynolds heeft een ongeluk gehad en ligt in coma. Ze kan zich in eerste instantie weinig tot niets herinneren en heeft geen idee hoe dat komt. Ze ligt daar maar en kan geen kant op, ze ‘loopt’ vast in haar gedachten en zit gevangen in haar lichaam! Haar man, die volgens Amber niet meer van haar houdt en haar zus, waar ze intussen ook al lang een haat/liefde verhouding mee heeft bezoeken haar natuurlijk regelmatig maar ze kan er niets mee. Als ze dan bezoek krijgt van een man die beweert dat het geen ongeluk was en dat het haar eigen schuld is dat ze daar ligt begrijpt ze dat er allerlei dingen niet kloppen! Hoe is het ongeluk gebeurd en wie is hier schuldig aan? Langzaam komen ook haar eigen herinneringen weer naar boven: over haar werkzame leven bij de radiozender, over haar collega’s, echtgenoot en haar zus. Daar wordt ze alleen maar nerveuzer van. Haar leven loopt gevaar, zoveel wordt Amber wel duidelijk. Ontwaakt ze wel op tijd uit haar coma?
Persoonlijke Leeservaring
Een aangename verassing dit boek! Ik zag de cover van het boek en dacht dat het geen hersenkraker zou zijn. Dat klopte dacht ik in het begin van het boek. Ik vond het een lekker lopend verhaal, ik voelde alleen druk om door te lezen. Erg knap vond ik het dat iemand boeiend kan schrijven over een persoon die in coma ligt! Het verhaal schakelt moeiteloos in tijd:
Nu, terwijl Amber in coma ligt. Eerder, voordat Amber in coma lag. Verder aangevuld met dagboekfragmenten van vroeger.
Een heel duidelijk en overzichtelijk verhaal (leek het) en hier liet ik me zand in de ogen strooien! Amber werkt bij een radiozender en heeft niet zoveel met haar collega’s en al helemaal niet met Madeline. Ze heeft een zus, Claire, waar ze niet meer zo’n goede relatie mee heeft. En alsof dat niet genoeg is verdenkt ze haar man er ook van niet meer van haar te houden. Het eerste deel van het verhaal heb ik met een lach op mijn gezicht gelezen. In mijn beleving werd steeds duidelijker dat Amber toch wel een of meerdere stoornissen moest hebben. Mede hierdoor werd ik een beetje in slaap gesust! Ik was daardoor zeker niet zo alert als ik normaal ben. Ik houd ervan als ik door een thriller op een compleet verkeerd spoor word gezet en dat is precies wat er gebeurde! De ene thriller is de andere niet, soms is een thriller superspannend, gruwelijk of gaat een beetje “onder je huid zitten” of een combinatie hiervan.
Hier draait het verhaal helemaal niet om een moordenaar die ontmaskert moet worden. Het gaat hier zelfs niet over een moord! Zijn hier dan helemaal geen moorden gepleegd? Ik kan er niets over zeggen.
Wat een plotwendingen! Ik had het boek ’s avonds laat uit en ben er nog een deel van de nacht mee bezig geweest. Te bedenken dat dit een debuut is! Ik zou graag uitleggen wat ik precies bedoel maar dat zou spoilers weggeven. Dit zou daarom een goed boek zijn om met een leesclub te lezen en dan onderling te bespreken! Ik denk namelijk dat lezers verschillende ideeën hebben over wat er allemaal gebeurd is in dit boek. Om die reden zou ik dit boek zo nog een keer lezen en dat doe ik eigenlijk nooit!
Soms lieg ik. Wie liegen er allemaal? Ik niet en één ding is zeker: het volgende boek van Alice Feeney wil ik graag gaan lezen en ik hoop snel!