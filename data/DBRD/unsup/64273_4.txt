Wanneer je ontwikkeling zoekt in een serie dan ben je bij Lars Kepler aan het goede adres. Vergelijk de eerste boeken met Joona Linna in de hoofdrol met de laatste boeken en dan kom je tot de conclusie dat ze toch echt anders zijn. Allemaal zijn ze goed, het is wat dat betreft maar net waar je voorkeur ligt. Persoonlijk vind ik ze alleen maar beter en beter worden. Wat kun je van Lazarus verwachten?

Allereerst spanning. En met spanning bedoel ik doorlopende spanning, van begin tot eind, met een grote S. Gosjemikke wat een duister en snijdend kat -en muisspel is dit! Erg fijn ook dat Kepler voldoende terugpakt naar de voorgaande delen. Het geeft je als lezer het owja-gevoel en het zorgt ervoor dat je direct makkelijk en goed in het verhaal zit. Een verhaal met vaart, met geliefde en bekende personages, ( ze staan niet als een huis, ze staan als een flatgebouw) en een verhaal waar heel veel in zit. Waaronder veel gruwel en veel ( stinkende ) lijken ook.  Aan de ene kant vliegt het daar af en toe de bocht uit, aan de andere kant brengt het dat werkelijk niks, maar dan ook niks voorspelbaar of zeker is. En laat ik dat laatste nu net een fantastisch iets vinden waardoor het eerste acceptabel wordt.

Hoop, verlies, verdriet, onderzoek, angst en actie. Hoe zijn we elkaar te slim af en de inzet bij deze roulette is hoog. Het wisselt elkaar in moordend tempo af en Kepler weet weer DIE onheilspellende sfeer te creëren die zo eigen is, en zeker kenmerkend is ook voor de Scandinavische thriller.

De meerdere lagen en lijnen worden uiteindelijk bij elkaar gebracht in een intelligent plot. Dit is nagelbijtend naar het einde lezen en dan wordt het Halleluja ook nog zó afgerond dat je na 539 bladzijden maar één ding wil. Verder met in ieder geval Joona en Saga naar het volgende deel? Alhoewel, even pauze is op zich best okay, hoeveel kan een mens en een lezer hebben joh!

Conclusie:

Schrijfstijl: 4.5

Plot: 4.5

Spanning: 4.5

Psychologie: 4.5

Leesplezier: 5

Originaliteit: 4

Vier en halve sterren voor Lazarus.

Karin Meinen-Samenlezenisleuker