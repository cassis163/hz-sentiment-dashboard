Matthias Rozemond beschikt over een vlotte, natuurlijke schrijfstijl waarmee hij zijn romans over onze grote meesters uit de kunstgeschiedenis toegankelijk maakt voor een breed lezerspubliek.Hij schreef eerder over Jeroen Bosch in zijn boeiende historische roman De Duivelskunstenaar, waar ik enorm van heb genoten, evenals van deze nieuwe roman Het spel van licht en donker. Hierin belicht hij het leven van de jonge Rembrandt Harmenszoon van Rijn, die werd geboren in Leiden op 15 juli 1606 en in Amsterdam overleed op 4 oktober 1669.

Deze kunstschilder, etser en tekenaar is door Rozemond bijna levensecht neergezet, je waant je tijdens het lezen als toeschouwer in zijn leven. Je wordt direct in het verhaal gezogen en komt in een andere tijd en wereld terecht. Hierdoor lijkt het waarheidsgetrouw, ware het niet dat Rozemond wederom feit en fictie naadloos heeft samengevoegd en ingekleurd. Hier schuilt echt de vertelkracht van Rozemond.

Hij neemt je linea recta mee naar een winters tafereel in de zeventiende eeuw, waar je de (kwa)jongens hoort schreeuwen en dekking ziet zoeken voor de sneeuwballen die over en weer worden gegooid. Rembrandt van Rijn, molenaarszoon die aan de Rijn in Leiden woont met zijn ouders, broers en zus, is een onzekere jongen die hunkert naar erkenning. Deze onzekerheid blijft aan hem kleven, ook nadat hij met zijn eigen zuurverdiende geld een opleiding heeft genoten bij leermeester Lastman, waar ook vriend Jan Lievens voor zijn schilderkunst in de leer is geweest.

Het is intens voelbaar hoe Rembrandt zich spiegelt aan Jan, in zijn doen en laten, met zijn stiekeme wens hem te evenaren of zelfs te overtreffen. Dit laat de donkere kant van Rembrandts karakter zien, die regelmatig de kop op steekt en terug te zien is in zijn werk. Ook donker is het leven van vriend Aris, wiens slechte start uit zijn jeugd hem de afgrond in trekt. Rembrandts onzekerheid sijpelt in alle aspecten van zijn leven door, in de relatie tot zijn vader en diens onwankelbare geloof in God, zijn vrienden en zelfs in de liefde. Twee afbeeldingen van zijn levenspartners staan in het begin en achterin het boek. Het spel van licht en donker plaatst Rembrandt van Rijn in zijn leven in Leiden en Amsterdam, waar hij zich met ups en downs ontwikkelt van jongen tot de kunstenaar die we vandaag de dag als een van onze grote meesters erkennen. Kon hij nu maar zien hoe groot deze erkenning is!