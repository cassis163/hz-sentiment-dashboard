Cormoran Strike en zijn secretaresse/assistente hebben een nieuwe zaak, de verdwijning van een schrijver, Owen Quine. Er zijn genoeg mensen die hem haten en niemand lijkt zich ongerust te maken want de schrijver heeft de gewoonte soms te verdwijnen. Er wordt dan ook aan een publiciteitsstunt gedacht. Na enkele dagen vindt Strike de schrijver terug in een tweede huis van de man. Hij is gruwelijk vermoord. Wanneer blijkt dat het einde van het laatste boek van de schrijver, dat niemand wil uitgeven omdat hij er iedereen uit de uitgeverijwereld in te kakken zet, precies overeenkomt met hoe de man vermoord is, blijkt deze moord toch meer te zijn dan wat haat. Dit gaat veel verder, een afrekening, gepland, lang gepland zelfs.
De vrouw van Quine wordt gearresteerd nadat er verschillende bewijzen haar richting uit wijzen. Voor de politie is daarmee de zaak afgehandeld. Niet voor Strike. Hij is ervan overtuigd dat de politie zich vergist en gelooft rotsvast in de onschuld van de vrouw. Geloven is nog iets anders dan bewijzen.
Dit boek geeft een inkijk in de schrijverswereld en ik kan me niet van de indruk ontdoen dat Robert Galbraith met de nodige ironie en sarcasme dit verweven heeft in het boek. Alsof hij/zij er genoegen aan heeft beleefd
Het is ook weer een heerlijk boek om te lezen en het duurde heel lang voordat ik doorhad wie nu eigenlijk de dader was. Voortdurend aanwijziging die naar de verkeerde kant wezen.
En nu Robin meer dan een secretaresse aan het worden is, is het enkel wachten op het volgende avontuur van Strike en Robin.