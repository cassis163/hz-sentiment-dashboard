Fender runt een videotheek die op de rand van faillissement staat. Zijn vader overlijdt, zijn ex-vriendin heeft hem om onduidelijke redenen verlaten. Als Fender een relatie krijgt met Lisa, een ongrijpbaar meisje dat drugs gebruikt, gaat het beter met hem. Hun liefde is puur en ongrijpbaar, maar voor hoelang?

Kleyn heeft een interessant boek geschreven. Fender is een aantrekkelijke man die goed bij vrouwen valt. Aan aandacht en seks heeft hij geen gebrek, de seks wordt uitgebreid beschreven, wat hier en daar afbreuk doet aan de verhaallijn. Toch valt Fender voor Lisa, het meisje dat hij het minst begrijpt en het minst bij zich kan houden. Meestal weet hij niet wat ze doet, of met wie ze wat doet. Ze geeft hem zijn levenslust weer terug.

Met Lisa’s vader heeft Fender onverwachts een ludieke klik: Elvis. Lisa is geboren op de sterfdag van Elvis, een reden voor haar vader om elk jaar opnieuw verdrietig te zijn, waar Lisa dan weer verdrietig om wordt. Fender denkt dat Elvis niet dood is. Naar de redenen waarom heeft Kleyn duidelijk onderzoek gedaan en op een goede manier verwerkt in zijn verhaal.
Ook de weetjes over films in het boek zijn interessant. Het maakt geloofwaardig dat Fender niet zomaar een videotheek runt: hij is oprecht een filmkenner.

Zie Je Me zijn de drie delen waarin Kleyn het boek opgedeeld heeft. Deze indeling is verklaarbaar en goed gevonden in combinatie met de titel ‘Ik zie je’, maar pas als de lezer het deel Me uitgelezen heeft. Het derde deel van de roman zal even ongrijpbaar voor de meeste lezers zijn als Lisa voor Fender. Als je echter de tekenen herkent waarmee Kleyn speelt aan het eind van het tweede en in het laatste deel van zijn verhaal, dan is er geen plottwist. En is het slot minder interessant en wat langdradig uitgewerkt.