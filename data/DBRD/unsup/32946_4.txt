Heleen van der Kemp debuteerde vorig jaar als thrillerauteur en dat bleef niet onopgemerkt. Blond 15 werd door de bezoekers van Crimezone.nl verkozen tot een van de zes beste debuten van 2010. Ook al zette de fluorescerend roze chicklitcover de lezers volledig op het verkeerde been, de reacties waren zonder uitzondering positief. En als er al een punt van kritiek was, dan richtte dit zich voornamelijk op de (te) beperkte omvang van het boekje. De lezers hadden duidelijk nog niet genoeg van de innemende en eigengereide hoofdpersoon, rechercheur Britt Franken. Met de verschijning van Afrekening gaat het verhaal voor hen gelukkig verder waar het bij Blond 15 ophield.
In Afrekening breekt Britt haar hersens over een reeks nieuwe misdrijven die op een of andere manier aan elkaar gelinkt worden door Justitia, een organisatie die claimt voor gerechtigheid te zorgen waar het Nederlandse rechtssysteem in haar ogen grote steken laat vallen. Justitia neemt het recht in eigen hand en het gevolg is een aantal afrekeningen van ex-gedetineerden. De complexe zaak komt volledig op slot te zitten wanneer alle voor de hand liggende verdachten een waterdicht alibi hebben terwijl het moorden gewoon doorgaat. Alsof het niet genoeg is, zitten Britt en haar tienerdochter nog midden in de verwerking van de heftige gebeurtenissen uit Blond 15.
Heleen van der Kemp is niet de zoveelste Saskia, Simone of Suzanne. Met een herkenbare eigen stem, frisse stijl Ã©n verrassende plot plaatst ze zichzelf in een compleet andere categorie: de politiethriller met een vleugje feelgood, want ook humor en een spetterende romance ontbreken niet in Afrekening. Na het goed ontvangen Blond 15 waren de verwachtingen hoog gespannen, maar Van der Kemp bewijst met zeer grote overtuiging dat zij geen eendagsvlieg is.
Het verhaal is net als de voorganger compact, maar strak gecomponeerd en goed geschreven. De spanning is mooi gedoseerd en er is genoeg ontwikkeling van de hoofdpersonen. Heb je Moord.net van Buthler & Orlund gelezen, dan zal een deel van de plot je enigszins bekend voorkomen, maar deze toevalligheid zal je er niet van weerhouden ook dit boek te verslinden.
De gelijktijdige publicatie van de goedkope editie van Blond 15 (in een welverdiend nieuw jasje) is een ultieme kans om alsnog bij het begin van de Britt Franken-thrillerreeks van Heleen van der Kemp in te stappen.