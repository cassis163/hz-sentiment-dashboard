Ik heb op dit moment een twaalftal boeken van Jonathan Kellerman gelezen en kan met grote overtuiging zeggen dat Oog in oog voor mij het beste tot nu toe is. Het verhaal begint op pagina 9 en eindigt op pagina 428 en daartussen staat een compleet en volledig verhaal. Over de zielige, treurige maar ook mooie en soms schrijnende delen hangt een flinterdun gordijn over dat het geheel als een spannend bindmiddel aan elkaar koppelt. En dat heet dus een thriller.
Ik heb Alex Delaware nog niet zo zien acteren als in dit boek. Zijn psychologische kwaliteiten worden hier zo goed uitgelicht dat dit alleen maar een compliment kan betekenen voor de auteur.
Ook zijn eindeloos vertrouwen in vriend Milo Sturgis en patiÃ«nte Melissa Dickinson geven veel toegevoegde waarde aan dit boek. En zoals we van hem gewend zijn komen ook weer allerlei maatschappelijke problemen om de hoek kijken.
Om er maar een paar te noemen, corruptie, macht, geld, seks en de seksuele geaardheid, jaloezie, overspel en zo zijn er nog wel enkele te noemen. Het zit er in voldoende mate in en Kellerman laat het op het juiste moment voor de dag komen.
Ik heb met volle teugen genoten van dit verhaal en naarmate ik meer lees van deze auteur groeit de bewondering voor hem evenredig. Eind 2006 had ik me tot taak gesteld om de hele verzameling van hem in mijn bezit te krijgen en dat is wonderwel vrij snel gelukt. Spijt heb ik geen moment gekregen en verwacht dat ook niet te krijgen. Wel kijk ik met plezier uit naar de uren leesplezier die nog op de boekenplank staan te wachten met Alex Delaware in de hoofdrol.
Aan DIT boek ken ik met plezier het maximale aantal sterren toe, dat zijn er dus 5.