Neem een ijshockeyteam, een dwarse en te knappe ijshockeyer en een dame die er voor moet zorgen dat hij voor zijn club blijft presteren. Voeg daar nog een beetje erotiek en wat humor aan toe en je hebt een fijne combinatie voor een steamy verhaal.

Ijskoud verlangen is dat fijne verhaal, met zinderende spanning, leuke personages en af en toe wat hobbeltjes in de weg. Aubrey, tikkeltje onnozel in het begin, weet kordaat op te treden, keuzes te maken en het ijshockeyteam van Brent te temmen. Brent, een overduidelijk knappe en gespierde, maar koppige ijshockeyer, blijkt al net zo kordaat. Hij draait niet om de hete brij heen, hij weet wat hij wil en gaat er voor.

Dat getwijfel, het spelen van hard-to-get en lang achter elkaar aanlopen is wat steamy boeken nogal eens langdradig en saai kunnen maken. Maar dat is bij Ijskoud verlangen nergens aan de orde. Het is duidelijk wat Aubrey en Brent willen, ze willen elkaar. Enerzijds is het fijn dat langdradige elementen in het verhaal ontbreken, anderzijds is dat ook wat er voor zorgt dat het plot duidelijk, overzichtelijk en voorspelbaar verloopt. Puzzelstukjes vallen te gemakkelijk in elkaar en je weet op kilometers afstand wat er zal gaan gebeuren. Verwacht dan ook geen erotische roman met een diepgaande verhaallijn, maar gewoon een prettig leesbaar boek dat door een vleugje humor net wat anders is dan andere erotische fictie.

Echt heel hot zijn de steamy passages niet (maar toch ook niet ijskoud) en het gebekvecht tussen Brent en Aubrey komt in het begin al snel je neus uit, maar uiteindelijk zorgen de romantiek, de erotische scenes, de humor en hilarische situaties tussen de twee voor een prettig geheel. Ijskoud verlangen is het eerste deel uit de Boys of winter serie van S.R. Grey en maakt nieuwsgierig naar de andere delen uit de stomende sport-serie.