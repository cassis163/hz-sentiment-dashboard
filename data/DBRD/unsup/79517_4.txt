Samen met mijn dochter (8) heb ik “De Tovenaars van Ooit” gelezen en we hebben er beiden volop van genoten.

Alles in dit, luxe hardcover, jeugdboek is tot in de puntjes verzorgd. Het avontuurlijke verhaal smelt met talrijke prachtige illustraties samen tot een magisch kunstwerk. De hoofdpersonages, de jongen Xar en het meisje Wens zijn boeiend, energiek en goed uitgewerkt. Het boek is dan ook voor zowel jongens als meisjes leuk om te lezen.

De verhaallijn is origineel, verrassend en zo nu en dan adembenemend spannend. Zonder twijfel, fantasy zoals fantasy hoort te zijn. Een betoverend verhaal vol bijzondere wezens in een wonderlijke wereld.

Cressida Cowell heeft een vlotte schrijfstijl en gebruikt vrijwel geen moeilijke woorden of zinnen. Het boek is daarom ook goed leesbaar voor de jonge enthousiaste lezer.
Daarnaast is het verhaal zeer geschikt om voor te lezen. Even ontsnappen naar een andere omgeving, waarbij de volle aandacht van de luisteraar verzekerd is.

“De Tovenaars van Ooit” is een aanrader en verdient een mooi plekje in de boekenkast. Mijn dochter en ik kijken vol verwachting uit naar deel twee van deze veelbelovende serie.