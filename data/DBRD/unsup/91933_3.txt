Erik de Vlieger is een succesvolle Nederlandse ondernemer die in verschillende sectoren grote zaken heeft gedaan. Hij begon in het naaimachinebedrijf van zijn vader en weet zelf een fortuin op te bouwen in onder andere de vastgoedsector. In dit boek beschrijft hij zijn denkwijze bij het ondernemen, maar ook hoe hij zo succesvol is geworden.
Het doel van dit boek is niet om de lezer te leren hoe hij moet ondernemen, maar een ge√Ønteresseerde lezer kan natuurlijk wel veel tips halen uit het levensverhaal van Erik de Vlieger. Want dat is het namelijk: een boek waarin hij vertelt welke keuzes hij in zijn leven heeft gemaakt en waarom dit zo is. Successen beschrijft hij uitvoerig, mislukkingen iets minder. Dat maakt het echter niet minder interessant: zijn denk- en handelswijze is anders dan van de meeste mensen en daarom is hij succesvol.
De auteur schrijft het boek duidelijk vanuit zijn eigen ervaringen, maar haalt ook veel voorbeelden aan van mensen en bedrijven die hij kent (zonder namen te noemen). Soms noemt hij wel namen, als de betreffende persoon bijvoorbeeld uitvoerig in het nieuws is geweest.
Het boek bestaat uit twee delen. Het eerste deel beslaat meer dan tweederde van het boek en hierin gaat het over de manier waarop de auteur zaken doet. Het laatste deel gaat over zijn investeringen en plannen in Portugal, waar hij naartoe is verhuisd om zich daar goed op de toeristische sector te kunnen richten. Dit eindigt wel met een kort reclamepraatje, maar dat heeft de auteur gelukkig zelf door.
In bijna elk hoofdstuk staat een column, in aparte blokken, die de auteur eerder voor diverse websites heeft geschreven. Deze columns sluiten qua onderwerp naadloos aan op de hoofdtekst, maar zijn iets humoristischer van aard.
Omdat de auteur al bijna veertig jaar bezig is met ondernemen, heeft hij veel meegemaakt op het gebied van economie en politiek. Hij beschrijft bijvoorbeeld wat de verschillen zijn tussen de manier waarop bankiers voor en na de grote crisis van 2008 nadachten over en omgingen met vastgoed, een sector waarin hij zelf ook heel actief is.
De Vlieger heeft duidelijk een eigen mening en is niet bang om die kenbaar te maken. Hij schrijft alsof hij het letterlijk aan de lezer vertelt, inclusief af en toe wat grover taalgebruik. Hierdoor heeft het ook een hoog tempo; hij lijkt zo veel mogelijk in een zo kort mogelijke tijd te willen vertellen.
Het boek laat ook zien waarom succesvolle mensen liever uit Nederland vertrekken. De auteur kaart namelijk veel problemen aan met het huidige beleid en de samenleving. Ongeacht welke politieke stroming je aanhangt, is dit dus een boek waardoor je een goed inzicht krijgt in hoe succesvolle ondernemers naar de Nederlandse maatschappij kijken.