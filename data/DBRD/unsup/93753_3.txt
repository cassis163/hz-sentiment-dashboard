Maannachten is een historische roman geschreven door Marja Visscher. Het boek gaat over de bekende Nederlandse schilder Johan Barthold Jongkind en zijn vriendin Joséphine Fesser. Joséphine is een vrouw van Nederlandse afkomst en woont gescheiden van haar ex-man Alexandre en haar zoon Jules. Zij geeft tekenles op een meisjesschool in Parijs. Het verhaal begint in 1860 als Jongkind en Joséphine elkaar ontmoeten bij kunsthandelaar Martin. Zij koopt een schilderij genaamd Maannachten van Jongkind en raakt met hem in gesprek. Dit leidt ertoe dat hij haar grote liefde wordt en zij zijn beschermvrouwe.

Het boek volgt het leven van Jongkind en Joséphine tot aan hun dood in 1891. Hun leven in Parijs, hun reizen naar Nevers, Normandie en Nederland worden beschreven en hun laatste jaren in het familiehuis zuidelijker in Frankrijk. Jongkind was een labiele man, eigenlijk een groot kind, die door Joséphine werd bemoederd en van de alcohol afgehouden. Ook zorgde zij voor zijn zakelijke belangen. Hij was erg op haar gesteld en had haar nodig. Tevens is er een driehoeksverhouding met ex-man Alexandre.

Het boek is vlot en empatisch geschreven en biedt een interessant inkijkje in de kunstenaarswereld in Parijs aan het eind van de 19e eeuw. Jongkind ging om met bekende schilders zoals Monet en de schrijver Zola. De auteur heeft veel onderzoek gedaan en zich goed verdiept in de tijdgeest. Het boek is een leuke voorbereiding op een bezoek aan de tentoonstelling over Jongkind in het Dordrechts Museum, die zeer de moeite waard is.