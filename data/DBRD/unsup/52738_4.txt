Samen vertelt de liefdesgeschiedenis van Robbie en Emily. Langzaam maar zeker wordt het verleden dat zij zorgvuldig hebben toegedekt ontrafeld voor de lezer. De rode draad van het verhaal is de liefde tussen de twee hoofdpersonen die tegen elke storm bestand lijkt te zijn. Hoeveel tegelslag zij ook ervaren: samen kunnen zij alles aan. Dit lijkt misschien een clich√©, maar Samen is alles behalve een doorsnee liefdesroman.

Al snel blijkt dat er een grote leugen aan de liefde ten grondslag ligt. Het blijft voor de lezer lang onduidelijk wat er nu precies aan het begin van hun relatie is gebeurd. Het geheim is in ieder geval zo groot dat alle banden met directe familieleden zijn verbroken en Emily en Robbie volledig op elkaar aangewezen zijn. Elk hoofdstuk neemt de lezer een stukje verder mee terug in het verleden.

Tegen het einde van het boek was ik een beetje teleurgesteld. Ik was bang dat Cohen de lezer met talloze losse eindjes achter zou laten. Niets bleek echter minder waar; op het einde werd ik oprecht verrast door een sterke plottwist waardoor de meeste puzzelstukjes onverwachts toch nog op hun plaats vielen.

Cohen haalt in Samen diverse thema's aan: dementie, alcoholisme, adoptie, (on)trouw et cetera. Niet alle thema's zijn noodzakelijk om het verhaal over te brengen. Ik had liever gezien dat Cohen enkele thema's had gekozen en meer de diepte in was gegaan. Ook voel ik de noodzaak van de hoofdpersonen niet om ondanks alle (morele) bezwaren voor elkaar te kiezen en samen verder te gaan. Als er meer aandacht was besteed aan de emoties en de gedachten van de hoofdpersonen was dit misschien beter invoelbaar geweest voor de lezer.

Ondanks bovengenoemde minpunten, raad ik het zeker aan om dit boek te lezen. Cohen schrijft zeer toegankelijk en wist mijn aandacht voortdurend vast te houden. Ik was erg nieuwsgierig naar de bron van alle ellende, de ultieme leugen die toegedekt moest worden. En wat is er dan leuker dan daadwerkelijk verrast te worden door het geheim dat Emily en Robbie met zich meedragen? Kortom: als (feelgood) roman vind ik Samen van Julie Cohen een echte aanrader!