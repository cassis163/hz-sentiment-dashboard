Nederlanders staan bekend om hun gierigheid. Niet voor niets bestaan uitdrukkingen als ‘going Dutch’. Ook op YouTube blijkt uit filmpjes van bijvoorbeeld de ‘Gierige Gasten’ dat besparen en ‘zuunig’ zijn een aantrekkelijk onderwerp blijft. Wil jij je gierige genen een ‘boost’ geven of heb jij een gat in de hand en wil je juist op zoek naar die gierige genen, dan belooft Kakebo voor jou dé oplossing (van Japanse herkomst) te zijn. Alhoewel, het boek wordt ingeleid met de tien geboden van het sparen en daar staat het volgende bij: 'Gierigheid is de grootste vijand van het spaargeld'. Dus wil je sparen, dan wordt dat helaas toch afscheid nemen van die gierige inborst.

Kakebo is een simpel en praktisch dagboek met bespaartips tussendoor. Je start door je vaste inkomsten en uitgaven te noteren. Vervolgens houd je een bedrag over voor zaken als cosmetica, uitgaan of boodschappen doen. Daarna noteer je per week in een kleurrijke tabel wat je hebt uitgegeven en waaraan. Zo zie je makkelijk en overzichtelijk waar je geld per maand is gegaan, waar je kunt besparen en wat je extra kunt sparen. Een simpel, maar doeltreffend concept. Als je je uitgaven keurig bijhoudt, dan geeft dit boek je absoluut meer inzicht. Ook de bespaartips zijn leuk. Deze zijn naast kostenbewust, tegelijkertijd milieubewust. Zo bevat het boek een schema met seizoen groenten.

Wat er nu precies zo Japans is aan dit budgetdagboek is niet helemaal duidelijk, al is Kakebo in een spannend Japans jasje in de markt gezet: Een Japanse vrouw, Motoko Hani spoorde lezeressen van het door haar gelanceerde tijdschrift: ‘Katei no tomo’ aan om hun inkomsten, uitgaven en besparingen te noteren. En zo werd de eerste Kakebo geboren. Hier eindigt de Japanse invloed. Het budgetdagboek komt verder niet per sé Japans over. De vertaling door Lindy de Jong is gebaseerd op de Kakebo Blackie Books die in Spanje worden uitgegeven. Het berust meer op wereldwijde ‘common sense’. De tips ook, al is geprobeerd om de tips met omweg te introduceren, zoals waterbesparing en zingen onder douche: ‘Het geschatte waterverbruik van een douche van vijf minuten is ongeveer vijftig liter, een kwart van wat we nodig hebben om een badkuip te vullen. Zing om je gelukkig te voelen, maar doe dat – om zo’n waardevol goed als water niet te verspillen – niet oneindig tijdens lange douchebeurten.’

Dat Kakebo de originaliteitsprijs niet wint, betekent overigens niet dat het boek niet werkt. Het dagboek is een handig hulpmiddel om bij te houden wat je nu precies uitgeeft en de tips herinneren je eraan dat bijvoorbeeld water kostbaar is. Dit creëert bewustwording en overzicht. Daar is absoluut niets mis mee.