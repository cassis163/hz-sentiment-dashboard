Voor hebban mocht ik deze novelle van Stephen King en Richard Chizmar buzzen. Ik ben groot fan van Stephen King, van Richard Chizmar had ik nog nooit gehoord. Samen hebben ze een heel prettig leesbare novelle geschreven, met in ieder geval veel King-elementen.
Zoals vaak bij Stephen King begint het verhaal met een gewoon meisje, met een gewoon leven. De man met het bolhoedje en de knoppenkist zijn de onverklaarbare elementen die het verhaal aan het rollen brengen. In grote stappen gaan we door het leven van het meisje, Gwendy. We krijgen een inkijkje in haar gedachtewereld en overwegingen, waardoor je haar besluiten goed kunt volgen.
Het verhaal gaat indirect over de voor- en nadelen van het hebben van macht en wat dat met je kan doen. Hoe belangrijk het is dat je zorgvuldig omgaat met macht.
Omdat ik nog nooit iets van Richard Chizmar heb gelezen heb ik geen idee wat zijn inbreng is geweest in dit verhaal. Het was iets sprookjesachtiger dan de meeste boeken van Stephen King, maar ook hij heeft in het verleden vaker sprookjesachtige boeken geschreven.
Ik heb ervan genoten, het boek was veel te snel uit. Het voelde als een heel dik boek, maar dan in weinig pagina's. En dat is toch ontzettend knap van deze twee heren.
Van mij daarom vier sterren voor Gwendy's knoppenkist!