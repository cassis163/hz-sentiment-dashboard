Het is onmogelijk om na de tv-serie Baywatch nog aan strandwachten te denken zonder visioenen over Pamela Anderson en Yasmin Bleeth in oranje badpak. Lenig, en beeldschoon, in slow motion voortwarrelend over het strand. Op het bordes van het uitkijkhokje staan hun waakzame mannelijke collegas. Gespierd, bruin en met wilskrachtige kaken. Sexy symbolen van waakzaamheid. Redders in ieders nood. Dat is ook precies wat het boek Zomer van verraad van James Patterson en Andrew Gross, vanaf de eerste paginas uitstraalt. Zon, zee, zonnebrand en een goede kans op seks met surfslanke meisjes/jongens.
Hoofdpersoon is Ned Kelly. Het leven lacht hem toe. Hij is strandwacht op het schitterende strand van Palm Beach. Hij heeft een adembenemend mooi meisje ontmoet waar hij gek op is. Een duur meisje, want Tess woont in een vijfsterren hotel en houdt van kaviaar en exclusieve cocktails. Wat Ned niet weet is dat zij onderhouden wordt door een steenrijke minnaar, een bruut van een kerel. Neds neef Mickey heeft de oplossing voor al hun geldzorgen. Hij heeft een geheime contactpersoon die hem een gouden deal voorstelt. Mickey en zijn jeugdvrienden moeten inbreken in de kapitale villa Casa De Mare en drie kostbare schilderijen stelen. Neds taak is simpel. Hij moet op verschillende plekken in de stad de alarminstallaties van dure villas activeren, om de politie weg te lokken van de locaties waar zijn vrienden zullen inbreken. Verwachte opbrengst : 5 miljoen dollar per persoon.
Maar er gaat iets mis. Terwijl Ned zijn deel van de klus doet, wordt Tess in haar hotel vermoord. Even later worden Neds jeugdvrienden vermoord in hun eigen huis. Ned zweert de verrader te pakken. Maar wie kan hij nog vertrouwen?
Terwijl Ned verbeten op de moordenaar jaagt, zet de FBI de jacht in op hem, ervan overtuigd dat hij zijn vrienden en Tess heeft afgeslacht. Bovendien wordt Ned achterna gezeten door een stel huurmoordenaars. De vraag nu is: Wie redt de strandwacht? Alleen FBI-agente Nellie, die tijdelijk door Ned gegijzeld wordt, gelooft in zijn onschuld. Zij staat aan zijn kant. Maar of dat genoeg is?
Zomer van verraad is een thriller die als een speedboat in de hoogste versnelling voortraast. Er is non-stop actie, tegen het heerlijke decor van zonnig Florida met haar pastelkleurige hotels en zilverwitte stranden. De plotwisselingen zijn talrijk en de spanning blijft onafgebroken als een vioolsnaar gespannen. Zomer van verraad is een spannende hink-stap-sprong, steeds met het verkeerde been. De karakters zijn zo Amerikaans als hamburgers en de Stars and Stripes. Maar dat past perfect bij het type actiethriller van Patterson en Gross.
Het taalgebruik geeft de actie extra vaart mee. Korte hoofdstukken (van soms maar 1 pagina), korte zinnen, korte woorden, korte dialogen. Kortom, filmtaal in boekvorm. Er is haast, dus niet te veel details. De actie moet door. Tempo, is het sleutelwoord.
Hier zijn verhalenvertellers aan het werk die weten te boeien en te entertainen. Bestsellerauteurs van de bovenste plank. Patterson is momenteel de populairste thrillerschrijver van Amerika. Wereldwijd zijn er meer dan 75 miljoen boeken van hem verkocht. Hij kent niet alleen de smaak, nee hij is de smaak van het grote publiek. Patterson schrijft snel. Zijn productie is gigantisch. Zolang de kwaliteit er niet onder te lijden heeft, is daar niets mis mee. En Zomer van verraad levert kwaliteit. Ik vind het zonder meer een van Pattersons betere boeken.