De viering van de 80ste verjaardag van haar vader, een succesvol restauranthouder in Den Haag, is aanleiding voor de hoofdpersoon Lina om terug te kijken op haar leven. Dat wordt een soort innerlijke afrekening met haar vader die ook tot een daadwerkelijke afrekening met hem leidt, zo wordt aan het eind van het boek gesuggereerd. Zij heeft een mes van 21 cm in haar hand.
De vader heeft het beste met haar voor gehad maar door pedagogische onmacht en onkunde maakt hij niets van de opvoeding en maakt zijn dochter doodongelukkig en bang. En daardoor uiterst agressief. Zij voelt zich in de steek gelaten door haar vader (en eerder ook door haar moeder), wordt van school gestuurd en gaat een straatleven leiden met een gewelddadige vriend. Ze wonen in hotels zonder te betalen en beroven winkels en banken. Ze komt in het criminele circuit terecht en leert zich daar te handhaven. Als het paar tenslotte gearresteerd wordt neemt de vriend alle schuld op zich en komt zijzelf vrij. Ze bezoekt de vriend in de bajes slechts een keer en vindt vervolgens dat ze hem in de steek gelaten heeft. Ze gaat daarna met steun van haar vader en een medewerker van het restaurant een opleiding volgen en wordt beleidsmedewerker op een ministerie waar ze een verhouding krijgt met een getrouwde man wat ook weer mislukt.
Een triest verhaal over agressieve onmacht en mislukte relaties dat je toch achterelkaar uit leest omdat het op zeer directe wijze is geschreven met tal van interessante observaties. Uit interviews met de auteur blijkt dat het verhaal, met wijziging van namen, sterk autobiografisch is. Voor de beschrijving van met name de arrestatie heeft de auteur geput uit haar ervaringen bij haar eigen arrestatie na jaren van straatleven.
De auteur heeft columns geschreven voor de daklozenkrant en moest zich daar beperken tot 750 woorden. Dat betekende dat ze een tekst van 2000 worden door schrappen en schrappen moest terugbrengen tot de beschikbare omvang. Die ervaring is in dit boek duidelijk zichtbaar. Er staat geen woord teveel. Dat maakt het een prettig leesbaar boek met een confronterende inhoud.