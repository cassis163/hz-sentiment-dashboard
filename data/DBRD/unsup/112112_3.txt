LIEF - Jackie van Laren
Genre: Roman
Paperback - 334 pagina’s
ISBN: 978 90 225 7405 8
Uitgever: Meulenhoff/Boekerij
Uitgiftedatum: 4 augustus 2015

LIEF is deel twee van een heerlijk romantische en vrolijke trilogie over een Hollandse Grote Liefde in de internationale wereld van de dance. Deel drie ZIEL verschijnt in oktober.

Met dank aan Uitgeverij Boekerij voor dit recensie exemplaar.

Over de auteur;

Jackie van Laren (Amsterdam 1968) heeft twee grote passies in haar leven: muziek en verhalen. Al op jonge leeftijd schreef ze voor haar eigen plezier zowel fictie als poëzie en muziek. Een studie Nederlands en Engels, een nachtelijk bestaan op de poppodia van Nederland en een carrière in het uitgeefvak volgden. Met de Q-serie maakt ze haar debuut als schrijfster.

***
Nina zit thuis met een gebroken hart. Na een heftige maand samen heeft Q haar zonder verdere uitleg weggestuurd. Hij heeft meteen een nieuwe vriendin, een fotomodel. Maar als Nina door oud-collega Leo wordt meegenomen naar de uitreiking van een prestigieuze dance-award, waar Q voor genomineerd is, merkt ze dat de aantrekkingskracht tussen haar en Q nog geen spat verminderd is…

***
‘Ik heb intussen een stapel van negenentwintig blaadjes opgespaard. Ik tel mijn blaadjes elke dag, voordat ik een nieuw blaadje op de stapel leg.’

Hoe graag ze het ook zou willen, Nina raakt niet over Q. Hoeveel blaadjes ze ook van de kalender scheurt, er is altijd wel iets wat haar aan hem herinnert.
Maar het leven gaat verder, zowel voor Nina als voor Q. Voor de één lijkt het wat makkelijker te gaan dan voor de ander. Nina moet elke dag wel een keer heel hard huilen, Q heeft ondertussen al een nieuwe liefde, Rinke, een beroemd fotomodel.

Nina is terug in de Fock gaan werken en heeft nog steeds contact met Leo, die ze kent uit haar tijd bij Q Productions. Leo werkt nog steeds voor Q en weet niets van wat zich tussen haar en Q heeft afgespeeld. Leo ziet wel iets meer in Nina...

‘De vraag blijft natuurlijk wel; wat wil ik nou precies met Leo?’

Als Nina van Leo de uitnodiging krijgt om mee te gaan met de hele Q-ploeg naar Ibiza voor de uitreiking van de GEMA’s, twijfelt ze geen moment.

‘Q is op Ibiza. Misschien is dit mijn enige kans om hem nog een keer van dichtbij te zien.’

Als ze terug oog in oog staan kletteren de vonken weer alle kanten op. Het is er nog steeds, die aantrekkingskracht.

‘Ik voel zijn aantrekkingskracht door me heen spoelen, ik hoor zijn stemgeluid terwijl hij tegen iemand met zo’n geplastificeerde pas aan een link om zijn nek staat te praten. Zijn stem, zijn stem is zo, zo ...’

***
Na de enorme cliffhanger van deel één was ik heel benieuwd naar het tweede deel van deze trilogie, want hoe zou het nu verder gaan?

Als Nina en Q elkaar in Ibiza weer tegen het lijf lopen, weet je als lezer dondersgoed wat er gaat gebeuren. Het is en blijft een cliché verhaal. Nina is verslaafd, verslaafd aan Q. Alles doet of laat ze voor hem. Met alles houdt ze rekening, vooral met zijn wisselend humeur. Tot ze beseft dat zij ook een leven heeft en dat er een ‘samen’ moet zijn, maar is dat er wel?

Q is ook verslaafd, verslaafd aan Nina, maar door zijn mysterieus verleden is Q bang, bang voor de gevolgen van een echte relatie. Het feit dat Q geen man van woorden is, maakt het er niet makkelijker op.

Hoewel Van Laren mij ook deze keer wist te boeien en je het boek in mum van tijd uitleest, kon ik het deze keer makkelijker aan kant leggen dan deel één. De mijmeringen van Nina en de herhalingen, vond ik soms net iets te langdradig.

Ook kan ik mij niet aan de indruk ontdoen dat de Engelse termen mij rond de oren vlogen, meer dan in het eerste deel. Bij momenten vond ik dit zelfs storend. Verder heb ik enige bedenking met ‘Falcon Crest’ en ‘Tatort’. Het lijkt me sterk dat Nina deze series, van begin jaren zeventig en tachtig, kent. (Ik ken ze wel, maar moet al serieus in mijn geheugen graven)

Van Laren schrijft met vlotte pen, op een humoristische manier in hedendaags taalgebruik. Daardoor vind ik deze reeks een heerlijk tussendoortje. Je hoeft er niet bij na te denken en net als in ZIN, word je ook deze keer weer helemaal meegesleurd in de wereld van de dance en wil je weten wat er gaat gebeuren en hoe het verder gaat.
LIEF gaat gewoon verder daar waar ZIN is gestopt. Q ‘harkt’ nog steeds in zijn haar. De organisatie voor Moonbeam (Moonbeam = Manestraal = leuk gevonden!) loopt verder. De liefdesperikelen worden uitgebreid. En hoe kan het ook anders, naar het einde toe zijn er weer een hoop problemen.

LIEF eindigt dus ook met een cliffhanger die ik gelukkig deze keer zag aankomen. Als toemaatje krijg je ook nu het eerste hoofdstuk van het volgende boek mee. Ik ben nieuwsgierig naar deel drie en heel benieuwd of het de afloop heeft zoals ik die in gedachten heb?

Adem in, adem uit.... Op naar deel drie, ZIEL.

Hoewel ik vind dat ook dit boek lekker weg leest geef ik ‘maar’ 3,5 ster en dat komt voor een groot stuk door mijn bedenkingen die ik hierboven aanhaal.

Karin
Team DPB