Bling Bling 3 is het derde en laatste deel van de trilogie rond een dubbele diamantenroof. Het onderzoek naar de diamantroven zit al maanden in het slop. Een plotsklaps opduikende ring in het Indiase Varanasi vormt een nieuwe aanwijzing voor de politie.

“Ik wil je verhoren in verband met minstens één diamantroof, mogelijk meerdere. Je was tot gisteren in het bezit van een diamanten ring die deel uitmaakte van de gestolen buit van een overval die plaatshad op deze luchthaven op 13 juli, twee jaar geleden.”

Het uiterst gevaarlijke gangsterduo Mate-Boris en de gestoorde Elisabed halen alles uit de kast om de politie een stap voor te blijven en de daders te vinden. Het leven van Viktor en Zurab is na de jongste overval grondig overhoopgehaald en ook zij azen op hun deel van de buit. Ondertussen rommelt het in Lentekhi: maffiabaas Paata Sirbiladze komt zwaar onder druk te staan. En dan zijn er nog de daders van de feitelijke overval. Wordt hen eveneens het vuur aan de schenen gelegd of blijven zij onder de radar?

Evenals in de vorige twee delen is Bling Bling 3 verdeeld in hoofdstukken waarbinnen zich de diverse verhaallijnen elkaar op subtiele wijze omarmen. Het vergt weliswaar de nodige concentratie van de lezer, maar geeft het verhaal enorm veel dynamiek en vaart. De constructie van het verhaal is opnieuw briljant te noemen. Complex en intrigerend!

“Letterlijk iedereen lijkt wel op straat te zijn gekomen om toe te kijken hoe de auto met een grote kraan uit het water wordt gehesen en op de kaai neergezet.”

De Bling Bling serie van Van der Cruysse kent bovendien als bijzonderheid dat de lezer meer wordt geprikkeld door intrigerende gebeurtenissen dan door gewelddadige scenes. Dat heeft deze auteur ook helemaal niet nodig. Sterker nog, het zou afbreuk doen aan het geheel. Zijn talenten liggen veel meer op het gebied van het aaneen rijgen van allerlei gebeurtenissen en personages. Daarnaast zijn Van der Cruysses’ schrijfstijl en taalbeleving van een dusdanig niveau waar je als liefhebber werkelijk erg blij van wordt.

Wat mij betreft heeft Van der Cruysse zichzelf opnieuw overtroffen en ik daag met genoegen de film- en televisiemakers uit om met deze serie aan de slag te gaan. De gebeurtenissen, de lokale kleur, de personages…het verhaal vráágt erom verfilmd te worden.

Over de auteur
Jan Van der Cruysse (Brugge, 13 juli 1960) is communicatieadviseur en auteur van misdaadromans. Hij werkte gedurende twintig jaar als woordvoerder bij Brussels Airport. Na een legerdienst in Duitsland was hij gedurende vijf jaar journalist tot hij op de luchthaven van Zaventem woordvoerder werd van Aviapartner (1989-1994) en vervolgens van Brussels Airport (1994-2014). Hij beleefde het reilen en zeilen van de luchtvaart gedurende meer dan 25 jaar vanaf de eerste rij. De talrijke incidenten die zich voordeden en waar hij over moest communiceren met de buitenwereld maakte van hem een specialist in crisiscommunicatie.

Uitvoering
Uitgever: Manteau Thriller
ISBN 9789022335062
Paperback, 508 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/