Je zult maar wereldkampioen Barbecue zijn. Die titel draagt eigenaar/chef kok Peter De Clercq van restaurant Elckerlijc sinds 2003. Zijn kennis en kunde op dit gebied draagt hij uit via een heleboel boeken over dit onderwerp. Grillen is ook de specialiteit van zijn restaurant in het Belgische Maldegem waar hij niet alleen zelfgefokte varkentjes op de grill legt maar ook groenten, fruit, kruiden, kippen en lammeren van eigen kweek. Peter de Clercq doet geen concessies als het gaat om kwaliteit en dat komt ook tot uitdrukking in zijn boek BBQ, de outdoor cooking bijbel. Een stevig en stoer boek van formaat dat direct imponeert.

Het boek begint met 80 pagina’s over Peter De Clercq, zijn restaurant, zijn gezin en hoe het allemaal zo gekomen is. Een stukje geschiedenis waar we duidelijk in lezen dat wij hier met een gepassioneerd man te maken hebben.
Uit het boek blijkt dat Peter De Clercq kookt op hoog niveau. Een hoger niveau dan de doorsnee (hobby)kok en met ingrediënten die niet zomaar overal verkrijgbaar zijn. En dat is dan nog heel zachtjes uitdrukt. Sterker nog, een aantal ingrediënten dat in de recepten gebruikt wordt is zo bijzonder dat de meeste mensen waarschijnlijk eerst op internet moeten zoeken wat het precies is. Dat is met name zo in het laatste stuk van het boek waarin de topcreaties van Peter de Clercq aan bod komen.
Gelukkig krijgen we eerst nog heel wat overheerlijke en voor iedere kok maakbare recepten voorgeschoteld. Naast marinades, kruidenmengsels, sauzen en vuuraromaten is er ook ruim aandacht voor groenten, vis, schaal- en schelpdieren, vlees, gevogelte, wild en zoet. Het hoofdstuk over cocktails die uitstekend passen bij gegrilde gerechten is een fijne toevoeging aan het boek.

Nam Jim
“Mijn favoriete Thaise Barbecuesaus"

4 dl water
4 dl wittewijnazijn
450 g suiker
3 grote rode chilipepers
6 teentjes verse knoflook
8 stengels verse koriander met wortels
zeezout

Verwarm het water met de azijn en de suiker en laat het koken tot de suiker is opgelost. Hak de chilipepers, de knoflook en de koriander fijn. Stamp ze in een vijzel tot pasta.

Meng de pasta met de azijn in een kookpot en laat de saus 20 minuten op een laag vuur pruttelen tot ze de gewenste dikte heeft. Breng op smaak met een snufje zeezout.

Doe de saus warm in flessen en sluit ze goed af. Laat ze omgekeerd afkoelen. Deze saus kan een paar weken bewaard worden in een kelder of koele berging.

Een heerlijke en simpel te maken saus. Gelukkig staan er nog een paar in het boek. Wie zich niet opgewassen voelt tegen recepten waar je minder gangbare ingrediënten of kookgerei voor nodig hebt kan zich altijd nog uitleven op de sauzen, de cocktails en de marinades.

Een redelijk aantal van de andere recepten is ook goed te maken. Je hoeft niet altijd direct te schrikken van onbekende ingrediënten want vaak zijn ze makkelijk te vervangen door iets anders. Parelhoen vervang je door kip, chocolademunt is niets anders dan een muntsoort met een wat andere kleur en recepten waar je 2 kilo nek van hert of 1 kg gnoe of antilope voor nodig hebt sla je gewoon over. 

Dat geldt zeker voor de 25 unieke recepten uit het restaurant Elckerlijc. Peter De Clercq zegt dit ook in de inleiding van dit hoofdstuk. Daarnaast weet hij zeker dat hobbykoks het leuk vinden om te mogen delen in de keukengeheimen van zijn restaurant en dat is de reden dat deze recepten in het boek zijn opgenomen. Daar heeft hij vast en zeker gelijk in. Je zult de recepten zeer waarschijnlijk nooit maken maar ze zijn een genot om over te lezen; om van de prachtige foto’s nog maar te zwijgen.

Ik heb geen idee wat het mooiste gerecht is dat Peter de Clercq ooit heeft gemaakt maar dit is vast en zeker wel zijn mooiste boek. Een kookboek, een kijkboek, een leesboek en zeker een boek om met andere liefhebbers uitgebreid te bekijken en over te praten. Met recht een “pièce de resistance”.