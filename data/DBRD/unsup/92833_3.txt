Russische huurmoordenaars, bedreigingen, knokpartijen: werkelijk alles heeft een plaats in dit boek gekregen. ,Het thrillerdebuut van Esther Verhoef verscheen in 2003 bij uitgeverij Karakter en bleek meteen een schot in de roos. Tot dat moment was de als Esther Verhallen geboren schrijfster voornamelijk bekend als zeer succesvolle auteur van boeken over huisdieren, waarvan wereldwijd maar liefst meer dan vier miljoen exemplaren waren verkocht. Maar in de wereld van de thrillers was de naam van Esther Verhoef nog onbekend, al was de Nederlandse markt na het succes van Saskia Noort en  in mindere mate  Simone van der Vlugt wel rijp voor bestorming door talentvolle vrouwelijke auteurs. Vergeleken met haar twee bekendste collegas bleek de schrijfstijl van Verhoef meteen al de meest krachtige te zijn, aangezien Onrust bol stond van harde actie, bijtende agressie en meedogenloos geweld. Ze introduceerde de personages Susan Staal, een jonge natuurfotografe, en de wat geheimzinnige Sil Maier, die veel geld had verdiend aan de verkoop van zijn softwarebedrijf en het uiterlijk bezat van een getrainde commando.

Maier is echter niet gelukkig en zit gevangen in een afbrokkelend huwelijk. In Staal ziet hij de perfecte partner, maar hij wil zijn kwetsbare vrouw niet zomaar verlaten. Maar hij komt langzaam maar zeker in de problemen als hij op zoek gaat naar nieuwe manieren om het gevoel te krijgen dat hij nog leeft. En uitdagingen te vinden, die het normale leven hem duidelijk niet meer te bieden heeft. Hoewel de uitwerking door Verhoef niet altijd even goed en geloofwaardig is, biedt de verhaallijn voldoende aanknopingspunten voor een verhaal vol spanning, romantiek en krachtige, bijna filmische beelden. Schietpartijen, Russische huurmoordenaars, bedreigingen, knokpartijen: werkelijk alles heeft een plaats in dit boek gekregen. Maar ondanks dat is er ook voldoende ruimte voor het uitdiepen van de belangrijkste personages. Mede hierdoor kan Onrust een meer dan uitstekend debuut worden genoemd en wist Verhoef hiermee overduidelijk haar visitekaartje af te geven. Zonder enige twijfel een prestatie om trots op te zijn.