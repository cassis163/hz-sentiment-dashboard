Kiki van Dijk is een pseudoniem van een bekende Nederlandse auteur, aldus de omslag van Zeevlam. Het eerste boek van Van Dijk van wie zelfs op het internet nog niets is opgedoken. Het verhaal is qua stijl vergelijkbaar met die van schrijfsters als Linda van Rijn en Suzanne Vermeer. Dit ‘debuut’ is geen slechte start: een prima vakantiethriller. Maar meer dan dat hoeft de lezer niet te verwachten.

Na een lange feestnacht bij strandtent 'Ons' wordt de volgende ochtend door een personeelslid van de tent een lijk in de branding gevonden. Het blijkt de succesvolle zakenman Ron de Herder te zijn die de avond daarvoor nog heeft gefeest. Scheveningen is geschokt door de vondst. Ellen en haar vriendinnen, ook bekend als het clubje ‘Basic Instinct’, zijn extra van slag. Zij komen elke vrijdag bij de strandtent en hebben die avond ervoor intensief contact gehad met de zakenman. Sterker nog, meerderen van het clubje kennen Ron beter dan ze laten blijken. De politie doet onderzoek, maar ook andere betrokkenen zijn bovenmatig nieuwsgierig naar de moordenaar. Er blijkt een link te zijn tussen het verleden van het ‘Basic Instinct’-clubje en de recente moord. Als een van de vrouwen vervolgens spoorloos verdwenen is, gaan alle alarmbellen af.

De setting van het verhaal doet denken aan vakantie. Strand, vriendinnen en feesten. Erg geschikt voor een vakantiethriller. Ook de invalshoek met het verleden van de vrouwen is origineel. Helaas heeft Zeevlam niet veel meer diepgang dan dat. In het begin wordt door Van Dijk meerdere keren een poging gedaan om inzicht te geven in gedachten en gevoelens van personages, maar dat wordt later niet meer opgepakt. Jammer! Bepaalde dialogen tussen personages zijn daardoor ook niet geloofwaardig. Voor mensen die elkaar nog maar net kennen wordt er te onbeschroomd gecommuniceerd.

Het hele verhaal speelt zich af in ruim een week. Opvallend is dat elk hoofdstuk begint met een dag- en tijdsaanduiding. Dat laatste is niet heel relevant. Zeker niet omdat het op de minuut nauwkeurig is. Dan verwacht je als lezer ook dat er meerdere dingen tegelijkertijd gebeuren en dat die tijdsaanduiding de verbanden weergeeft. Dat is echter niet het geval. Ook is het nergens een kwestie van minuten.

De ontknoping  is niet heel verrassend en vooral de laatste zin doet afbreuk aan het verhaal. Erg gekunsteld. Toch is het geen slecht boek. Het is vlot en eenvoudig en bij vlagen spannend. Als je niet te veel verwacht is het prima vakantievermaak.