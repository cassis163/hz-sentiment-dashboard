De dochter van Jan en Martine van Dijk, Hannah, droomt er al langere tijd van om haar grote idool, DJ Xander in levende lijve te zien.
Wanneer het dan eindelijk zover is, gaat ze samen met haar enige en beste vriendin, Ilse Langerak, naar een schuurfeest waar de DJ optreedt.
Aan haar ouders vertelt Hannah een smoes over een klasgenoot die thuis een feest geeft. Haar vader stemt ermee in.

“Natuurlijk gaan we naar dat feest’, zei Hannah van Dijk tegen haar vriendin Ilse Langerak. “Eindelijk gebeurt er eens wat. Mijn grootste droom gaat in vervulling’.

Dan begint de grootste nachtmerrie van elke ouder, Hannah komt niet terug.

Jan en Martine zijn al jaren getrouwd, maar zijn beiden niet gelukkig in hun huwelijk. Het vertoont al jaren barsten en zitten in een sleur. Jan voelt zich ook niet happy in zijn werk en Martine draagt al jaren een groot geheim met zich mee.
Wanneer Hannah dan niet terug blijkt te keren van het zogenaamde feestje van haar klasgenoot, loopt de spanning tussen de echtelieden steeds hoger en hoger op.
Zij schakelen uiteindelijk de hulp in van de politie, wanneer de zoektocht van Jan niets oplevert.

Nu komt Loes de Koning, familierechercheur om de hoek kijken. Samen met haar collega Rob de Vries worden zij op deze zaak gezet. Loes is druk bezig met het onderzoek naar de verdwijning van Hannah als er in de tussentijd ook nog twee afschuwelijke verminkte lichamen worden gevonden. Hebben deze zaken met elkaar te maken? Wie zit hierachter? Deze hele zaak lijkt steeds gecompliceerder te worden of misschien niet?

Het boek leest lekker vlot weg mede door de korte hoofdstukken en prettige schrijfstijl. In dit boek spelen verschillende personages een rol. Hoe verder je in het verhaal rolt, hoe duidelijker deze voor je worden. Echter vond ik het bij sommige net iets oppervlakkiger en had er wat meer emotie in gemogen wat mij betreft. De karakters van Hannah, Jan en Martine zijn zo uitgewerkt dat je erg met ze meeleeft en het beeldend is.
Het einde is naar mijn idee te snel opgebouwd, alsof dit het eerste deel van een serie is? Tip voor Karin ;-)
De spanning is zeker aanwezig in het verhaal en niet langdradig. Vanaf de eerste tot aan de laatste bladzijde wil je gewoon weten hoe het eindigt. Realistische, maatschappelijke thema’s spelen een grote rol, zoals: politiek, drank gebruik, macht, verkrachting, geld/omkoping etc.

De cover vind ik zowel aan de voor als achterkant goed uitgedacht en past goed bij de titel. Op de voorkant staat ‘thriller’ vermeldt. Persoonlijk vind ik het eerder een ‘detective’.
Dit is het tweede boek dat Karin Hazendonk heeft geschreven. Haar eerste boek ‘Waanidee’ is al goed, maar in dit boek zie ik toch een mooie en duidelijke groei. Nu maar hopen dat er snel een derde boek van haar hand verschijnt.

Karin Hazendonk (Utrecht 1961) raakte al op jonge leeftijd gefascineerd door boeken en het was al snel duidelijk dat ze ooit zelf zou gaan schrijven. In het dagelijks leven is ze bij een klein bedrijf werkzaam als boekhouder. De avonden en de weekenden zijn gereserveerd voor haar gezin, haar twee herdershonden en haar grootste liefhebberijen: lezen en schrijven.