Het verhaal begint met Frank Parrish, detective bij de NYPD, die zijn uiterste best doet om iemand er van te weerhouden zijn vriendin te vermoorden. Ik zal in het midden laten of dit hem wel of niet lukt maar na dit incident wordt hem geen rust gegund. Hij wordt direct opgeroepen omdat een drugsdealer is vermoord. Als later ook de zus van de drugsdealer dood wordt aangetroffen, kan een verband tussen beide moorden niet worden uitgesloten. Terwijl Frank Parrish de moorden probeert op te lossen, heeft hij ook de handen vol aan zichzelf. Zijn werk bij de politie en de herinneringen aan zijn vader hebben er voor gezorgd dat hij verplicht een therapeut moet bezoeken.

Mijn oordeel
Al op de eerste bladzijde is duidelijk dat Ellory geen thrillers schrijft voor mensen met een zwakke maag. De toon is meteen gezet en de lezer wordt direct in het verhaal getrokken. Zonder twijfel is Ellory een schrijver die meer diepgang aan een thriller wil geven door een sterke karakterschets van de hoofdpersoon neer te zetten. De lezer kan bijna in de huid van Frank Parrish kruipen. Door zijn ogen worden de gebeurtenissen weergegeven, we leren hem kennen door zijn sessies bij de therapeut. Eerlijk gezegd had dat van mij wel een onsje minder gemogen. Ik begrijp dat Ellory duidelijk wil maken hoe het is gekomen dat Parrish zo met het verleden en imago van zijn vader worstelt maar het wordt wel heel uitgebreid uit de doeken gedaan. Los daarvan is De Helden van New York een prima thriller met boeiende personages en spannend tot de laatste bladzijde.
Ik maak hier mijn excuses voor het feit dat ik niet zoveel over het boek heb gebuzzzt als ik dat over eerdere boeken heb gedaan. Dat komt alleen doordat ik het boek al in 1,5 dag had uitgelezen. Een aanrader