Bij het zien van de schitterende cover verwacht je niet dat er zo'n aangrijpend verhaal achter zit. De titel maakt je nieuwsgierig naar de belofte die Rena heeft gedaan.
Het is een zeer aangrijpend verhaal verteld vanuit een dappere vrouw die uit liefde voor anderen besluit niet onder te duiken, maar met het eerste geregistreerde joodse vrouwentransport naar Auschwitz te gaan, waar ze op dat moment nog denkt dat ze iets totaal anders gaat doen dan dat ze in werkelijkheid moest doen. Een vrouw die in het kamp eerst aan haar zusje denkt, soms ook aan anderen waarvan ze het vermoeden heeft dat die een stukje extra brood meer nodig heeft dan zij en dan pas aan zichzelf denkt. Een vrouw die ondanks alles probeert netjes eruit te blijven zien, voor zover dat gaat, hoe ze dat deed. Je leest hoe ze samen met haar zusje op een dappere manier onder de medische experimenten uit kwamen. Je leest wat haar belofte is en wat haar mantra is als ze het even niet meer ziet zitten, hoe ze haar zusje steeds weer probeert op te peppen, hoe ze voor haar zorgde. Hoe ze probeert te overleven om haar belofte in te lossen. Hoe inventief je moest zijn, zoals bijvoorbeeld een touw als riem gebruiken omdat je niets anders had en dat je niet kieskeurig kon zijn met eten als je wilde proberen te overleven. Hoe je altijd alert moest zijn en niemand kon vertrouwen. Hoe anderen haar soms hielpen aan bepaalde etenswaren en spullen.
Van dag tot dag lees je tot in detail wat ze moeten doen, hoe ze behandeld worden, wanneer de selecties zijn en hoe die zijn. Wat er gebeurde als je niet luisterde. Het zijn vaak afschuwelijke details, maar toch is het goed dat het verhaal is opgeschreven zodat men ervan kan leren. Dat men weet dat dit niet herhaald mag worden. Af en toe wordt er even terug in de tijd gekeken door korte flashbacks omdat een geur of iets anders aan het verleden bij hun ouders doet denken. Je krijgt tevens een beeld van de joodse tradities als Jom Kipoer en waarom getrouwde vrouwen hun hoofden kaal schoren.
De foto's zijn een hele mooie aanvulling. Het is fijn dat de noten onderaan de bewuste pagina staan zodat je niet hoeft te zoeken.
Kortom; als je een boek wilt lezen over hoe het eraan toe ging in een vrouwenkamp ten tijde van de Tweede Wereldoorlog, dan is dit boek zeker een aanrader.

Lees verder op https://surfingann.blogspot.nl/2017/09/renas-belofte-rena-kornreich-gelissen.html.