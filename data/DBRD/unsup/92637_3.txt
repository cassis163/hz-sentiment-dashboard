Normaal gesproken schrijf ik recensies over leesboeken, dus een recensie schrijven over een schrijfboek is weer eens een leuke afwisseling. Alweer een bestseller is een hulpboek voor (beginnende) schrijvers, geschreven door de twee literair agenten Paul Sebes en Willem Bisseling. In hun achterflaptekst beloven ze de schrijver dat er in het boek antwoorden op vele schrijfvragen te vinden zullen zijn, net als een heleboel tips en belevenissen van de twee agenten zelf.

Wat vond ik van Alweer een bestseller?

Het boek heeft een handige en overzichtelijke indeling die het schrijfproces volgt van de fase voor het begin tot de allerlaatste fase van eventuele filmdeals en uitgave in het buitenland. Naast deze overzichtelijke indeling bevat het boek ook een aantal handige bijlages met een modelcontract, voorbeeld proposals en brieven aan uitgevers.
De eerste drie hoofdstukken (voor het schrijven, de voorbereiding en het schrijven zelf) zijn echt bedoeld voor de absolute beginner. De tips zijn vrij standaard van het scheppen van ruimte en tijd in je dagschema voor het schrijven tot het opzetten van een scèneketting om je plot beter te kunnen structureren. Maar hier wringt de schoen een beetje. De absolute beginner heeft meer nodig dan alleen de tip om een scèneketting te maken, de beginnende schrijver wil weten hoe je zo'n scèneketting opzet. En dat is wat dit boek nu juist niet doet. De tips worden wel gegeven, maar hoe deze in de praktijk toe te passen zijn, wordt niet of heel summier verteld. De wat gevorderde schrijver daarentegen zal het niet erg vinden dat er geen hele lange uitleg gegeven wordt bij alle tips, maar voor deze groep zijn de gegeven tips dan weer zo goed als overbodig aangezien de goed belezen en geoefende, gevorderde schrijver al deze standaard informatie allang kent. Wat mij betreft schiet het boek in de eerste drie hoofdstukken zijn doel dan ook nogal voorbij.
De laatste drie hoofdstukken (manuscript insturen, het uitgeefvak, na uitgave) geven de meerwaarde aan dit schrijfboek. Aangezien de schrijvers zelf op professioneel gebied in de wereld van de uitgevers vertoeven, als literair agenten, zijn ze in staat om de schrijver een uniek kijkje achter de schermen te geven. Hier schemert eindelijk de expertise en het enthousiasme van de beide mannen door. Praktische tips over het insturen van je manuscript, het benaderen van uitgevers, het wel of niet inschakelen van een literair agent en nog veel meer komen voorbij en worden goed toegelicht. Door middel van voorbeelden uit de praktijk en de voorbeeldbrieven, -proposals en het modelcontract kan de schrijver ook echt zien hoe al deze dingen er daadwerkelijk uit (horen te) zien. Ook worden er, soms lachwekkende, voorbeelden uit de praktijk gegeven van dingen die je absoluut niet moet doen. Bij deze stukjes heb ik meerdere malen lachend op de bank gezeten en gedacht 'dit kan iemand toch niet echt serieus gedaan hebben?' Deze laatste hoofdstukken heb ik dan ook met veel plezier gelezen en zal ik ook zeker bij de hand houden als de tijd is gekomen om mijn eigen manuscript op te gaan sturen.
Mijn eindoordeel is dan ook dat je dit boek zeker zou moeten kopen voor de informatie over uitgevers, het opsturen van je manuscript, het schrijven van een brief en proposal, en praktische zaken rondom publicatie. Ben je echter op zoek naar een boek dat je verder op weg kan helpen bij het schrijven en praktische tips omtrent zaken als structureren, hoofdpersonen, spanning in je verhaal brengen etc. dan kun je beter een ander schrijfboek kopen.