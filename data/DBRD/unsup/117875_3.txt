Kim Baldwin en Xenia Alexiou hebben elkaar ontmoet via het internet. Na het afronden van haar zesde boek, wilde Kim Baldwin graag een thriller schrijven. Xenia Alexiou had al een passend verhaal in haar hoofd waar Baldwin direct laaiend enthousiast van werd. Dat was het begin van hun samenwerking. Inmiddels hebben de dames al drie boeken geschreven, elk met een andere vrouwelijke special agent in de hoofdrol.
De hoofdrollen in Ontmaskerd zijn weggelegd voor special agent Lynx en huurmoordenares Jaclyn Norris. Beide dames hebben slechts één doel voor ogen: seriemoordenaar 'Koppensneller' in handen krijgen. Zonder dat ze het van elkaar weten volgen ze de koelbloedige moordenaar naar de Aziatische jungle. Wanneer de dames onderweg voor het eerst met elkaar in contact komen, lijkt er iets moois op te bloeien tussen hen, maar ze kunnen om beroepsredenen niet open en eerlijk tegen elkaar zijn, waardoor er een enorme afstand tussen hen blijft bestaan. Ze komen angstaanjagend dicht bij de internationale vrouwenhandel en krijgen te maken met de Aziatische onderwereld. Ze zitten 'Koppensneller' op de hielen, maar hij lijkt te zijn opgeslokt door de enorme jungle waar hij ongestoord zijn lijst met slachtoffers kan uitbreiden. Om de moordenaar te pakken te krijgen zullen de dames hun eigen leven op het spel moeten zetten.
Ontmaskerd begint met een spannende proloog. Vervolgens sukkelt het verhaal op een ietwat warrige manier verder. Om de paar pagina's speelt het verhaal zich in een ander land of op een andere plaats af. Op deze manier worden er in een tiental bladzijden veel personages geïntroduceerd. Naarmate het verhaal vordert wordt het allemaal in elkaar geweven en ontstaat er enige vaart. Seriemoordenaar Walter Owens, alias 'Koppensneller', voert de meest lugubere acties uit met zijn slachtoffers. De auteurs laten hier geen gras over groeien en treden wat dat betreft goed in detail, wat een absolute toevoeging is aan het verhaal.
De twee hoofdpersonages zijn lesbiennes, net als in de twee eerder verschenen boeken van het schrijversduo. Er wordt veel aandacht besteed aan hun gevoelens voor elkaar en aan de gedachtegang van beide dames, wat hen levensecht doet overkomen. Sommige hoofdstukken lezen wat minder vlot weg, omdat het in die hoofdstukken iets te veel over de liefde gaat, wat op die momenten afbreuk doet aan het verhaal.
De lezer wordt meegesleurd in de Aziatische onderwereld en de beruchte internationale vrouwenhandel, die goed is uitgewerkt en op een uitstekende manier door het verhaal heen gedoseerd is. De omgevingen waarin het verhaal zich afspeelt, en dat zijn meerdere landen, zijn goed omschreven.
Ontmaskerd is een aardig boek, dat vooral lesbiennes zal aanspreken vanwege de geaardheid van de hoofdpersonages en de aandacht die daaraan wordt besteed.