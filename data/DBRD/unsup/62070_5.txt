Het boek “Eleanor Oliphant is completely fine” heeft mij echt gegrepen. Dit is het debuut van schrijfster Gail Honeyman, een veelbelovend debuut!
Eleanor Oliphant is een vrouw met een moeilijke jeugd. Naarmate het boek vordert leer je haar steeds beter kennen, en wordt er elke keer een stukje van de sluier uit het verleden opgelicht. Eleanor werkt als financieel medewerker op een kantoor, en leidt een vrij geïsoleerd bestaan. Haar weekenden zijn gevuld met Wodka en Pizza, en echte vrienden heeft ze niet. Wekelijks praat ze bij met mummy, en dat is dan soort van haar leven. Een beetje wereldvreemd is ze wel, met haar beschaafde spraak, en soms complete onwetendheid van sociale omgangsvormen.
Dan ineens is er Raymond, met wie ze gaandeweg een zeer bijzondere band opbouwt. Eleanor kruipt een beetje uit haar schulp, ze besluit om het heft in handen te pakken, en actie te ondernemen. Het boek werkt naar een hoogtepunt toe, en je kunt als lezer eigenlijk niet anders dan juichen. Ik vergelijk het even met een voetbalwedstrijd, waarbij de underdog op het punt staat te scoren, en alle supporters juichen het team naar de overwinning.
De groei die Eleanor in het boek doormaakt is fenomenaal, het is goed geschreven, mooi van opbouw en smaakt echt naar meer. Ik wil weten hoe het Eleanor verder vergaat!