Manfred wil heel graag zwemmen. Niet een beetje spetteren, maar echt zwemmen met een diploma en een duikbril. Hij droomt er zelfs van.
Terwijl de andere schapen ver van het water vandaan blijven, zit Manfred hele dagen langs de waterkant. Volgens zijn moeder is een zwemmend schaap geen goed idee.
Maar dan op een dag heeft Manfred genoeg moed verzameld en springt hij met een grote boog het water in. En hij vindt het heerlijk!
Totdatâ€¦zijn krullen kletsnat worden en hij steeds zwaarder en zwaarder wordt.
Zou het goed aflopen met Manfred? En zal zijn droom als zwemmend schaap ooit uitkomen?

Annelies van Uden weet in Het waterschaap het thema doorzettingsvermogen en in je eigen dromen durven geloven goed symbolisch neer te zetten. Want iedereen, ook kinderen, heeft wel eens een droom die moeilijk waar te maken is.
Toch zul je zien dat je, wanneer je erin blijft geloven, tot een oplossing kunt komen. Zelfs als je in eerste instantie nooit aan die oplossing had gedacht!

De cover van Het waterschaap ziet er erg aantrekkelijk uit. Wanneer je naar het schaap in duikuitrusting en vissenzwembroek kijkt, wil je gewoon weten wat het verhaal is. De titel is ook erg goed passend.

De illustraties zijn van John Rabou. Ze zijn een beetje klassiek getekend, maar wel helemaal passend bij deze tijd en het verhaal. Manfred het schaap heeft ook heel duidelijke gezichtsuitdrukkingen gekregen. Je ziet hem peinzen, dromen, bang zijn en lol hebben.

Het waterschaap is een prachtig prentenboek geworden. Door de bijzondere wens van Manfred en de manier waarop hij is getekend, sluit je Manfred in je hart.

Dit prentenboek is een uitstekend cadeau om aan kinderen te geven voor bijvoorbeeld het behalen van hun eerste zwemdiploma.
Iedereen, van jong tot oud, zal genieten van dit prachtige prentenboek. Daarom krijgt hij van ons 5 sterren.

Met dank aan boekenblog "in de boekenkast" en uitgeverij "De Vier Winstreken" voor het beschikbaar stellen van een recensie exemplaar.