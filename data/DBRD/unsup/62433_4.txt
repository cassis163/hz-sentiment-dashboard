Dankzij Chicklit.nl won ik dit boek met de vraag of ik nadien wou laten weten wat ik ervan vond.Ik ben een fervent thriller- en horrorfanaat maar soms neem ik eens een zijweg met een roman. Bij het meedoen aan de wedstrijd werd ik aangetrokken door de cover en de samenvatting van het boek, want een evenementenbureau uitbaten is één van mijn toekomstdromen. Intussen nam ik graag genoegen met lezen over de avonturen van deze drie vriendinnen.

Verhaal.
Wat als je je zinnen hebt gezet op één ding, en dit volledig anders uitloopt dan je had verwacht? Dat gebeurd met Paige Walker, een vrolijke meid uit die met haar vriendinnen in New York woont en werkt.
Door omstandigheden wordt Paige bijna gedwongen om haar eigen zaak, een evenementenbureau, te beginnen, samen met haar vriendinnen en met de hulp van haar broer Matt en zijn beste vriend Jake.
Die Jake kent ze ook al sinds haar tienerjaren, en daar wringt het schoentje. Want niet alleen kent ze hem al zo lang, ze is ook al zo lang verliefd op hem. De afwijzing die ze kreeg als jonge meid zorgde ervoor dat ze haar gevoelens voor Jake achter slot en grendel stak, maar de sleutel had ze steeds dicht bij zich.

Boek.
De hoofdstukken zijn niet te lang, wat het boek makkelijk te lezen maakt. Elk hoofdstuk wordt voorafgegaan door een quote, wat steeds een leuk begin is, en wie weet houd je er nog enkele wijsheden aan over.
Een leuk, romantisch verhaal over vriendschap, liefde, familie en keuzes.
Zelfs als thrillerfanaat heb ik enorm genoten van dit boek. Ik heb gelachen, traantjes gelaten en mee genoten van de sensuele momenten in dit boek. Voor lezers die snel blozen bij een intieme scene, een kleine waarschuwing, want het gaat er af en toe wel stomend aan toe!


Hoe verloopt het tussen Paige en Jake? Zijn ze een koppel tegen het einde van het boek? Hoe gaat broer Matt en de vriendinnen Jackie en Eva ermee om? Blijft het evenementenbureau draaien of was het een vergissing om eraan te beginnen? Je leest het in een boek waar je door een rollercoaster van emoties en keuzes gaat en waar je met je hart en hoofd mee gaat leven met de mooi uitgeschreven personages. De auteur sleept je mee door het bruisende leven in New York en zorgt ervoor dat je het niet alleen leest, maar ook voelt en beleeft!

Een aanrader voor elke romantische ziel en voor de lezers die willen ontspannen tussen alle thrillers door! Gegarandeerd dat je na het lezen van dit boek zin hebt in een tripje naar New York!