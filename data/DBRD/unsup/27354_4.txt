De boeken van Preston & Child zijn heerlijk leesvoer. Een vleugje Indiana Jones, een snufje Sherlock Holmes, overgoten met een sausje van mystiek! De eigengereide, onorthodoxe FBI agent Pendergast zet samen met d'Agosta alles op alles om de moordenaar van hun vriend Smithback te pakken te krijgen. Het volgen van de regels is daarbij van ondergeschikt belang. Hierbij stuiten ze op een geheime, besloten en afgezonderde gemeenschap die een nogal afwijkende vorm van Voodoo bedrijft. Weten zij de doden weer tot leven te wekken om vervolgens moorden te plegen? Het lijkt hier en daar een tikje ongeloofwaardig, maar gelukkig wordt uiteindelijk alles duidelijk. Al kost dat uiteraard wel wat slachtoffers. Het verhaal is knap bedacht, origineel, goed uitgewerkt en spannend. Preston & Child's boeken zijn niet van het genre "13 in een dozijn", en dat maakt dat je iedere keer weer uitkijkt naar een nieuw boek van dit bijzondere schrijversduo!