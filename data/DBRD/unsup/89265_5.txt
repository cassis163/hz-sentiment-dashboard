Het verhaal in ‘Kijk niet terug’ begint ogenschijnlijk rustig. Drie vriendinnen besluiten een avondje naar de bioscoop te gaan, niet wetende dat deze avond hun leven voorgoed zal veranderen. Datzelfde geldt voor de medewerkers en bezoekers van het winkelcentrum. Ook hun leven staat op z’n kop na een zomerse dag in juli in 2005. Nora Roberts weet op een knappe manier het verhaal rustig op te bouwen en dan ineens alle spanning erin te gooien als de schietpartijen beginnen. Vanaf dat moment zit je als lezer helemaal in het boek en weet je dat het ondanks de dikte relatief snel zult uitlezen.

Het boek kent verschillende tijdsprongen, waardoor de vaart goed in het verhaal blijft. Je leest het voornamelijk vanuit een aantal personages die de schietpartij hebben overleefd of er op een andere manier bij betrokken waren. De spanning wordt pas echt groter als je ontdekt wie het daadwerkelijke brein achter deze verschrikkelijke gebeurtenissen was en welke plannen deze persoon nog heeft. Roberts laat dit personage zo af en toe aan het woord, waardoor jij als lezer meer weet dan de personages zelf. Dat verhoogt de spanning absoluut!

Het is interessant om te lezen hoe enkele overlevenden proberen hun leven weer op te pakken en wat ze door de jaren heen meemaken. Dat alles komt samen in een zeer spannende ontknoping, die je wel even op het puntje van je stoel zet. Dit maakt van ‘Kijk niet terug’ een zeer goed én spannend boek. Aanrader om te lezen!