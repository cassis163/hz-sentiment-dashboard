Het verhaal begint met een proloog vanuit het perspectief van haar moordenaar in 1898. En dan gaan we terug in de tijd waar het verhaal in de zomer van 1868 begint. Meteen beland je in een ander tijdperk. Sisi is in Gödöllö in Hongarije waar ze alle verplichtingen aan het Weense hof ontvlucht. Ze is daar met haar jongste dochter Valerie, die ze, in tegenstelling tot haar andere twee kinderen heeft weten bij zich te houden. Gisela en Rudolph worden tot verdriet van Sisi, door Keizerin Sophie opgevoed.

Op een dag ontvangt Sisi een verontrustende brief van haar dochter Gisela. Sisi moet daardoor eerder dan gepland terugkeren naar Wenen. Sisi is in vergelijking met de afstandelijke keizerin Sophie en haar man Franz Joseph een gevoelige vrouw. Ze raakt dan ook meerdere keren gecharmeerd van een andere man. Als Sisi en Franz Joseph uiteindelijk weer naar elkaar toe lijken te groeien, slaat opnieuw noodlot toe.

Allison Pataki weet historische feiten met veel inlevingsvermogen om te buigen naar een geloofwaardige roman. Ze heeft grondig research gedaan en dit op chronologische wijze verwerkt met af en toe een flashforward naar de periode kort voor de noodlottige aanslag op Keizerin Elisabeth. Allison Pataki heeft een bijzonder mooie schrijfstijl. Ze heeft me tot tranen geroerd. Op de flaptekst staat een Goodreads-review over haar schrijfstijl: ‘Zij schrijft betoverend en zelfverzekerd. Het is een genot om haar boeken te lezen. Sisi en haar wereld komen tot leven in dit dramatische verhaal’. Dat kan ik alleen maar beamen.

Voor de hele recensie check: http://lievehart.nl/2017/02/recensie-sisi-allison-pataki/