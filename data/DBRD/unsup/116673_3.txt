!In deze review komen spoilers en mijn ongezouten meningen in voor!
Review 56#

Weer bij de kringloop een Jacques Vriens boek gevonden voor mijn verzameling. Weet totaal niet waar het over gaat. Las de naam van de schrijver en nam het gelijk mee.

Het verhaal:
Wat is er toch aan de hand op de Regenboogschool? Meester Verbeek, anders altijd in voor een grapje, is chagrijnig. De leerkrachten zijn steeds druk in bespreking en juf Teulings loopt zelfs huilend door de gang. Marijn en de andere kinderen uit zijn groep snappen er niets van. Het wordt tijd voor ’’riesurts’’ zoals Niels dat zo mooi noemt. De kinderen gaan op onderzoek uit…
!Spoiler alert!
Marijn heeft het niet makkelijk. Zijn vader is een paar jaar geleden overleden en hij kan de nieuwe vriend van zijn moeder niet luchten. Als dat nog niet genoeg is, komt hij te laat op de Regenboogschool en loopt onderweg ook nog z’n klasgenootje Malika omver. Helemaal in overtuiging dat meester Verbeek hier relaxed mee om zou gaan, ziet hij echter dat de meester chagrijnig is. Hij krijgt te horen dat de andere leerkrachten zich ook anders gedragen en het gerucht gaat dat er ruzie tussen de leerkrachten is. Marijn gaat samen met z’n vrienden Malika, Renkse, Hasna en Niels onderzoeken wat er nou eigenlijk echt aan de hand is. Als ze de lerarenkamer afluisteren horen ze dat de Regenboog gaat sluiten vanwege te weinig leerlingen, instortingsgevaar en dat ze samen gaan voegen met de Professor Einsteinschool. De kinderen willen dit niet en gaan met spandoek en al naar de burgemeester. Die vertelt dat er gewoon niks aan te doen is en dat de Regenboog zal sluiten. Verslagen besluit de groep om een kijkje te nemen bij de Einstein en zien dat het allemaal wel reuze meevalt. Aan het einde van het verhaal krijgen Marijn en Malika verkering, praat hij over zijn overleden vader en de nieuwe vriend van zijn moeder gaat weer op zichzelf wonen om meer afstand te creëren.

In het boek komen mooie afbeeldingen voor.
Het is bekend dat Jacques Vriens vroeger een leerkracht was en iedere keer als ik een boek van hem lees, ben ik benieuwd of hij verhalen/gebeurtenissen die in de boeken voorkomen zelf werkelijk heeft meegemaakt of dat het alleen maar creativiteit is.
Vond Niels grappig wanneer hij de dure woorden van z’n vader gebruikte.
De moeder van Marijn had beter moeten nadenken om een nieuwe vriend te nemen. Als het niet klikt tussen je nieuwe vriend en je zoon, dan moet je maar een punt achter de relatie zetten en voor je zoon kiezen. Er hadden ook afspraken gemaakt moeten worden over de opvoeding. Dat hij de nieuwe vriend van zijn moeder is, wil nog niet zeggen dat hij een opvoeder/vaderrol mag/moet opnemen.
Ik denk dat je heel erg veel problemen gaat krijgen als je als groep kinderen door het gemeentehuis rent als een stelletje hooligans (arrestatie, bureau halt.)

Conclusie:
Leuk leesboek en voorleesboek voor jong en oud.
Een snelle lees.
Mooie afbeeldingen.

Cheen