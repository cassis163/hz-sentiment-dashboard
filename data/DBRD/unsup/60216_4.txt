In dit tweede deel van De Reiziger-serie zijn we twintig jaar verder nadat Claire door Jamie uit de Schotse hectiek naar de stenen cirkel is gebracht. Het gedwongen vertrek weg van Jamie maakte een verpletterende indruk en heeft diepe sporen van ontroostbaar verdriet achtergelaten. Claire heeft na haar moeilijke terugkomst met vallen en opstaan toch haar plek gevonden in haar eigen tijd maar het gemis van Jamie is altijd gebleven, hij is en blijft de liefde van haar leven. In de wetenschap dat Jamie dood is maar gestimuleerd door zijn geloof in haar en hun liefde heeft ze haar leven op de rit gekregen en is inmiddels een succesvol arts in Boston. Dochter Brianna is volwassen en lijkt als twee druppels op haar vader. De relatie met Frank was moeilijk sinds haar terugkomst, geen wonder. De verbintenis met Jamie was een ongelijke concurrentie voor Frank, hij kon het niet winnen maar deed zijn best. Jaren gingen zo voorbij en ze deden beiden hun best.

Moeder en dochter zijn nu in Inverness vanwege een sterfgeval en te gast bij Roger Wakefield, de pleegzoon van dominee Wakefield, een vriend van Frank Randall. Net na de oorlog en voordat Claire door de stenen verdween waren zij en Frank samen te gast bij de dominee i.v.m. het onderzoek dat Frank deed naar zijn stamboom en de Jacobietenopstand. Nu na al die jaren is Claire met Brianna bij Roger op bezoek omdat de dominee is overleden. Aldaar komen de herinneringen van Claire weer naar boven en vertelt ze Brianna en Roger wat er twintig jaar geleden is gebeurd met haar. Brianna heeft altijd wel gemerkt dat er ‘iets’ was met haar moeder maar antwoorden bleven uit. Maar dit had ze niet kunnen bedenken, tijdreizen, de afwezigheid van haar moeder drie jaar lang en de waarheid over haar vader. Roger is historicus en zijn nieuwsgierigheid wordt gewekt aan de hand van het verhaal dat Claire nu deelt, en hij gaat op zoek naar meer informatie over wat er toen is gebeurd. Daardoor komen lang bewaarde geheimen op tafel en wordt het erg emotioneel, vooral voor Brianna. Hoe onaannemelijk het verhaal van Claire ook lijkt, ze kan niet om de feiten heen en wil vervolgens alles weten. Op dat moment gaan de drie uitzoeken wat er met Jamie is gebeurd nadat Claire terug is gereisd naar haar eigen tijd en naar Frank.



Middels flashbacks vertelt Claire haar verhaal en gaat verder vanaf het moment waar het eerste boek is geëindigd, bij de redding van Jamie uit de Wenthworth gevangenis. Er was op dat moment geen andere keus en dus zijn Claire, Jamie en Murtaugh op de vlucht geslagen. Jamie zwaargewond na de folteringen die Black Jack Randall hem had toegebracht en Claire vrezend voor zijn leven. De oversteek naar Frankrijk was zwaar maar eenmaal daar werden ze opgevangen in een klooster waar Jamie de tijd kreeg om te herstellen. Geestelijk was hij minstens zo verwond als lichamelijk en er was een lange weg te gaan. Uiteindelijk zijn ze vervolgens naar een familielid van Jamie gegaan, een bekende wijninkoper, om hun leven op te pakken. Met hun voorgenomen missie nog steeds als drijfveer, het veranderen van de geschiedenis om zo de highlandercultuur te redden en de afslachting door het Britse leger van de highlanders bij de slag van Culloden te voorkomen. Omdat Claire uit de toekomst komt weet ze daar veel vanaf en ze hoopt met die informatie het tij te keren. Toch is alleen die kennis niet voldoende want hoe moeten ze de verbannen Prins Charles Stuart zover krijgen om zijn claim op de troon te laten vallen, en daarmee een slagveld te voorkomen?

Claire en Jamie vestigen zich in Parijs waar Jamie de zaken voor zijn neef waarneemt en een betrouwbare reputatie opbouwt waardoor hij zich in de hoogste kringen van de Franse society begeeft. Het is moeilijk te achterhalen waar ieders loyaliteit ligt t.a.v. het koningshuis en dus moeten ze voorzichtig zijn. Claire weet zich met haar kennis onmisbaar te maken in een armenziekenhuis en daar goed werk te doen. Ze ontfermen zich over een weesjongetje Fergus, dat ze liefdevol in huis nemen. Een eigen gezin is nog steeds geen feit. Claire is met haar moderne denken en kennis een opvallende verschijning in die periode en krijgt de reputatie van ‘Dame Blanche’, de witte dame, een soort heks. Er gebeurt vervolgens enorm veel, ze krijgen veel uitdagingen te verduren, maken kennis met bijzondere mensen en ervaren hoe het is om eigenlijk niemand te kunnen vertrouwen. Ze moeten voorzichtig zijn want hun vijanden liggen overal op de loer. Intussen blijven ze bezig met de Jacobietenopstand en het voorkomen daarvan.

Het verhaal over Jamie en Claire kent vele hoogte- en dieptepunten. Doordat ze altijd bezig zijn het voor anderen goed te doen, de toekomst te beïnvloeden met hun plan, verliezen ze zichzelf soms uit het oog en dat heeft consequenties. Hun liefde wordt zwaar op de proef gesteld. Op een cruciaal moment moet Claire zelfs het ondenkbare doen om Jamie uit de problemen te halen en allesbepalende keuzes maken. Wat dan volgt is haast funest voor hun liefde. Maanden zijn ze uit elkaar, ieder met een groot verdriet en verder van elkaar dan ooit. Wanneer Claire hoort wat er precies met Jamie is gebeurd ziet ze geen andere mogelijkheid dan om de gunsten van Koning Louis te vragen. Deze aparte man houdt zich met rare dingen bezig en vraagt Claire ook om een gunst waar de gevolgen enorm van zijn. Dit alles blijkt effectief. Jamie komt vrij maar ze moeten wel het land verlaten, ze gaan terug naar Schotland. Ze kijken er naar uit om terug te gaan naar Lallybroch, naar huis. Ze hebben tijd nodig om te verwerken wat er allemaal in de voorgaande periode is gebeurd. De grote vraag is alleen of alles wat ze tot dan hebben gedaan en geriskeerd de gewenste gevolgen voor de toekomst heeft. Het antwoord op die vraag krijgen ze in september 1745. Charles Stuart is in Schotland en de gevreesde opstand is een feit, hij claimt zijn plek op de troon van Engeland, Ierland en Schotland. En Claire en Jamie weten hoe dat de geschiedenis is ingegaan.

Gabaldon heeft met dit tweede boek wederom een bijzonder intrigerend verhaal geschreven. Door heden en verleden naadloos in elkaar te laten lopen kost het je geen enkele moeite met het verhaal mee te reizen. De typerende taferelen van de periode in het moderne Parijs met flamboyant gedrag, overspel, kostuums, gala’s, en alles wat erbij hoort ten opzichte van de armoede waar
Claire zich dan weer over ontfermt, wisselen mooi af. Het maakt alles aannemelijk en doet realistisch aan. Dit boek is vooral een historisch, gekostumeerd drama. Minstens zo rauw als boek één maar in een totaal andere setting. Je ziet het zo voor je. Situaties worden tot in de puntjes uitgewerkt wat soms wat langdradig is en zeker korter had gekund. Vooral de sfeerschetsen over mistige landschappen tijdens de slag om Culloden en de dialogen over de militaire strategieën vroegen soms om wat doorzettingsvermogen, maar functioneel zijn ze wel. Schotland blijft speciaal in deze serie, het is tenslotte de plek waar alles is begonnen en de basis van het geheel. Maar ook de verhaallijn van Claire in ‘het nu’ is mooi. Een verhaal van alle tijden, letterlijk.

De boeken zijn enorm gedetailleerd, dat trekt Gabaldon door in alles. Ze is wel een perfectionist hoor! En dat kenmerkt haar verhalen, geen wonder dat ze zo lang doet over het schrijven van een boek. Ze schrijft heerlijk, haast betoverend. De mengeling van een mooi liefdesverhaal, oprechte en soms ruwe situaties, geschiedenis en een tikje fantasy doet het gewoon super. Ook al zijn er momenten dat het verhaal even te lang duurt, wegleggen is eerlijk gezegd heel erg moeilijk. De Reiziger, het eerste deel, was nét een tikje meer verpletterend dan dit deel. Het zal de magie zijn geweest van de introductie, de romantiek en de hoofdrol van de highlanders ten opzichte van nu met het gekonkel aan het Franse hof. Alles is mooi afgewerkt en de cirkel is, qua deze tijdsperiode in ieder geval, mooi rond. Er staat me nog heel wat moois te wachten!