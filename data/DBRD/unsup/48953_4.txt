Een recensie gaat natuurlijk over de inhoud van het boek, maar ik wil ook graag iets over de buitenkant zeggen. Wat een bloedmooi boek is dit! De tekening op de omslag is prachtig en de poster aan de binnenkant is ook fantastisch. En het is een hardcover. Blossom books heeft echt een pareltje gemaakt. (en dit is niet de eerste)

Die buitenkant is niet alleen supermooi het laat ook heel goed de sfeer van het verhaal zien. Echt een oosterse 'Aladdin' sfeer, maar met draken. Paleizen, woestijnen, kleurrijke gewaden, het is er allemaal.

Het boek gaat over Asha. Ze is de dochter van de koning en de grootste drakendoder van het land. Ze wordt door het volk gezien als de Iskari, de persoon die slechte dingen brengt. Door haar schuld is er immers jaren geleden een ramp gebeurd.
Ik vond Asha eerst niet heel erg symphatiek, maar dat was ook de bedoeling denk ik. Dat komt puur door haar opvoeding en het beeld dat anderen van haar hebben. Maar Asha leert nieuwe mensen kennen en ook zichzelf en komt er achter dat ze misschien wel iemand anders is dan ze altijd gedacht heeft.
Het verhaal leest ontzettend lekker weg en is behoorlijk spannend af en toe. En het werd nog leuker toen ik Asha ook leuker begon te vinden. Ook interessant om te lezen vond ik alle sterke vrouwen in het boek. Die zijn echt het belangrijkst. Gelukkig gaan deel 2 en 3 ook over 2 andere sterke vrouwen uit het verhaal. Ik kan niet wachten om die boeken te lezen!

Echt, als je niet vies bent van sterke vrouwen, draken en oosterse sferen is dit boek echt een aanrader en bovendien een aanwinst voor je boekenkast.