Volgens de achterflap:
Hij was de helft van het meest beroemde popduo dat Nederland ooit gekend heeft. Maar na de breuk met zijn collega Bob loopt de verteller van Onderweg met Roadie met zijn ziel onder de arm, en verliest hij zich in drank en drugs. Als een vriendin hem vraagt haar hond naar Los Angeles te brengen, is dat dé kans op een uitweg. De roadtrip door Amerika wordt een avontuur – in New York kruist zijn pad dat van een wereldberoemde dj; hij wordt liefdevol opgevangen door een hippiefamilie en belandt bij een bijzonder concert van Art Garfunkel. Maar vooral is het de reis waarin hij terugblikt op mislukte relaties, het succes en het einde van de samenwerking met Bob, zijn gevecht tegen de kilo’s en vooral het gevecht tegen zichzelf.

Mijn mening:
Ik genoot van A tot Z van het verhaal van de naamloze verteller. Via 33 genummerde hoofdstukken beleven we de roadtrip mee die hij maakt samen met Roadie, de hond van een vriendin. De reis begint in Rotterdam alwaar ze samen op de boot naar New York stappen. En aldaar aangekomen reizen ze samen met de auto naar Los Angeles. Onderweg gebeuren er grappige, bizarre en ook ontroerende dingen. De band tussen die twee groeit en op het eind zijn ze bijna onafscheidelijk. De twist in het verhaal op het eind maakt het verhaal helemaal af. Ik had het niet echt aan zien komen.

Het verhaal wordt in niet chronologische tijd verteld en in dit geval vond ik dat erg prettig. Soms kan het verwarrend zijn maar hier is daar geen sprake van.

De schrijfstijl van Thomas is geestig/humoristisch en erg vlot.

De cover past absoluut bij het verhaal en verplaatst je gedachten gelijk naar een afgelegen weg ergens in ‘the USA’ (maar het kan net zo goed in Nederland zijn). Als oud inwoner van het land der onbegrensde mogelijkheden zie ik de uitgestrekte lege wegen gelijk voor me (maar helaas ook de overvolle wegen). De cover is er voor mij niet eentje die er uitspringt in de boekhandel. Met de donkere sombere kleur is het niet de meest aantrekkelijke van al het aanbod in de boekhandel.

De titel van het boek spreekt voor zich, daar valt geen speld tussen te krijgen.

Met Onderweg met Roadie maakt Thomas een prima debuut als schrijver en kan ik alleen maar zeggen: ‘Zo lust ik er nog wel eentje’

Deze review kwam als origineel online via mijn boekenblog.