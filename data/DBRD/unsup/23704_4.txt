De autobiografische roman ‘Luma’ vertelt het verhaal van een jong meisje dat opgroeit in een -voor haar- onveilige omgeving. Haar jeugd wordt gekenmerkt door het seksueel misbruik waar haar oom haar aan onderwerpt. Dit misbruik heeft uiteraard zijn weerslag op haar latere leven.
Bizarre gebeurtenissen en cultuurverschillen tussen Nederland en Suriname komen aan bod, evenals het schrijnende feit dat de hoofdpersoon telkens op de verkeerde mannen valt. Diverse keren ziet zij zich genoodzaakt haar koffers te pakken en te vertrekken.

“De jaren gaan voorbij en Oom begint me te verwennen met geld en cadeautjes, zogenaamd omdat ik mijn best heb gedaan op school. Eerlijk gezegd vind ik dat wel leuk.”

‘Luma’ is een aangrijpend verhaal. Brewster ziet echter kans haar emotionele verhaal te vertellen zonder gebruik te maken van een overkill aan emotie. Emotie die er vanzelfsprekend wel is, maar die gevoeld en niet beschreven moet worden. Brewster heeft dat feilloos door. Zij hanteert een hele pure, eerlijke schrijfstijl die tot op het bot raakt.

“Ondertussen ben ik op de Willemsbrug beland. Het verkeer raast voorbij en mensen lopen gehaast langs me. Ik kijk naar alle stelletjes die ik tegenkom. Mensen die hand in hand lopen, of met de armen om elkaar geslagen. Wat doen zij om er zo gelukkig bij te lopen?”

Aangezien dit boek autobiografisch is, ben ik heel benieuwd hoe Brewster ‘het doet’ met een fictieve roman, waarbij ik er voorzicht vanuit ga dat het voor deze auteur niet bij ‘Luma’ blijft. Dat zou zonde zijn. De potentie is er in elk geval!

Over de auteur
Lydia Brewster heeft gewerkt als jurist en heeft ook een Masters in Public Administration. Ze is geboren in Suriname en heeft afwisselend in Suriname en Nederland gewoond. Met dit persoonlijk verhaal wil zij een tweeledig doel dienen namelijk haar bijdrage leveren aan de discussies over het effect van trauma's op het leven van een persoon en ze wil zich ontdoen van de vele maskers die zij in de loop der jaren heeft opgezet. ‘Luma’ is het schrijversdebuut van de in Rotterdam wonende Lydia.

Uitvoering
Futuro Uitgevers
ISBN 9789492221971, 9789492939081
Paperback, 180 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/