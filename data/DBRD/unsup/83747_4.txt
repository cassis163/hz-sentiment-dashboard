Virtuele tango is een dans met woorden. Woorden die de auteur zorgvuldig gekozen heeft om er een zinderend, spannend boek van te maken. Het thema is verschrikkelijk gruwelijk, het daderperspectief, dat ertussendoor verweven is, bezorgt je telkens kippenvel. In Virtuele tango verdwijnen jonge meisjes, wat voor elke ouder een nachtmerrie is waar je niet aan moet denken. Een gestoorde dader die niet te pakken is, een obsessie voor elk politieteam en de recherche uit Hoorn, de plaats waar deze misdrijven zich afspelen, mag zich stukbijten op de zoektocht naar de meisjes en de dader. Het verhaal komt heel dicht bij de realiteit en dat maakt dat je huiverend de bladzijden omslaat. Skaye weet haar personages zeer levensecht neer te zetten. De dialogen zijn kort en krachtig: zeer herkenbaar en van deze tijd. Zowel de dader, de slachtoffers en het rechercheteam, dat bestaat uit de sympathieke Sanne en Luca, komen uiterst geloofwaardig over. Alle ingrediÃ«nten voor een spannende thriller zijn aanwezig. De ontknoping komt zeer onverwachts en voelt als een mokerslag, maar voordat je eindelijk zover bent mag je eerst ruim driehonderd pagina's puzzelen, gruwelen in het hoofd van de dader en meedenken met het team van Sanne en Luca. Dit geweldig leuke koppel zien we hopelijk nog een keer terug. Virtuele tango is een pageturner die niet mag ontbreken op je nachtkastje, in je boekenkast of vakantiekoffer.
Een debuut van formaat.