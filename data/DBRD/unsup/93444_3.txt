Bij verstek veroordeeld is de titel van het langverwachte debuut van Crimezone recensent Marco (M.P.O.) Books. Langverwacht, omdat trouwe bezoekers van deze website al maanden hebben kunnen meeleven naar het moment van publicatie.

Met Bij verstek veroordeeld heeft Books een goed debuut neergezet met een sterk plot. Rechercheur Petersen onderzoekt samen met zijn jonge collega Bloem de moord op Roy, de zoon van notaris Jacob Stijnvoort. Al direct zit er een vreemd luchtje aan de zaak, als zowel de notaris als architect Gijsbersen op de plaats delict  het landgoed van de machtige aannemer Raimond van Vliet  aanwezig blijken te zijn. Wanneer Gijsbersen ook een tweede lijk ontdekt wordt het politieduo getrakteerd op wel een heel bijzondere zaak.

Op geheel eigen wijze beschrijft Books de zoektocht naar de ware toedracht van de misdrijven, waarbij langzaam de onderlinge verbanden tussen de belangrijkste verdachten aan het licht komen. Zoals eerder vermeld heeft Bij verstek veroordeeld een stevig plot, en is Books erin geslaagd om interessante hoofdpersonen te creëren. Het verhaal leest lekker weg, hoewel de schrijfstijl van Books op sommige momenten wat geforceerd aan doet en hij af en toe de neiging heeft uit te wijden over zaken die er voor het verhaal niet echt toe doen. Dit neemt overigens niet weg dat Books een leuke hedendaagse misdaadroman heeft afgeleverd en een dikke voldoende van mij krijgt voor een geslaagd debuut.