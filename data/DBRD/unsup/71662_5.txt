In dit tweede verhaal geschreven door BBC-presentatoren Greg James en Chris Smitch volgen we opnieuw Murph “super normaal” Cooper en de Superzero’s. Murph is het levende bewijs dat niet alle helden superkrachten nodig hebben. Ondanks de ontbrekende krachten verslaan hij en zijn team overal ter wereld slechteriken. Dan op een dag verbreekt de meest gevreesde superschurk “de Ekster” in een mega beveiligde en geheime gevangenis na dertig jaar stilte het zwijgen. Hij vraagt om niemand minder dan Super normaal. Wat wil deze superschurk nou precies van Murph? Kunnen hij en de Superzero’s het mysterie rondom “de ekster” ontrafelen?

In dit tweede deel gaat het verhaal van Murph en de superzero’s verder. Murph begint nu in het tweede schooljaar. Meteen even een tip: Het is wel echt het allerleukste om deze twee delen op volgorde te lezen. Je krijgt in het eerste boek toch wel veel informatie waar ze in deel twee weer mee verder werken. Ondanks dat dit het tweede deel is, is Super normaal 2 echt minstens zo leuk. Het zit weer bomvol met (droge) humor. Ze maken weer ontzettende veel grapjes, de tekst is dik gedrukt als er harder gesproken wordt en de zwarte pen tekeningen zijn weer een erg leuke toevoeging, waar elk kind blij van wordt.

Zowel jong als oud zal genieten van dit nieuw avontuur van Murph. Hij is een held zonder superkracht, maar daardoor niet minder tof. Juist doordat Murph zo gewoon is, maakt hem dat bijzonder. Erg leuk dat de held nu eens een gewone jongen is. Veel kinderen zullen zich goed in hem kunnen verplaatsen en daardoor zitten ze veel meer in het verhaal. Het is best wel een fantasievol verhaal en verre van de realiteit, maar juist dat maakt dit boek fijn, het is geen enkel moment saai. Gedurende het hele verhaal gebeurd er wel weer iets waardoor je maar door wilt blijven lezen. Daarnaast loopt vriendschap als een rode draad door het verhaal heen. Ze laten iedereen inzien dat vriendschap en het samenwerken in een team veel belangrijker is dan het hebben van een superkracht. Samen sta je sterker, prachtige boodschap.

De schrijfstijl van beide auteurs is vlot, luchtig en echt zo enorm grappig. Je leest dit boek echt met een grote glimlach op je gezicht. Ook beschrijven ze alles uitvoerig, tot in de kleine details. Je ziet alles precies voor je, het is net alsof je ook een teamlid van de Superzero’s bent. De zwarte pen illustraties van Erica Salcedo zijn ook echt een aanvulling op de tekst. Zo kijken ze op een geven moment een videoband die ze vinden en die tekst is dan geschreven afgebeeld op een televisie, geweldig toch? Hier en daar staan soms wel wat lastige woorden, maar voor kinderen vanaf tien jaar is het verhaal heel goed te begrijpen. Als je het boek voorleest of samen leest, kun je de lastige woorden natuurlijk uitleggen.

Kortom, een fantastisch tweede deel, minstens zo leuk als het eerste!
Eerder verscheen dus al het eerste deel “Super Normaal”. Mocht je na dit tweede deel smachten naar meer, niet getreurd de auteurs zijn ondertussen al druk bezig met het derde deel, dat dit jaar ergens zal gaan verschijnen. (YAY!)