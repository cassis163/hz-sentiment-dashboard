Op de tips-tafel van de Bib lag dit boekje van Youp van 't Hek: in een opwelling griste ik het daarom mee. M'n vader kijkt elk jaar wel naar een eindejaarsconférence van Youp, of van Freek of van andere Nederlandse conférenciers. En af en toe volg ik eens mee...

Maar vele Nederlandse politici ken ik van haar noch pluim. Van Rutte heb ik wel een beetje gehoord. en bij andere namen viel m'n eurocent ook al eens. Maar van de meesten dus nog nooit. Het boekje was wel redelijk grappig hoewel ik dus van ongeveer de helft van de columns niet veel begreep, en me dan maar bezig hield met het proberen invullen van Vlaamse namen voor de blank spots.

Het boekje schijnt in de non-fictie top te hebben gestaan in Nederland vorig jaar.
Youp is dus best populair, en hij heeft zeker ook z'n fans in Vlaanderen (of Nederlanders die hier wonen?). En Youp schrijft dat hij goed betaald wordt door het NRC... door een Vlaamse hoofdredacteur. Ik hou ook wel van een goede column, een tijd geleden heb ik alle columnbundels gelezen die zijn uitgekomen van Tom Lanoye. En van Tom Naegels las ik er ook een tweetal. Dat niveau haalt Youp dan weer niet, maar ja ik zie Lanoye ook niet elk jaar een eindjaarsconférence geven natuurlijk. Een leuk tussendoortje is dit dan weer wel.

Voor de categorieën: Een tip van de bibliotheek en een humoristisch boek (denk ik toch)