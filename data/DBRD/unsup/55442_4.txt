Het labyrint der geesten is het vierde en laatste deel van de serie die begon met De schaduw van de wind. Ik heb getwijfeld of ik eerst de andere delen zou herlezen, maar dat vond ik toch wat te veel pagina’s worden. Daarom heb ik een samenvatting van de andere delen gelezen (met dank aan Uitgeverij Signatuur!) en een overzicht van alle personages bij de hand gehouden en dat werkte prima.

Carlos Ruiz Zafon heeft er weer een pakkend verhaal van gemaakt waarin alle verhaallijnen uit de vorige delen bij elkaar komen. In dit deel wordt een nieuw personage geïntroduceerd, Alicia Gris. Zij is een oude bekende van Fermin en legt contact met de familie Sempere. Zij werk als een soort geheim agent en gaat onverschrokken te werk. Haar onderzoek maakt duidelijk wat zich allemaal heeft afgespeeld in het verleden en brengt de zaken in een stroomversnelling. Vele oude bekende personages uit de vorige delen passeren de revue en de puzzelstukjes vallen langzamerhand op hun plaats. Alle losse eindjes worden uitgelegd en afgerond. Al had dit, wat mij betreft, wel wat minder gemogen, soms is het wel erg uitleggerig. Ook duizel je af en toe van de personages en gebeurtenissen, maar toch blijft het boeien. Het boek is wederom een pageturner en sleurt je mee in de sfeer van het Barcelona in de vorige eeuw. Het was weer een feest om te lezen en jammer dat er nu een einde komt aan deze reeks.