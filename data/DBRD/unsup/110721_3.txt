De Spaanse auteur Agustín Martínez (1975) begon zijn carrière als scenarioschrijver en journalist. Tijdens een vakantie in de Pyreneeën hoorde hij een verhaal over een vermist meisje en dit verhaal was voor hem de aanleiding dit thema te gebruiken voor zijn debuutthriller Meisjes vermist.  

Monteperdido is een bergdorpje in de Spaanse Pyreneeën waar op een dag twee elfjarige meisjes spoorloos verdwijnen. In het rustige leven van de kleine gemeenschap laat de verdwijning diepe sporen na. Vijf jaar later rijdt een auto een ondiep ravijn in en in de auto zit Ana, een van de twee vermiste meisjes. Zij vertelt de politie dat haar vriendinnetje Lucia ook nog in leven is en commissaris Sara Campos en haar collega Santiago Bain beginnen een zoektocht. Ook houden zij alles wat over deze verdwijning bekend nog eens tegen het licht in de hoop dat nieuwe inzichten hen naar de ontvoerder zullen leiden.  

Meisjes vermist is een goed geschreven boek dat voor een thriller echter wat traag op gang komt. Het verhaal is zorgvuldig geconstrueerd en beeldend op papier gezet. Je kunt je gemakkelijk een goede voorstelling maken over hoe zo’n bergdorpje er in de Pyreneeën uitziet en hoe een kleine gemeenschap daarin functioneert. Iedereen kent iedereen en iedere inwoner heeft wel een idee wat er vijf jaar geleden is gebeurd en wie daarvoor verantwoordelijk moet worden gehouden. Zonder bewijs kom je echter nergens.  

Sara Campos en haar collega Santiago Bain slagen er langzaam maar zeker in om ondanks grote tegenwerking van de lokale bevolking diepgewortelde geheimen te ontrafelen. De personages zijn redelijk goed uitgewerkt. Het grote aantal mensen dat in het verhaal een rol speelt werkt soms verwarrend en er zijn momenten dat je even terug moet zoeken om uit te vinden hoe de onderlinge relaties ook alweer in elkaar zitten. Sara is speciaal voor dit onderzoek naar Monteperdido gestuurd en wordt met grote argwaan ontvangen en dat leidt met name in het politieteam tot onbegrip en spanningen. Het geeft een extra accent aan de goede kwaliteit van het verhaal. Sara en Santiago hebben hun eigen geschiedenis die de nodige aandacht krijgt zonder dat dit gaat overheersen.  

Het verhaal wordt nergens echt spannend maar er zijn voldoende onverwachte plotwendingen om het heel boeiend te maken. De ontknoping is in ieder geval onvoorspelbaar en verrassend en dat is in een goede thriller belangrijk. Ondanks een overdaad aan personages en het gebrek aan spanning is Meisjes vermist een geslaagd debuut dat veel thrillerliefhebbers met plezier zullen lezen.