Op haar negentiende wordt Josta gerekruteerd door de Stasi om kunst te vervalsen en zo veel geld binnen te halen voor de DDR. Na de verdwijning van Het dossier met alle informatie over de schilderijen worden de vijf betrokkenen van het kunstproject, de “Königstein Gruppe”, gevangen genomen en ondervraagd door de Stasi. Ook Josta wordt verhoord door haar ‘ondervrager’. Deze man doet afschuwelijke dingen met haar om erachter te komen waar Het dossier is gebleven. In de nacht van de val van de muur weet Josta te ontsnappen en wordt ze geholpen door een Nederlander, die haar meeneemt naar Amsterdam.

Jaren later, na de dood van haar man David, wordt Josta wakker met littekens die ze eerder niet had. Bij de dokter blijkt dat één van haar nieren verwijderd is. Deze gebeurtenis, een inbraak bij haar thuis en de moord op haar buurvrouw die in haar auto zat zorgen ervoor dat Josta weet dat er iemand achter haar aanzit. Ze denkt meteeen terug aan de vreselijke tijd in de DDR. Wie zit er achter haar aan en wat willen ze van haar?  

Niewierra heeft met Josta een mooi personage gecreëerd. Gedurende het lezen leer je haar steeds beter kennen en kom je steeds meer over haar geschiedenis te weten. Door alles wat ze heeft meegemaakt leeft ze het liefst afgezonderd en acteert als een bang konijn dat verschrikt in grote koplampen kijkt. Aan het eind van het boek zie je dat Josta daar steeds meer van probeert los te komen en strijdbaarder wordt, omdat ze zich bedreigt voelt door haar ‘ondervrager’. Het andere interessante personage is de ‘ondervrager’. Je komt ook steeds meer over hem te weten en achter zijn beweegredenen en zijn bedoelingen met Josta.

In Het dossier worden hoofdstukken met het verhaal van Josta afgewisseld met schuingedrukte hoofdstukken die geschreven zijn vanuit het perspectief van de ‘ondervrager’. Deze structuur zorgt voor een goede spanningsopbouw in het boek, waardoor je wilt blijven lezen. Tot de laatste bladzijden van het boek is onbekend wie de ‘ondervrager’ is. Gedurende het verhaal worden steeds meer puzzelstukjes op de juiste plek gelegd en wordt duidelijk wie de ondervrager is en wat hij op zijn kerfstok heeft. Doordat zolang onbekend is wie de ‘ondervrager’ is, blijf je als lezer nieuwsgierig.

De auteur heeft een prettige schrijfstijl. De zinnen lopen soepel en de korte hoofdstukken lezen fijn. De beeldende beschrijvingen van de schrijfster zorgen ervoor dat je in het verhaal wordt gezogen en dat je je een goed beeld kunt vormen van Josta. Vanuit Josta’s perspectief maakt Niewierra ook gebruik van Duitse woorden, dit is een sterke toevoeging die verwijzen naar de Duitse roots van Josta.

Het verhaal van Josta is indrukwekkend, wat zij als jonge vrouw heeft meegemaakt is verschrikkelijk. De schrijfster heeft goed weten over te brengen hoe het er aan toe ging in de DDR. Bijzonder hoe deze geschiedenis verwerkt zit in deze thriller. De opbouw, Josta’s personage en de verweving van de DDR-geschiedenis maken dit tot een ijzersterke thriller.