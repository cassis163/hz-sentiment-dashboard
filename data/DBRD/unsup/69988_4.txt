Wat een geweldig boek! Interessante karakters, mooie setting (New York!), herkenbare (familie)situaties… Ik kan me zo voorstellen dat er een verfilming van kan worden gemaakt.
Het verhaal beschrijft het gezin Plumb, bestaande uit 2 broers en 2 zussen. De moeder van het gezin is ook nog aanwezig, zij het op de achtergrond – geen van de kinderen heeft een band met haar opgebouwd. De vader van het gezin heeft ooit, voor zijn dood, een som geld voor zijn kinderen opzij gezet – ook wel ‘Het Nest’ genoemd-, die vrijkomt zodra de jongste telg 40 wordt. Als een van de broers, Leo, een ongeluk veroorzaakt en het slachtoffer moet afkopen, blijkt dat ‘Het Nest’ gebruikt is om het slachtoffer te betalen. Geen geld meer dus! En dat terwijl twee van de vier kinderen het geld wel degelijk kunnen gebruiken. Melody, die altijd zuinig heeft geleefd, heeft het geld nodig om haar tweeling naar een privé-universiteit te kunnen sturen en Jack, die altijd vrij ondoordacht heeft geleefd, heeft het nodig om zijn schulden af te betalen. Bea is de enige Plumb-telg die het geld niet echt nodig heeft. De Plumbs geven Leo 3 maanden de tijd om Het Nest weer aan te vullen; Melody is bijna 40 en het wordt tijd om te cashen.
Gedurende het verhaal leren we de achtergrond van de familie kennen. Het is een typisch voorbeeld van ‘ieder huisje heeft zijn kruisje’, maar dan met geld als grote drijfveer. Er wordt briljant beschreven wat mensen allemaal over hebben voor geld, en hoe normen en waarden op de achtergrond verdwijnen in het bereiken van hun doel. Hoewel de Plumbs in eerste instantie worden omschreven als een uit elkaar gegroeide familie met weinig sympathie voor elkaar, groeien ze naarmate het verhaal vordert naar elkaar toe en merken ze – door ieder voor zich op het verleden terug te blikken – dat ze toch aardig wat overeenkomsten hebben. Ze gaan zich steeds meer met elkaar verbonden voelen en schikken zich, als duidelijk wordt dat Leo zich niet aan zijn woord gaat houden om ‘Het Nest’ aan te vullen, in hun lot. Geld wordt minder belangrijk; familie is belangrijker.
Het klinkt behoorlijk zoetsappig, maar dat is het niet. Door het humoristische neerzetten van de verschillende karakters en de ‘zijspoortjes’ die door het verhaal lopen is het verre van een langdradig epos over familiebanden. Het is een verhaal, luchtig gebracht, waarin bijna iedereen wel iets herkent vanuit zijn eigen familie en dat maakt het heerlijk om te lezen. Een absolute aanrader!