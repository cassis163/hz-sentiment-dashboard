‘Vrienden voor het leven’ is het derde deel dat gaat over de vrienden Noor, Joost en Kiki. In dit deel woont alleen Kiki nog in het pand aan de Herengracht. Het verhaal gaat dan ook voornamelijk over Kiki.

Kiki, een dertiger, leidt een zeer druk bestaan. Te druk en dat breekt haar op een gegeven moment op. Door een samenloop van omstandigheden belandt Kiki in een afkick kliniek waar ze gedwongen wordt om over haar leven na te denken. Als ze uit de kliniek komt, besluit ze om het roer om te gooien. Helaas is dat niet altijd makkelijk voor Kiki. Maar gelukkig heeft ze naast haar zus Noor en haar vrienden Joost en Gijs de klusjesman nog genoeg andere vrienden om haar heen die haar allemaal steunen in haar zoektocht naar een leven dat meer voldoening geeft.

Omdat ik de vorige twee boeken uit deze reeks al had gelezen en het einde van het tweede deel al een beetje weggaf dat Kiki het zwaar had, was ik ontzettend nieuwsgierig naar ‘Vrienden voor het leven’. Net als de andere twee boeken was ook dit boek hilarisch. Maar wat mij betreft stijgt ‘Vrienden voor het leven’ boven zijn voorgangers uit, omdat het een actueel thema aansnijdt wat voor veel vrouwen herkenbaar is: hard werken is leuk, maar niet tot elke prijs. Er is meer in het leven dan een riant salaris en de wereld overvliegen. Kiki ziet dat op een gegeven moment ook in, maar pas wanneer ze aan het eind van haar Latijn is en in de kliniek tijd heeft om over haar leven na te denken.

Net als de andere twee boeken speelt ‘Vrienden voor het leven’ zich grotendeels af in Amsterdam. Herkenbaar voor wie deze stad kent. Het verhaal begint daags voor kerst en eindigt een jaar later ook daags voor kerst. Leuk, want daarmee is het verhaal ook echt rond.

Enig minpuntje is dat bepaalde gebeurtenissen wat mij betreft wat ongeloofwaardig overkomen. Maar een kniesoor die daar op let!

Het verhaal is een stand alone, maar het is wel aan te raden om de andere delen vooraf te lezen. Je kent dan de voorgeschiedenis van Kiki en haar vrienden en daardoor geniet je nog meer van het verhaal. Want ook al is ‘Vrienden voor het leven’ een roman met diepgang, het is vooral een verhaal met veel humor dat je vanaf de eerste pagina in zijn greep heeft. Zeker weten dat je het na het lezen van de laatste bladzijde jammer vindt dat er een eind is gekomen aan deze Vriendendrieluik.

Noor, Joost, Gijs, Kiki en niet te vergeten Meneer Jansen: ik ga jullie missen!