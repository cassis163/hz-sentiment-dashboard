In de wijk Noorderveen in Reykjavik wordt het lichaam van een dode man gevonden. Een geheimzinnig briefje is achtergelaten met drie woorden erop. De man, Holberg, leefde alleen en had geen familie. Hij had alleen twee vrienden, van wie één in de gevangenis zit en één jaren geleden spoorloos verdwenen is. Ze vinden in zijn huis een computer vol met pornografie. Bij verder onderzoek vinden ze in een bureaula een foto van een graf van een meisje van 4 jaar oud. Erlendur is ervan overtuigd, dat de foto te maken moet hebben met het gevonden briefje, waarop geschreven drie woorden. Erlendur moet vertrouwen op zijn intuïtie, wanneer zijn collega ’s hun vertrouwen in het onderzoek verliezen. Als ze in het verleden van de man gaan graven, ontdekken ze dat hij ooit is aangeklaagd voor verkrachting, maar er niet voor veroordeeld is. Het blijkt, dat dit meisje geboren is uit deze verkrachting. Zij is overleden op vier- jarige leeftijd aan een hersentumor. Dit moet een erfelijke ziekte zijn, die al in de verkrachters familie voorkwam. Dit kunnen zij nu onderzoeken d.m.v. DNA- onderzoek, maar dan moet wel het lichaam van het meisje opgegraven worden. Holberg heeft nog een vrouw verkracht, maar naar deze vrouw zoeken is als een speld in een hooiberg.

De IJslandse inspecteur Erlendur en zijn assistent Sigurdur Óli moeten de moord oplossen. Elínborg helpt bij het onderzoek. Erlendur is de hoofdpersonage van Indriðason. In vorige boeken hebben we al met hem kennisgemaakt. Hij is een eigengereide man, die moeilijk is voor zijn omgeving. Hij is allang gescheiden en heeft een ingewikkelde relatie met zijn zoon en dochter. Zijn verslaafde dochter Eva Lind komt in dit verhaal bij hem in huis wonen, omdat zij zwanger is geworden. Erlendur hoopt, dat zij nu stopt met drugs gebruiken, omdat dit natuurlijk heel slecht is voor de baby. Zijn eigen gezondheid is ook niet om over naar huis te schrijven. Af en toe voelt hij steken in zijn hartstreek. Hij probeert te stoppen met roken, maar dat lukt niet erg. Naar de dokter durft hij niet te gaan, bang voor slecht nieuws.

Noorderveen is een intrigerend verhaal. De drie woorden op het briefje bij de dode man blijven een tijdlang onbekend. Dat maakt je nieuwsgierig. Het verhaal blijft je boeien van begin tot eind. Stukje bij beetje wordt de zaak ontrafeld. Het verhaal heeft wel een zwaarmoedige sfeer. De regen, die maar blijft vallen, geeft deze sfeer nog wat extra melancholieks. Vooral op het eind zijn er een paar ontroerende passages, die je aan het denken zetten. Indriðason kaart hierin een aantal ethische vraagstukken aan. In 1998 is er in IJsland een onderzoek naar genetische afwijkingen gestart. Hier is groeiend verzet tegen gekomen. Zie voor meer informatie: http://www.ikon.nl/werelden/aflevering_1aug.htm

De ontknoping is verrassend. Met zijn boek Noorderveen heeft hij de Glazen Sleutel gewonnen, de prijs voor de beste Scandinavische thriller van 2002.

Myrin' is de de verfilming van de gelijknamige thriller van de populaire thrillerschrijver Arnaldur Indridason, bij ons bekend onder de titel Noorderveen.

Trailer: http://www.youtube.com/watch?v=DSdkE6CX9n4

Wat ik grappig vind, is dat je in IJsland als achternaam de voornaam van je vader of moeder krijgt en daarachter wordt 'son' of 'dottir' geplakt. Audur in dit boek wordt Kobrunsdottir, omdat ze niet door de vader erkend is. Iedereen in IJsland wordt met de voornaam aangesproken.


Noorderveen wordt in de VN thrillergids 2003 met 4**** gewaardeerd. Daar ben ik het helemaal mee eens. Een goed verhaal.