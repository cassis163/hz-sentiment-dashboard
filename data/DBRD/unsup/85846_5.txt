Ooit wel eens geprobeerd expres een déjà-vu te beleven? Met het lezen van Brandon Sandersons "Staalhart" kom je een heel eind! "Staalhart" is het eerste deel van De Wrekers-trilogie, oorspronkelijk “The Reckoners”. Een heel aparte mix van Marvel superhelden als Iron Man en Captain America, de mutanten van The X-Men en een typische, gruizige stad die doet denken aan Gotham City. Maar dan met een heel eigen twist: Mensen met superkrachten (Epics) zijn hier standaard de slechteriken. Macht corrumpeert. Punt. De echte helden zijn hier mensen zónder Gave. David sluit zich aan bij de Wrekers, een klein groepje verzetsstrijders dat probeert zoveel mogelijk Epics uit te schakelen. Elke Epic heeft immers een Zwakte en valt te verslaan. Maar David heeft een grootser plan, hij wil Staalhart -de Epic die zijn vader vermoordde en nu de stad terroriseert- vermoorden. David heeft Staalhart ooit zien bloeden, dus is het ‘enkel’ uitzoeken wat zijn Zwakte is. Dat dat niet meevalt laat zich raden. Uiteraard pakken nuances minder zwart-wit en heel wat grijzer uit en bovendien heeft David last van zijn eigen Zwakte, die Megan heet. Het duistere "Staalhart" zit vol bloedstollende actie en leest als een extra lange, extra intense film. Officieel is deze serie voor Young Adults, maar houdt niet stiekem jong én oud van de Marvel comics en films? De serie is al compleet, al is het (eventueel) wachten op de vertalingen. Een ideale escape!