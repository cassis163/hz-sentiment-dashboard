Isa Wilde weet dat er iets ergs is gebeurd wanneer ze een SMS-je van haar oude vriendin Kate Atagon ontvangt, waarin staat: Ik heb jullie nodig. Met Thea West en Fatima Qureshy waren ze vriendinnen. Zeventien jaar geleden zaten ze met zijn vieren op een kostschool in Salten. Ze vertelden medestudenten en leraren leugens om zo punten voor hun leugenspel te verzamelen. De regels van het spel waren eenvoudig: vertel een leugen, hou vast aan je verhaal, zorg ervoor niet betrapt te worden, lieg nooit tegen elkaar en weet wanneer je moet stoppen met liegen. Het viertal heeft een geheim. Ze hebben afgesproken dit niemand anders te vertellen. Voor het geval er iets onvoorziens gebeurt, zullen ze het SMS-je met de boodschap: Ik heb jullie nodig ontvangen. Dit is zeventien jaar later het geval.

Verteld vanuit Isa's perspectief is dit een psychologische thriller die heel goed, maar traag wordt opgebouwd. De karakters van Isa en Kate zijn goed neergezet, die van de twee andere vriendinnen wat minder. De verschillen tussen de vier vrouwen zijn interessant. Door de doordachte opbouw blijft de spanning erin en wordt deze in de tweede helft van het boek verder versterkt. De afwisseling tussen verleden en heden maakt het verhaal boeiend. Jammer is dat de echte actie pas in het laatste kwart van het boek te vinden is.