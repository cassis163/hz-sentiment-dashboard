Laurie is als vierjarig meisje ontvoerd. Na twee jaar wordt zij gelukkig weer teruggevonden maar ze herinnert zich helemaal niets meer van de tussenliggende periode. Ze herpakt haar leven weer, groeit op met haar oudere zusje Sarah in een beschermd gezin. Als Laurie aan de universiteit studeert, gebeurt er weer een ramp: haar ouders overlijden bij een auto-ongeluk. Na die gebeurtenis stort Laurie tijdelijk in, haar oude nachtmerries keren terug, nachtmerries over een mes dat naar haar gericht wordt.
Vrij snel voelt Laurie zich weer goed, ze keert terug naar de universiteit en gaat verder met haar leven. Sarah maakt zich toch wel zorgen en houdt zoveel mogelijk contact met haar zusje. Ook zorgt ze ervoor dat Laurie psychologische hulp krijgt. Hulp die ze eigenlijk al na haar ontvoering nodig had, maar haar ouders waren daar niet van overtuigd. Er gebeuren steeds meer rare dingen in het leven van Laurie. Zo vindt ze de afgehakte kop van een kip wanneer ze van de therapie afkomt. Ze raakt er helemaal van overstuur en wordt opgenomen in het ziekenhuis. Maar ook hiervan herstelt ze vrij snel, ze gaat weer terug naar de universiteit. Dan verdwijnt er een mes uit het ouderlijk huis van Sarah en Laurie, heeft Laurie dat meegenomen? Ze ontkent het maar later vindt Laurie dat mes in haar tas terug. Wat is er toch met Laurie aan de hand? Waarom is ze zo geschrokken van de kop van de kip en welke rol speelt het mes, zowel in haar dromen als in haar leven. Laurie gaat zich steeds vreemder gedragen, ze gaat uit maar herinnert zich daar niets van. Haar lievelingsleraar ontvangt dubieuze brieven van ene Leona. Maar hij kent helemaal geen Leona! Op een gegeven moment wordt het hem duidelijk dat Laurie de briefschrijfster is. Hij confronteert haar daarmee maar Laurie is ontzet, hoe komt hij daarbij, zoiets zou ze nooit doen. Laurie beschuldigt hem op haar beurt, hoe durft hij haar dit aan te doen, ze zal het hem betaald zetten.
Blijkbaar heeft ze dit heel letterlijk genomen want haar leraar wordt de dag erop vermoord aangetroffen, vermoord door het mes dat later bij Laurie wordt aangetroffen evenals haar bebloede kleren.
Iedereen, zelfs Laurie, denkt dat ze de moordenaar is. Maar waarom dan? En hoe heeft het zover kunnen komen?
Mary Higgins Clark neemt je mee naar het onverwachte antwoord op deze vragen!


Mijn mening: Wat een heerlijk verhaal weer van Mary Higgins Clark. Ze neemt je mee in een spannend verhaal over het meisje Laurie. Laurie is in haar jeugd ontvoerd en waarschijnlijk misbruikt. Ze kan zich niets meer herinneren van die tijd maar als haar ouders overlijden, lijkt het soms wel alsof haar herinneringen aan die tijd aan de oppervlakte van haar bewustzijn komen. Haar zusje Sarah probeert haar te helpen door psychologische hulp aan te bieden. En die hulp heeft Laurie hard nodig!
De auteur weet de spanning er tot het laatst toe in te houden, chapeau!
De vier sterren voor dit boek zijn dan ook dik verdiend.