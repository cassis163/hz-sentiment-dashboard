De reden dat ik Allesbehalve oké graag een heel goed boek wilde vinden, zijn de onderwerpen waar het boek om draait. Dit boek behandelt thema’s als slut-shaming, feminisme en seksualiteit. Onderwerpen die relevant en actueel zijn en die het zeker ook waard zijn om centraal te staan in een boek.

Izzy raakt betrokken bij een seksschandaal en hoewel zij natuurlijk niet de enige persoon is die hierbij betrokken is, krijgt zij wel eigenlijk overal de schuld van terwijl de jongens nauwelijks problemen ondervinden. Dit laat zien dat er in onze maatschappij helaas toch nog sprake is van een dubbele standaard. Want waarom wordt Izzy als meisje door nagenoeg iedereen gezien als “slet” en “hoer”, maar ondervinden de jongens voor dezelfde daden geen problemen en worden zij eerder als stoer en als slachtoffer gezien? Dat is natuurlijk allesbehalve oké, want of je nou man of vrouw bent, zolang jij doet waar je je goed bij voelt, heeft niemand wat te zeggen over jouw seksleven en al helemaal niet als er ook nog eens met twee verschillende maten gemeten wordt. Dat is wat Laura Steven met Allesbehalve oké naar voren wil brengen en ik denk dat dat uitstekend is gelukt.

Het onderwerp van het boek was dus het probleem niet, maar de reden waarom ik Allesbehalve oké toch niet zo geweldig vond, is de schrijfstijl van het boek. Het boek is geschreven als een soort blog en dat merk je vind ik ook heel erg in de manier van vertellen. Regelmatig staan er stukken tekst tussen haakjes als toevoeging of uitleg en ik merkte dat dat voor mij erg afleidend werkte, waardoor ik me niet optimaal op het verhaal kon concentreren.

Bovendien vond ik dat er iets teveel humor in Allesbehalve oké zat. Natuurlijk humor in een boek is altijd goed en maakte zware onderwerpen ook meteen wat luchtiger, maar in dit boek was bijna elke zin wel grappig bedoeld en dat voelde gewoon een beetje té geforceerd.

Wat betreft het onderwerp is Allesbehalve oké absoluut een aanrader voor elke (tiener)meisje. Voor mij persoonlijk werd het boek wel wat minder door de schrijfstijl en door naar mijn mening een overload aan humor die soms iets te geforceerd overkwam. Hierdoor heb ik niet zoveel van het boek kunnen genieten als dat ik gehoopt had, maar de boodschap die Laura Steven over wil brengen is steengoed en ontzettend belangrijk en daarom zou ik Allesbehalve oké wel aan iedereen aanbevelen zeker als de schrijfstijl wel jouw ding is.