In zijn appartement in Frankfurt wordt de oude jood en overlever van de vernietigingskampen van de Tweede Wereldoorlog David Goldberg vermoord. Op de spiegel in de hal heeft de moordenaar met het bloed van het slachtoffer het getal 16145 geschreven. Tijdens de lijkschouwing ontdekt de arts dat er op de binnenkant van zijn bovenarm een tatoeage is aangebracht die er op duidt dat Goldberg lid van de SS was. Korte tijd later worden nog twee hoogbejaarde mensen vermoord. Hermann Schneider en Anita Frings. Hoofdinspecteur Oliver von Bodenstein en inspecteur Pia Kirchhoff hebben de leiding over het onderzoek en ontdekken bij beide slachtoffer eveneens het getal 16145 en in de kelder van Hermann Schneider ook nog eens een groot aantal memorabilia en filmfragmenten uit de nazitijd. Zijn deze drie slachtoffers met elkaar verbonden en op welke manier? En wat heeft de steenrijke Vera Kaltensee, een grande dame van de Frankfurter high society, met hen te maken?

Diepe wonden is het derde boek uit een serie waarin Oliver von Bodenstein en Pia Kirchhof de protagonisten zijn. Met het vierde boek uit de serie, Sneeuwwitje moet sterven, brak Nele Neuhaus in Nederland door en dat boek blijkt geen eendagsvlieg te zijn. Diepe wonden is een heerlijk en verfrissend boek om te lezen. Het onderwerp is beladen (het naziverleden van Duitsland en de holocaust) maar is bij Nele Neuhaus in goede handen. De gruwelijke gebeurtenissen aan het einde van de tweede wereldoorlog, waaraan in dit boek wordt gerefereerd worden zonder enige vooringenomenheid beschreven.

In het verhaal komen veel personages voor maar de beschrijvingen zijn helder en goed herkenbaar zodat dit grote aantal nauwelijks tot verwarring leidt. Het verhaal zit goed in elkaar en kent de nodige spannende momenten, vooral aan het einde als het zelfs wat kenmerken van een goed geslaagde avonturenroman meekrijgt. De ontknoping is verrassend en nagenoeg onvoorspelbaar. Er gebeurt veel in het boek maar toch zijn er aan het einde geen losse eindjes. De discipline die daarvoor zorgt is bij andere schrijvers soms een beetje zoek, het maakt echter wel het onderscheid tussen goede schrijvers en de wat mindere.

Nele Neuhaus heeft met Diepe wonden een uitstekende misdaadroman geschreven, een verhaal dat staat als huis met overtuigende personages en de nodige actie en plotwendingen. Een goed en overtuigend geschreven boek. Sneeuwwitje moet sterven ligt al op mijn nog te lezen stapel.