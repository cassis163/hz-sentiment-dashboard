Waverly is de tweede thriller van Christine Bols, een onvervalste politiethriller die zich in de VS afspeelt. Het verhaal gaat van start als Sarah,een zwangere vrouw, vermoord wordt. Twee inspecteurs, Tim Sackley en Mike Delano, worden met het onderzoek belast.
Het blijft trouwens niet bij één moord, ook in de buurt van Corvallis wordt de eigenaar van een hotelketen om het leven gebracht. Tevens worden in Seattle een regeringsambtenaar en zijn vriendin op een wrede manier omgebracht. Zou er een verband bestaan tussen de moorden in Seattle en die van Corvallis? Waarom doet de FBI dan beroep op inspecteurs Tim en Mike?
Christine Bols weet maar al te goed hoe ze je als lezer kan misleiden! Ze brengt een stevig en vlot geschreven verhaal dat niet overloopt van de hevige spanning, maar ze houdt wel je aandacht vast. Je blijft lezen tot het boek uit is. Waverly nodigt uit om haar eerste, Vrouwen van Corvallis, te lezen en uit te kijken naar haar derde thriller.