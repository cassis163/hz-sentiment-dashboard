Deze verhalenbundel verhaalt over een periode in de geschiedenis, waarvan wordt gezegd dat het zich kenmerkt door duisternis en onbekendheid. Toen dit echter door een docent op de middelbare school tegen Paul Christiaan Smis werd gezegd was dat voor hem juist de reden om zich vast te bijten in deze periode.

Dat dit zijn positieve uitwerking heeft gekregen moge blijken uit het dit heel interessante boek. In 29 korte verhalen passeren allerlei onderwerpen over de Middeleeuwen. Bij elkaar geven deze verhalen een heel goed beeld over datgene wat in de periode 500-1500 zoal speelde. We lezen bijvoorbeeld over de verschillende oorlogen en veldslagen in Zuid-Europa, de ontstaansgeschiedenis van Groenland wordt beschreven en ook de Nederlandse geschiedenis ontbreekt niet als bijvoorbeeld Jheronimus van Aken (Jeroen Bosch) zijn opwachting maakt.

De 29 verhalen zijn eigenlijk zonder uitzondering leerzaam en interessant. De keuze om de verhalen niet in chronologische volgorde te plaatsen is enerzijds best verdedigbaar, anderzijds kan dit voor de minder ervaren liefhebber van geschiedenis verwarrend zijn en wellicht zelfs afschrikken.

De auteur toont met dit boek aan dat geschiedenis zeker geen saaie aangelegenheid hoeft te zijn. Het totaalplaatje van een duidelijke inleiding in de periode en de genoemde verhalen, welke ook nog eens op een prettige wijze in historisch perspectief worden geplaatst, maakt dit boek uitermate geschikt als basisboek voor het onderwijs. Maar uiteraard kan het boek ook uitstekend worden gelezen door lezers, die gewoon ge√Ønteresseerd zijn in de periode die vanaf nu een stuk minder duister en onbekend is geworden.