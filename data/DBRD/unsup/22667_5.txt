Het verhaal wordt in retrospectief verteld door de ik, Torstein Tormodson. Hij wordt neergezet als een boeiende verteller, die terugblikt op zijn jeugd. Het is een historische roman, maar ook een coming of age verhaal van Torstein Tormodson die de ontwikkeling die hij toen doormaakte bekijkt vanuit zichzelf nu hij oud geworden is. Er wordt bij het vertellen gebruik gemaakt van flashbacks en flashforwards. Bijvoorbeeld: “Als volwassen man leerde ik dat zwaarmoedigheid op zichzelf geen kwaad kan” of “ Mijn zoons hebben me al gevraagd of ik het niet moeilijk vond om zoveel mannen van het leven te beroven”. Dit verklapt aan het begin van het verhaal reeds dat er ook een rustigere periode in zijn leven zal komen. Het verhaal nodigt wel uit tot verder lezen. Bull-Hansen weet de aandacht van de lezer goed gevangen te houden. Begin oktober is het tweede deel van de Jomsviking-serie in Noorwegen al uitgekomen, nu is het wachten op de Nederlandse vertaling.

Het is een informatief verhaal over een bloederige tijd, we schrijven het jaar 993, die gekenmerkt wordt door veel strijd in Scandinavië en het noorden van Europa. Er worden een aantal koningen en koninkrijken beschreven waarvan je tijdens de geschiedenislessen in Nederland in ieder geval weinig hoort. Het boek beslaat een tijdspanne van een jaar of zes. Het begint met een overval op het huis waar Torstein woont met zijn vader. Hij is op dat moment 12 jaar oud. Hier begint het verhaal over het slaven bestaan, de ontsnapping en het leven als Viking. Af en toe overvalt Torstein een zwaarmoedigheid, hierover zegt hij: “Als volwassen man leerde ik dat zwaarmoedigheid op zichzelf geen kwaad kan. Het zijn de keuzes die ik maak wanneer het onzichtbare juk over mijn schouders gaat liggen die gevaarlijk zijn”. Torstein gaat onder andere op zoek naar zijn broer, omdat hij voelt dat zijn broer nog in leven is.

Het verhaal boeit van het begin tot het einde, je wilt het boek niet wegleggen. Bjørn Andreas Bull-Hansen weet jouw aandacht gevangen te houden met zijn manier van vertellen.