In Maakbaar lijkt het de succesvolle Anna Zeiler aan niets te ontbreken: ze heeft een eigen bedrijf met vriend Chris Ypma, liefhebbende man Otto en leuke kinderen Jim en Laura. Toch heeft Anna het niet makkelijk. Ze trekt veel werk naar zich toe en heeft daardoor weinig tijd voor haar gezin en ook haar relatie met Otto schiet erbij in. Als Anna’s zus Agnes en haar man Charles gaan verhuizen naar het dorp waar zij is opgegroeid komt Anna haar buurvrouw Miriam tegen. Zij is een vriendin van vroeger. Ze spreken af en hun mannen Otto en Elmer kunnen het direct enorm goed vinden. Maar Anna is niet voor niets vertrokken uit het dorp aan de kust en naar het noorden verhuisd. Er is in haar jeugd een ongeluk gebeurd met vriendin Mette. Hoe vreemd het toch was dat ze, nu bij elkaar konden zitten en lachen, alsof er niets was gebeurd. Miriam, die in het begin nog aardig is, zegt echter steeds iets waardoor Anna de schrik om het hart slaat. Dit neemt steeds grotere vormen aan. Anna kan de confrontatie met haar verleden niet meer ontlopen. Langzaam komt wat ze altijd verborgen wilde houden aan het licht en wordt haar zorgvuldig opgebouwde bestaan aan het wankelen gebracht. Het gaat zelfs mis met haar werk en gezin.

In Maakbaar komen Anna’s ouders, broer en zus uitgebreid aan bod. Ze gaat naar een huisje in Frankrijk om na te denken, volgt een cursus in Zeeland om kleiend tot zichzelf te komen. Vrij veel zaken die als nodeloze (op)vulling dienen en geen toevoeging bieden aan het verhaal. Dat Anna door een puzzelstukje dat in het verleden kwijtraakte en haar autospiegel die vernield is bedenkt: “Wie weet waartoe Miriam in staat is? Moet ik Otto wakker maken?” is bijvoorbeeld erg ver gezocht. Maakbaar is het debuut van Mariette Zweers. Dat de uitgever op haar boek de term ‘literaire thriller’ en ‘pageturner’ plakt is te veel eer. Het is eigenlijk ook geen thriller, maar meer een roman. Maar haar eerste boek is zeker niet onverdienstelijk. De schrijfstijl van Zweers is prettig, er zit voldoende diepgang in het boek en ook een bepaalde spanning. Als lezer wil je weten wat er precies in het verleden is gebeurd. De plot was verrassend en het verhaal is origineel en dit maakt Maakbaar beslist een aanrader!