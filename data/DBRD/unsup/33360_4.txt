vlotte schrijfstijl die maakt dat de lezer vanaf bladzijde één in het boek gezogen wordt.,De Canadese schrijfster Joy Fielding heeft al aardig wat thrillers op haar naam staan. In 1972 begon ze met de roman The Best of Friends (Vriendinnen tot in de dood), maar haar thrillerdebuut kwam in 1981 met Kiss Mommy Goodbye (Zeg maar dag tegen mammie). Blind vertrouwen is haar twintigste thriller.
In Blind vertrouwen is de vijftigjarige Marcy Taggart op reis in Ierland. Haar man heeft haar vlak voor hun vijfentwintigste huwelijksverjaardag verlaten voor een jongere golfinstructrice. De reis zou eigenlijk hun tweede huwelijksreis zijn, maar nu is Marcy dus alleen op pad. Ze draagt nog steeds een groot verdriet met zich mee, haar dochter Devon is bijna twee jaar geleden verdwenen bij een kano-ongeluk. Haar lichaam is nooit gevonden.
Wanneer Marcy vanuit een pub in Cork denkt dat ze haar dochter ziet lopen, begint ze een roekeloze en gevaarlijke zoektocht. Ze is ervan overtuigd dat Devon nog leeft en in Ierland is, ondanks de bezwaren van haar zus Judith en haar ex-man Peter, die haar voor gek verklaren. Koste wat het kost wil ze haar dood gewaande dochter vinden, maar ze beseft niet dat ze daarmee vooral haar eigen leven in gevaar brengt

Joy Fielding heeft een hele fijne, vlotte schrijfstijl die maakt dat de lezer vanaf bladzijde één in het boek gezogen wordt. In het verhaal zit voortdurend actie en er zijn slechts af en toe sfeerbeschrijvingen, waardoor de lezer constant geboeid blijft. De psychologische spanning en het gevoel dat er iets niet klopt, versterken dit. De lezer gaat langzamerhand helemaal mee in wat Marcy gelooft: Devon leeft nog! Op ongeveer de helft van het boek denkt de lezer echt dat Marcy haar dochter gevonden heeft ("Yes, geen eindeloze zoektocht naar Devon"), maar ja, dan zou het boek natuurlijk ook uit zijn En dus gaat de zoektocht verder en slaat tegen het eind van het boek de twijfel toch toe. Leeft ze nog, of is ze toch echt dood?

Grappig, maar ook irritant, is dat Marcys zus Judith voortdurend aanwezig lijkt te zijn, net als haar ex-man Peter. Ook al zijn ze fysiek niet aanwezig, ze zijn constant in Marcys gedachten en leveren commentaar op alles en iedereen. Peter bijvoorbeeld is orthodontist en in Marcys hoofd geeft hij steeds kritiek op het gebit van bijna iedereen die Marcy tegenkomt.

De Nederlandse titel Blind vertrouwen is goed gekozen (oorspronkelijk heet het Now you see her), hij slaat op Marcy die in de wanhopige zoektocht naar haar dochter eigenlijk iedereen blind vertrouwt. Vooral tijdens het spannende maar niet geheel onverwachte slot blijkt dat niet iedereen te vertrouwen is