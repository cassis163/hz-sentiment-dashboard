Ragdoll, het debuut van Daniel Cole, kreeg ik het toegestuurd door LS Amsterdam.

Om met het uiterlijk van het boek te beginnen, dit ziet er origineel uit met de open rug en de fysieke rode draad waarmee het boek is gebonden, waardoor ikzelf in elk geval tijdens het lezen steeds herinnerd werd aan de gruwelijke vondst van de lappenpop die blijkt te bestaan uit zes aan elkaar genaaide lichaamsdelen van verschillende lijken.
Vol verwachting ben ik begonnen aan dit veelgeprezen boek, maar bij de eerste hoofdstukken ergerde ik mij meteen een beetje aan de schrijfstijl: aan bijna elke handeling en gedachte van de hoofdpersonen wordt een emotie of bijvoeglijk naamwoord geplakt, waarschijnlijk om de gedachte of boodschap te illustreren of sterker en meer indringend over te laten komen, maar wat mij betreft hinderlijk en overbodig, het leest daardoor bijna als een damesromannetjeâ€¦Gelukkig merk je al lezende dat de auteur dit na een paar hoofdstukken meer en meer achterwege laat en wordt de schrijfstijl een stuk vlotter en wordt er meer aan de eigen fantasie overgelaten.
Het verhaal zelf zit over het algemeen redelijk goed in elkaar maar is bij tijd en wijle wat al te onwaarschijnlijk naar mijn smaak.
Af en toe had ik moeite mijn aandacht erbij te houden, soms is het verloop van de gebeurtenissen iets te voorspelbaar en op andere momenten bevind je je als lezer in een volkomen onverwachte plotwending waardoor je gaat twijfelen of je alles wel goed begrepen hebt.
Ook is het soms lastig te volgen omdat de personages afwisselend bij de voor-en achternaam genoemd worden en is het jammer dat er wat vertaalfouten (?) in staan.
Als er in dit verhaal hier en daar stukken geschrapt worden zou dat de spanning ten goede komen en mij als lezer nieuwsgieriger maken naar het verdere verloop.
Het personage van hoofdpersoon William Oliver Layton-Fawkes, oftewel Wolf vind ik persoonlijk niet genoeg uitgewerkt, ik mis de nuances, maar wie weet wordt dit beter in een eventueel vervolg.
Al met al vind ik dit zeker geen slecht debuut, ik heb het tenslotte helemaal uitgelezen, maar ik ben benieuwd of de schrijver zich gaat verbeteren bij een volgend boek!