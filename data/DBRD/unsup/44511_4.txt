Na de spannende proloog, waarin een onbekend persoon een vrouw ophaalt en opsluit, laat John Hart ons kennis maken met de hoofdpersonen. Hij zet ze allemaal realistisch neer, en al snel leef je mee met het turbulente leven van Liz, Adrian en Channing.
Bijzondere personen, allen met een verleden, maar met een enorm doorzettingsvermogen. Dat moet ook wel, want niemand is veilig.

Elisabeth (Liz) Black is rechercheur. Maar als ze bij de bevrijding van de ontvoerde de 18 jarige Channing twee ontvoerders doodschiet wordt ze geschorst en wil de staatspolitie haar vervolgen.
Ondertussen komt Adrian Wall (ex agent) vrij na 13 jaar gevangenis. Hij wordt opgewacht door Gideon Strange, 14 jaar en met maar een doel voor ogen.
En dat is pas het begin.

Het verhaal pakt je vanaf het begin en sleurt je mee in de wereld van corruptie, moord, geweld, hebzucht en leugens. Vriendschap en familie blijken belangrijker dan ooit, maar wie is te vertrouwen? En denk je net te weten hoe het zit, dan wordt dat vervolgens weer onderuit gehaald. Lijkt een situatie onder controle, dan staan net de verkeerde mensen om de hoek. Tot de laatste bladzijde is het adembenemend spannend.