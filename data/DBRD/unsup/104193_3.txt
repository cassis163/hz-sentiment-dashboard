Zes korte verhalen van twee topauteurs die erom smeken gelezen te worden. Meridiaan Uitgevers gaf een klein boekje uit als voorproefje van twee belangrijke auteurs in hun fonds. Het boekje bevat drie verhalen van tweevoudig Man Booker Prize-winnares Hilary Mantel en als je het omdraait drie verhalen van de Amerikaanse debutante Diane Cook. Eerder schreef zij non-fictie werk en voor tijdschriften als Harper’s magazine en The New York Times.

De verhalen van Hilary Mantel kregen de titel De moord op Margaret Thatcher. Dit titelverhaal deed in Engeland veel stof opwaaien. Want mag je wel een echt persoon vermoorden in een fictief werk? Sommigen vonden van niet. Tot een rechtszaak is het niet gekomen, maar de aandacht was getrokken. Het verhaal komt een beetje traag op gang, de lezer heeft sneller door wat er aan de hand is dan het hoofdpersonage. Interessant is de manier waarop het personage transformeert van een onschuldig slachtoffer in een medeplichtige. De reacties uit Engeland lijken een beetje overtrokken, vooral omdat Mantel het einde open laat. Ook in ‘Wintertrip’ wordt er ook gespeeld met schuld en medeplichtigheid. Hoewel het verhaal erg kort is weet Mantel toch de sfeer van een koud en verlaten Ierland meteen goed neer te zetten. Het verhaal ‘Eindpunt’ wijkt een beetje af van de andere twee verhalen omdat hier de doden zichtbaar worden. Het lijkt meer een mijmering van de auteur over afscheid en de dood. Hilary Mantel is een echte duizendpoot, ze schreef historische romans, korte verhalen en was filmcriticus. The New Yorker omschrijft haar werk als een mix van dood, berechting, hemel, hel en humor. Met de drie verhalen uit deze bundel laat ze zien dat ze zeker ook spannende verhalen met een psychologische laag kan schrijven.

De verhalen van Diane Cook hebben als gemeenschappelijk thema natuur of instinct, wat ook tot uitdrukking komt in de titel Mens Vs. Natuur. Ze laten het absurdisme van het menselijk gedrag zien. ‘Iemands kind’ is een indringend verhaal over een dorpsgemeenschap waarin vreemde dingen gebeuren. Baby’s worden afgepakt en keren nooit meer terug. Het grootste gedeelte van het dorp legt zich hierbij neer en richt zich op het verwekken van een nieuw kind, dat hopelijk wel mag blijven. Totdat de maat vol is en een moeder zich verzet. De ontknoping is vervreemdend en de gemengde gevoelens zijn ontzettend goed beschreven. Een verhaal dat in je hoofd blijft hangen. ‘Zeedrift’ is een kort psychologisch verhaal over moedergevoelens en instinct, maar altijd op een andere manier dan je zou verwachten. Het hoofdpersonage leeft een vrij en ongebonden leven, maar ze blijft kinderkleding vinden tussen haar wasgoed. Is dit een aanwijzing dat ze haar opvattingen over het moederschap misschien moet herzien? Er worden weinig aanwijzingen gegeven waardoor de lezer veel zelf moet invullen. ‘Girl on Girl’ , het derde verhaal van Cook, klinkt als een 18+-film, een goedgekozen titel want in het verhaal wordt gespeeld met het lichamelijke. Lust en uiterlijk zijn belangrijke thema’s. Het hoofdpersonage is een pubermeisje dat zich alleen voelt nadat haar beste vriendin niet meer met haar spreekt. Hun relatie was gebaseerd op een wederzijds vertrouwen. De uiteindelijke ontknoping is bijna absurdistisch maar past goed in de stijl van Mens Vs. Natuur.

Het omdraaiboekje is een perfecte manier om de auteurs te leren kennen. Drie verhalen is precies genoeg om erachter te komen of de stijl en thema’s van de boeken je aanspreken. De verhalen verrassen en zijn zeker geen doorsnee spannende verhalen. Vooral de invalshoek van Diane Cook is verfrissend en smaakt naar meer.