Elk jaar rond de nationale feestdag zijn er de Gentse Feesten, het grootste stadsfestival van Vlaanderen. Honderdduizenden mensen trekken naar de Arteveldestad om een van de vele gratis optredens mee te pikken. De feesten kreunen onderhand onder hun eigen succes. Het is dan ook niet eenvoudig de veiligheid van al die mensen te garanderen. Dat is het uitgangspunt van Stefaan van Laere in zijn vierde thriller rond commissaris George Bracke.

In MÃ¼nchen is een aanslag gepleegd aan de ingang van een joods museum. Even later is Parijs het doelwit, meer bepaald een congres van vrouwelijke bedrijfsleiders. Het blijkt om dezelfde dader te gaan, die het nu mogelijk op Gent en haar vele feestvierders heeft gemunt. Kan het noodlot, in het Arabisch kismet, toch nog afgewend worden?

Commissaris Bracke heeft niet veel werk in Kismet. Tot op het einde staat nauwelijks vast of er echt gevaar dreigt voor Gent. Dus houdt Bracke zich vooral bezig met zijn gezin, zijn komende promotie en vooral, zijn Gentse Feesten. Al wie naam en faam heeft in Gent, duikt op in Kismet. Van het halve schepencollege over Helmut Lotti tot de tennissende collega-schrijver Bavo Dhooge. Af en toe zijn die details er te veel aan. Vooral als ook de winnaars van een kleurwedstrijd met naam en toenaam worden genoemd. Bekende Gentenaars in spe zonder twijfel.

De echte hoofdrolspeler is echter het noodlot zelf. De drijfveren van de Turkse terrorist reiken driehonderd jaar terug in de tijd. Het is zijn noodlot te moorden, net als het misschien voor zijn tegenstanders al vaststaat dat ze hem in de weg zullen staan. Zal de moordenaar kunnen toeslaan? Dat is de vraag die uiteindelijk de (in beperkte mate aanwezige) spanning oproept. En alleen Kismet zal die vraag kunnen oplossen.