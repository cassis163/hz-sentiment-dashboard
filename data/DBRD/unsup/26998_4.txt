Quentin Bates is een Engelsman die zijn hart heeft verpand aan IJsland. Tijdens een twintigjarig verblijf op het eiland is hij getrouwd met een IJslandse vrouw en heeft hij de kleine gemeenschap (ongeveer 300.000 inwoners) goed leren kennen. Goed genoeg om er zijn thrillers te laten afspelen. IJskoud is zijn derde thriller met politie-inspecteur Gunna in de hoofdrol. Een thriller met IJslandse couleur locale waarbij je tijdens het lezen wel moet blijven opletten om de verhaallijnen uit elkaar te houden.
Een meesteres die haar diensten te koop aanbiedt in Reykjavikse hotels berooft haar klanten. Helaas overlijdt een van de klanten. Te opgewonden, hartaanval, zaak gesloten, toch? Helaas blijkt de zaak iets ingewikkelder. De vrouw is onvindbaar, een onbekende is ook op zoek naar haar en stoort Gunna's onderzoek. Tegelijkertijd keert een oude bekende van de politie terug naar IJsland en is een ministerie een laptop met belangrijke informatie kwijt. Privé is er ook een klein probleempje, Gunnas zoon heeft twee meisjes zwanger gemaakt. En wie is die vrouw die voortdurend opduikt omdat ze verdachten achtervolgt?
Bates weet verschillende verhaallijnen prima te combineren, alhoewel de onbekendheid met de namen, net als in Russische boeken, het soms moeilijk maakt om te onthouden wie ook alweer wie is. Hij schakelt ook veel tussen de personages en dat werkt af en toe extra verwarrend. Aandachtig lezen is dus aan te raden. Tegelijkertijd is schakelen tussen vertellers de beste manier om alle personages te leren kennen en daarmee kennis te maken met verschillende soorten bewoners van IJsland. Sociale problemen spelen een belangrijke rol in het boek. Ondanks het feit dat het aantal inwoners van IJsland vergelijkbaar is met dat van de stad Utrecht zijn de sociale problemen eerder vergelijkbaar met die van een land. IJsland is niet goed uit de crisis gekomen, de werkeloosheid is groot en er worden veel drugs gebruikt. Dit is sfeerbepalend in deze thriller. Anderzijds is de grootte van het criminele circuit er wel weer een die vergelijkbaar is met een stad. Er is wel degelijk sprake van een zekere kneuterigheid, ons kent ons. Omdat het land klein is zijn de financiële belangen beperkt en dat leidt tot een zekere mate van amateurisme als het gaat om criminaliteit. Het maakt IJskoud een zeer leesbare en vermakelijke thriller, die door de nadruk op de sociale problematiek van de IJslandse samenleving een typische Scandinavische thriller kan worden genoemd.