Lieve Hart! en Gevangen Wind: het verhaal.
Het verhaal (Lieve Hart!) begint in het vissersdorpje Huizen en laat zien hoe de mensen in die tijd een zwaar, armoedig leven hadden. Het geloof is er zeer sterk aanwezig en al lezende krijg ik zowat de kriebels. Wat ben ik blij dat ik in 1984 ben geboren en niet in -pakweg- 1900. Dorpelingen houden elkaar scherp in de gaten en zodra er over je wordt geroddeld (wat dus veel gebeurt) ben je je status kwijt. Buitenstaanders zijn niet welkom en onderwerpen als verlies worden in dit verhaal ook niet geschuwd. Ik krijg er een brok van in mijn keel.

De creatieve Marrie wordt verliefd op visserskecht Lammert. Geen al te frisse jongen, blijkt al snel. Moeders ziet een verkering in eerste instantie dan ook helemaal niet zitten maar uiteindelijk stemt ze toch toe. De eerste periode verloopt de verkering tussen Marrie en Lammert vrij aardig, maar al snel begint te ellende. Ik kan er niet te veel over zeggen omdat ik dan anders allerlei spoilers verklap, maar ik kan wel vertellen dat met name Marrie het zwaar te verduren krijgt.

In Gevangen Wind lezen we hoe het verhaal verder gaat. Marrie en Lammert moeten het samen zien te rooien. Op een nieuwe locatie (in Friesland) maken ze samen een nieuwe start. En die nieuwe start verloopt alles behalve gladjes. Dit keer zijn zíj de buitenstaanders en dat zorgt voor ongemakkelijke momenten. De visserswereld van Huizen wordt ingeruild voor een kaasboerderij en dat vraagt om aanpassingsvermogen. Lammert wordt kaasventer en reist rond en Marrie ruilt haar naaiwerkjes in en gaat kaas leren maken. Maar ook hier blijkt het leven niet gemakkelijk te zijn. Gaat dit allemaal wel goed komen…?


Mijn bevindingen.
Ik vind het verhaal bijzonder goed en mooi geschreven. Ik merk dat ik vanaf het eerste hoofdstuk helemaal in dit verhaal word meegezogen. Mijn fantasie neemt een beetje een loopje met me en al snel zie ik écht voor me hoe zwaar het leven in die tijd moet zijn geweest. Hard, meedogenloos zelfs. De auteur weet deze bijna melancholische sfeer heel erg goed weer te geven in deze historische roman. Het maakt me zelfs nieuwsgierig naar de woonplaats Huizen. Ik ben dol op geschiedenis en zou nu eigenlijk wel eens willen gaan kijken hoe Huizen er tegenwoordig uitziet. Ik merk dat Janine van der Hulst – Veerman echt goed haar huiswerk heeft gedaan. Ze heeft er een prachtige historische roman van gemaakt. Het enige puntje: er staat hier en daar een taal-/spelfoutje in de tekst. Is verder niet storend maar het zou natuurlijk nóg toffer zijn als deze er bij een tweede druk uit zijn ;-)

Conclusie: Gevangen Wind is een prachtige historische roman die zich op Nederlandse bodem afspeelt. Het verhaal raakt me echt en ik merk dat de auteur echt goed haar best heeft gedaan om hier een mooi en gedetailleerd verhaal van te maken. Gevangen wind is een verhaal met zowel romantische als spannende elementen en laat het harde, moeizame leven uit het begin van de twintigste eeuw zien. De kaft komt dan ook goed tot zijn recht en past erg goed bij dit verhaal.

Leuk om te weten: achter in het boek zitten een verklarende woordenlijst, een lijst met bronvermeldingen èn een extra stuk met allerhande informatie over kaas. Tof! Zo leer ik al lezende wat een buitenmins is en wat men bedoelt met “De tiid hâldt gjin skoft“. Ik weet nu wat Tarabat en Tibé zijn en zo zijn er nog wel meer woorden die worden verklaard. Leerzaam!