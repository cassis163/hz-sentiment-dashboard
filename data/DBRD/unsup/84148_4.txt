Schaduwreis is een project van een groep schrijvers van wie ik er een aantal ken uit de echte en de digitale wereld.
Nadine speelt de hoofdrol in deze roman, maar ook weer niet. Zij reist Europa door om meer te weten te komen over haar vader, die haar alleen ansichtkaarten heeft nagelaten. Al couchsurfend komt ze de levens in van de echte hoofdpersonen van het boek en die komst maakt steeds iets los. Soms klein, soms groot. Zo krijg je als lezer een inkijkje in de levens van de personages.
Dat werkt heel goed. De verhalen zijn stuk voor stuk lang genoeg om je even te verliezen in de problemen en gedachtes van een ander, maar ze zijn gelukkig niet te lang. Je reist met Nadine mee - hup door naar de volgende. Zal ze meer te weten komen over haar vader?

Ja, ik heb deze roman met heel veel plezier gelezen. De verschillende stijlen passen goed bij elkaar en het is interessant om te zien welke keuzes de verschillende schrijvers hebben gemaakt. Qua plot is het ene verhaal sterker dan het andere, maar in alle verhalen proef je de sfeer van het land en de omgeving. Een enkele keer vond ik het einde van een verhaal te snel komen. Bijzonder geslaagd is de opbouw en de (smalle) rode draad. Die zorgt voor samenhang. Elk verhaal is nieuw en toch vertrouwd.

Omdat ik zelf middenin het schrijven van een boek zit, lukt het me niet om me op een roman te concentreren. Het lezen van Schaduwreis lukte wel, en daarom is het het tweede boek dat ik dit jaar uitlees. Fijn, want ik mis lezen als ik het niet doe.

Ik kan dit boek zeker aanbevelen. En vind je de cover niet zo mooi (net als ik) denk dan: h√©, die heb ik toch opengeslagen.