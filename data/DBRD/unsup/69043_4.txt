"Op een avond sloop Faas het huis uit en kwam niet meer terug. Het was een verschrikkelijke nacht voor mijn vader en mij, en de dag daarna werd de langste van mijn leven."

De Nederlandse jeugdboekenschrijfster en vertaler Martha Heesen debuteerde is 1993 met Het plan-stoffels en heeft inmiddels al een twintigtal titels op haar naam staan. Vele werken van haar hand werden ook bekroond. Met 'Toen Faas niet thuiskwam' won ze een Gouden Uil voor de jeugdliteratuur.

In 'Toen Faas niet thuiskwam' brengt Petrus ons zijn verhaal. Hij vertelt ons over die ene dag, iets langer dan een jaar geleden, maar waarvan hij zich nog elke minuut herinnert. Afgewisseld met flashbacks krijgen we een kijk in het complexe leven van de jongen en in wat er allemaal in hem omgaat.

De personages zijn heel mooi en geloofwaardig neergezet. Petrus is duidelijk heel volwassen voor zijn leeftijd en moet al een grote verantwoordelijkheid dragen. Hij moet voor zijn vader zorgen, die als een geest door het huis loopt. En hij moet achter Faas aan. Hem gaan ‘plukken’ als hij weer verdwenen is en hij niet uit zichzelf tevoorschijn zou komen. Want Faas is een dromer, een zwever die vaak in zijn eigen wereldje vertoeft.

Uit de manier waarop Petrus ons zijn verhaal vertelt, blijkt duidelijk dat hij het moeilijk heeft. Sinds zijn moeder er niet meer is, is de gezinssituatie volledig verstoord. Zijn vader en zijn broertje Faas hadden nooit veel tegen elkaar gezegd, maar sinds ze maar met drie waren werden het totale vreemden van elkaar en Petrus zat ertussen. Daarnaast kan je door de fijn en apert beschreven gevoelens heel goed meeleven met het personage van Petrus. Hij wil ervoor zorgen dat alles terug goedkomt, maar op die manier cijfert hij zichzelf weg.

Martha Heesen heeft een fijne schrijfstijl die voor jongere lezers bedoeld is, maar ook zeker door volwassen lezers gesmaakt zal worden. In de meeste van haar boeken staan de familiebanden centraal als thematiek en dat spreekt ook oudere lezers aan.

'Toen Faas niet thuiskwam' is een klein boekje met een sterk verhaal. Het plot is heel dramatisch en emotioneel geladen, maar het wordt zeker niet clichématig neergepend. Alles wordt heel neutraal beschreven en dat maakt van 'Toen Faas niet thuiskwam' een bijzonder boek.