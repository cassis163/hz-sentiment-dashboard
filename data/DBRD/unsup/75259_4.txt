In het West-Friese Venhuizen wordt het lichaam van de Pool Andrzej Kurek aangetroffen. Andrzej blijkt met geweld om het leven te zijn gebracht. Onderzoek wijst uit dat hij naar Nederland ging om zijn vader, Dawid Kurek, die al 15 jaar vermist wordt, te zoeken. Op de tweede dag van zijn verblijf in Nederland, wordt Adrzej vermoord.

Inspecteur Jillian Blom en rechercheurs Paula van Es en Felix Winner weten zich voor een lastige opgave geplaatst. De vragen stapelen zich op. Is er een verband tussen de moord op Andrzej Kurek en de vermissing van zijn vader? Wie was Dawid? Wat voor geheim draagt hij met zich mee? En wat was de rol van de vrouw die hem voor het laatst zou hebben gezien?

“Als Elisa nog wit van woede door de kloostergang loopt, ziet ze Arian Sadowski uit zijn kamer komen. De jonge priester, die de uitvaartmis van Adrzej leidde, kijkt haar vragend aan. ‘Zocht je mij Elise?”

Ook in deze zeventiende(!) thriller van Gerard Nanne komt de lezer het vertrouwde rechercheteam, bestaande uit hoofdinspecteur Jillian Blom, inspecteurs Felix Winner en Paula van Es en forensisch rechercheur Sjoerd van Tongen, tegen. Opnieuw ziet Nanne kans om nét voldoende van zijn hoofdpersonages weg te geven om een nieuwe lezer van voldoende informatie te voorzien, zonder zijn ‘vaste lezersclan’ te vervelen met oude informatie.

Naast de voortgang van het moordonderzoek, besteedt Nanne aandacht aan het privéleven van zijn personages. Zo heeft Felix Winner een enigszins moeizame relatie met Suzie, die in Zwitserland woont. Subtiel worden de problemen van Winner zo nu en dan in het verhaal verweven.

“Alles wijst nog in de richting van een bedrijfsongeval. Het wachten is nog op de bevinding van het Forensisch Instituut, dat al had laten weten dat het door het verminkte lichaam moeilijk zal worden om andere oorzaken dan de val van het tractorwiel te kunnen opsporen.”

Nanne spreidt ook in dit boek weer zijn vertrouwde, fijne schrijfstijl ten toon. Geen literaire volzinnen, geen ingewikkelde zinsopbouwen, maar een taalgebruik zoals we dat gewend zijn van deze auteur. Recht uit het dagelijkse (Westfriese) leven, met fraaie omgevingsbeschrijvingen. Op subtiele wijze weet Nanne overigens nog enkele maatschappelijke issues in zijn boek te verwerken, zonder dit te overdrijven en zonder dat dit gekunsteld overkomt.

Nanne houdt, dankzij het gebruik van korte hoofdstukken en zijn heldere woordgebruik, de vaart er goed in te houden en neemt zijn lezers mee richting een verrassende finale.

“Het noodweer is nu in alle hevigheid losgebarsten en een heftige donderslag doet de kleine woning op haar grondvesten schudden. Ektor ligt nog steeds bewegingloos aan Jerzys’s voeten. De paniek in zijn ogen is onverminderd.”

Kortom, ‘Op zoek naar Dawid’ is opnieuw een fijne thriller van de hand van deze auteur en zal menig lezer urenlang geboeid houden. Ik adviseer de auteur echter wel zijn boek nog een extra redactieronde te gunnen bij een tweede druk. Er staan namelijk een paar onvolkomenheden in en dat is jammer.

Over de auteur
De Nederlandse thrillerauteur Gerard Nanne (Velsen, 1949) verhuisde in 1972 met zijn vrouw naar Bovenkarspel, West-Friesland. Vanwege zijn kennis van de streek is West-Friesland vaak het decor van zijn verhalen. Na een aannemersstudie werkte hij zestien jaar als zelfstandig ondernemer. Vanaf 1998 is hij zich gaan toeleggen op zijn grote passie: het schrijven van misdaadverhalen, waarvoor hij een opleiding volgde bij Script+ in Amsterdam.
Nanne heeft inmiddels maar liefst 17 thrillers op zijn naam staan.

Uitvoering
Uitgeverij Ellessy
ISBN 9789086603299
Paperback, 263 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/