In dit vierde deel leren we de geschiedenis van de vierde zus, Celaeno, ook wel CeCe genoemd, kennen.
Ook zij krijgt, net als haar zussen, na de dood van Pa Salt, een enveloppe met coördinaten en een zwart-wit foto en een naam: Kitty Mercer.

Ze besluit, nadat ze zich in de steek gelaten voelt door haar zusje Star, zelf ook op onderzoek uit te gaan naar haar afkomst. Dit brengt haar eerst naar Thailand, waar ze herinneringen ophaalt aan de tijd daar ze daar was met haar zusje.

In het voorgaande deel leek het alsof CeCe erg overheersend was naar Star toe en egoïstisch en daarom kon ik in het begin wat moeilijk op gang komen in dit boek. Maar al lezende kom je achter een hele andere kant van CeCe, namelijk de kwetsbare, onzekere kant. CeCe voelt zich namelijk nogal dom, vanwege haar dyslexie en ze vindt zichzelf ook helemaal niet knap en heeft het gevoel alsof ze gefaald heeft in haar leven op de kunstacademie, omdat ze daar altijd kritisch beoordeeld werd op haar werk. Je krijgt gaandeweg in het boek meer begrip voor haar en sluit haar al gauw echt in je hart.

In Thailand leert ze de mysterieuze Ace kennen en heeft een geweldige tijd met hem. Hij koopt voor haar het verhaal van Kitty Mercer en omdat CeCe moeite heeft met lezen, leest hij het haar zelfs voor. Hij is nogal mensenschuw en gaat niet graag op de foto. Als CeCe op de laatste dag dat zij in Thailand is toch samen met hem op de foto gaat, is ze dan ook in de wolken met deze kostbare herinnering.

Eenmaal in Australië aangekomen, krijgt ze heel wat ongeruste appjes van haar zussen en komt ze erachter dat ze alle voorpagina's van de kranten gehaald heeft en dat "Ace" heel wat mensen bij de bank opgelicht schijnt te hebben...

Ondertussen leren we de geschiedenis van Kitty Mercer kennen, die zo'n honderd jaar geleden geleefd heeft. Kitty was een schots meisje, dat naar Australië ging en kennis maakte met de tweeling Drummond en Andrew Mercer. Drummond is een wildebras en trekt zich niks aan van wat mensen van hem vinden, terwijl Andrew veel rustiger en beheerster is. Beide mannen zijn op slag verliefd op haar en uiteindelijk trouwt ze met de parelhandelaar Andrew, met wie ze een nieuw leven opbouwt in Broome, waar de parelhandel centraal staat.

Lucinda Riley heeft een fantastisch verhaal over de vervloekte Roseate parel geschreven (die echt heeft bestaan en die als een rode draad door het boek loopt (heel knap!) en ook neemt ze je als lezer mee naar verschillende delen van Australië, zoals Alice Springs, Adelaide en natuurlijk Broome. Je leert als lezer ook veel van de Aboriginals en hun cultuur en zelfs over de legende van de Zeven Zussen.

Uiteindelijk leert CeCe waar haar roots vandaan komen en dat zij er, net als haar zussen, ook gewoon mag zijn.
Helaas komt Pa Salt in dit deel niet voor, maar ik ben ervan overtuigd dat hij in de volgende delen wel weer terugkomt en kan niet wachten om te lezen of al mijn vermoedens bevestigd worden in het laatste deel..
Nu snel op naar deel vijf, Maan!