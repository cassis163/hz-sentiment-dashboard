Edgar Simons is in arts in opleiding, hij wil psychiater worden. Tijdens zijn werk heeft hij veel te maken met patiënten die suïcidaal zijn. Tijdens een van zijn diensten maakt hij een inschattingsfout en pleegt een patiënt zelfmoord. Zijn familie klaagt hem hiervoor aan bij de tuchtraad en de opleider heeft hierdoor zijn twijfels of Edgar wel geschikt is om psychiater te worden. Edgar krijgt ook veel te maken met patiënte Stella, ze lijdt aan borderlinestoornis en doet ook regelmatig suïcide pogingen. Stella wordt verliefd op Edgar en doet al het mogelijke om in Edgars leven door te dringen. Edgar komt hierdoor behoorlijk in verwarring. Enerzijds voelt hij voor Stella anderzijds is hij zich ervan bewust dat een liefdesrelatie met een patiënte zijn carrière zal schaden. Hij komt in lastige situaties terecht. De oma van Edgar speelt ook een rol in het boek. Zij wenst niet langer te leven. Edgar doet al het mogelijke om zijn oma van deze gedachten af te helpen. Edgar stort zich op zijn werk omdat anders zijn psychische klachten naar boven komen drijven. In het boek draait het om al deze ingewikkelde situaties waar Edgar in verzeild raakt en hoe hij er mee om gaat.

Het boek geeft een duidelijke kijk van de dagelijkse praktijk van de psychiatrie. Het boek is vlot geschreven en in veel korte hoofdstukken ingedeeld. Duidelijk is dat de auteur kennis van zaken heeft met betrekking diagnosticeren, medicatie, ziektebeelden e.d. De serieuze onderwerpen die soms ook confronterend kunnen zijn, zijn met humor geschreven. Voor degenen die graag een kijkje nemen in de psychiatrie gecombineerd met een smeuïg verhaal is dit boek dan ook zeker een aanrader.