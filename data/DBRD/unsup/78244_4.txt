Ragdoll is de debuutthriller van Daniel Cole. Het boek wordt aangeprezen als een 5 sterren thriller voor de echte thriller verslinder. Ik was een van de gelukkigen die het boek alvast vooruit mocht lezen dankzij de LS-sterrenthriller leesclub.

Ragdoll vertelt het verhaal van rechercheur Wolf en zijn team en hun jacht op de lappenpop moordenaar. Tegenover de flat van Wolf wordt in een appartement een lijk gevonden. Al snel komen gruwelijke details over het lijk naar boven. Het blijkt dat het lijk bestaat uit lichaamsdelen van 6 verschillende slachtoffers die met draad aan elkaar zijn genaaid. De moordenaar krijgt al snel de naam ‘lappenpop moordenaar.’ Het rechercheteam begint aan de identificatie van de slachtoffers en al snel blijkt dat een van de slachtoffers een oude bekende van Wolf is. Deze seriemoordenaar werd in 2010 vrijgesproken nadat Wolf in deze zaak bewijsmateriaal had vervalst. Het onderzoek en de rechtszaak van deze seriemoordenaar zorgde ervoor dat Wolf er psychisch aan onderdoor ging en een tijdje in een psychiatrische instelling verbleef. Zijn er meer verbanden met deze oude rechtszaak? Wat is de link tussen de slachtoffers? Er begint een onderzoek naar en een klopjacht op de lappenpop moordenaar. Al snel publiceert de lappenpopmoordenaar een nieuwe dodenlijst met de 6 volgende slachtoffers op zijn lijst. Binnen een kort tijdsbestek zullen zij wederom de dood vinden. De laatste op deze lijst is rechercheur Wolf zelf, op 14 juli 2014 zal hij de dood vinden. Lukt het Wolf’s team om de lappenpop moordenaar op te sporen voordat de eerste slachtoffers van de dodenlijst vallen of is de moordenaar het team te slim af? Wat is de relatie tussen Wolf en de lappenpop moordenaar? Ten slotte de belangrijkste vraag: lukt het Wolf om ook zijn eigen leven te redden? Deze zinderende thriller neemt je van het begin tot het eind mee in deze bloedstollende zoektocht!

Elk hoofdstuk in het boek beschrijft een dag/ tijdsdeel in de dagen voorafgaand aan 14 juli 2014. Het boek wordt wisselend geschreven vanuit het perspectief van Wolf, Baxter of Edmunds de drie rechercheurs van het onderzoeksteam. Over deze personages kom je ook het meest te weten over hun persoonlijke leven & relaties. Zij zijn ook het meest bij deze zaak betrokken. Er zijn een aantal terugblikken naar 2010. Dit is het jaar waarin Wolf het proces bijwoonde van de beruchte serie moordenaar Naguib Khalid die uiteindelijk werd vrijgesproken en ook het jaar waarin Wolf doordraaide naar aanleiding van de vrijspraak van Khalid en in een psychiatrische instelling belandde. Er lijkt een verband te zijn maar het team kan er nog niet achter komen wat het verband is. In het boek zit een constante spanning. Je wilt weten of de slachtoffers op de dodenlijst het overleven of niet. Cole is erg goed in het bijna filmisch beschrijven van de gebeurtenissen in het boek. Ook de gruwelijke details laat Cole bij sommige scenes niet achterwege. Er schijnen meerdere boeken met rechercheur Wolf te verschijnen en ook schijnt er een televisie serie van te verschijnen. Het boek leent zich hier uitstekend voor en ik kan niet wachten tot deze verschijnen. Is het boek dan ook een echte 5 sterrenthriller? Ik vind het een spannend verhaal, maar niet uniek. Ik heb niet constant op het puntje van mijn stoel gezeten, maar voelde wel een gezonde spanning. Ik geef het boek daarom 4* en zal iedereen aanraden het boek op 21 februari in huis te halen!