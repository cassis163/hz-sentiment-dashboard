In stilte gehuld is het debuut van Heather Gudenkauf. Het gaat over de verdwijning van twee hartvriendinnetjes van zeven jaar. Het gebeurt op een vroege ochtend in augustus in Iowa. Twee families ontwaken met de ontdekking, dat hun dochter is verdwenen uit hun bed. Calli Clark is verdwenen in haar roze nachtjapon en op blote voeten. Ze lijdt aan selectief mutisme: sinds er iets ergs is gebeurd in het verleden, zegt ze sinds ze een peuter was geen woord meer.

Petra Gregory is ook verdwenen uit haar naburige slaapkamer en is in haar pyjamaatje gekleed. Zijn ze samen het bos ingelopen, waar ze wel vaker spelen? Antonia, Callis moeder, denkt dat ze zo weer thuis komen en maakt zich niet zo snel ongerust. Iedereen helpt zoeken, maar ook iedereen is verdacht. Ben, de broer van Calli, gaat ook zoeken in het bos. Zijn ze meegenomen door iemand?

Antonia heeft altijd geprobeerd om een zo goed mogelijke moeder te zijn, maar dat is moeilijk met een man, die agressief wordt als hij teveel drinkt. Hij mishandelt haar dan ook. Hij is veel van huis, want hij werkt in Alaska. Maar als hij thuis is, voelt Antonia zich ook vaak alleen en in de steek gelaten. Nu is ze bang, dat haar man misschien betrokken is bij de verdwijning van de kinderen. Ze heeft nooit besloten weg te gaan bij haar man. Zal dat haar nu berouwen?

Petra en Calli zijn hartsvriendinnen. Ze begrijpen elkaar zonder met elkaar te spreken. Petra vertelt anderen wat Calli wil. Martin, de vader van Petra, werkt op de universiteit. Pas op latere leeftijd heeft hij zijn jongere vrouw ontmoet. Hij zou bijna Petra s opa kunnen zijn. Hij is vastbesloten om zijn dochter te vinden. Hij gelooft vast, dat Calli s vader de dader is. Wat zal hij doen om zijn dochter te vinden?

Hulpsheriff Louis start het onderzoek, maar wordt al gauw bijgestaan door FBI- agent Fitzgerald. Louis en Antonia waren als kind en tiener goed bevriend en dat gegeven heeft veel invloed op de gebeurtenissen.

In stilte gehuld wordt geschreven in korte hoofdstukken. Elk hoofdstuk is geschreven vanuit een ander perspectief, vanuit Antonia, Martin, Calli, Petra, hulpsheriff Louis, en Ben, Callis broer. Zo volgen we de gebeurtenissen op de voet. Ook hun gevoelens worden goed weergegeven. Je deelt hun hoop, angst en hun verdriet. Ook hun herinneringen vinden er een plaats. De spanning wordt goed opgebouwd en uiteindelijk is het toch anders dan verwacht. De dynamica van de relaties is interessant. Niet de spanning van wie het nu gedaan heeft, vond ik het meest intrigerende, maar meer hoe ze omgaan met de ondragelijke situatie.

In In stilte gehuld heerst een bepaalde weemoedige sfeer. Ik vond het een meeslepend verhaal en waardeer het met vier sterren.