Met ‘Dagboek uit de Rivier’ maakt Frederik Baas, een pseudoniem van romanschrijver Jan van Mersbergen, zijn debuut als thrillerauteur. Naar eigen zeggen wil Van Mersbergen onderscheid maken tussen zijn romans en zijn thrillers, vandaar het pseudoniem.

In Dagboek uit de Rivier maken we kennis met een schrijver die na een succesvolle debuutroman verhuisd is naar de Ardennen. Vier jaar later komen zijn uitgever Robbert en diens nieuwe Barbara en haar zoon Rens naar de Ardennen voor een vakantie. Uiteraard is de uitgever benieuwd wanneer de opvolger verwacht kan worden, maar de schrijver zit vast en lijkt zich verdiept te hebben in een lokale vermissingszaak.

Ondertussen verveelt de zevenjarige Rens zich ontzettend. Zijn moeder en de schrijver gaan met hem op stap en proberen hem af te leiden door middel van verschillende spellen. Bij een spel vinden ze naar wat lijkt enkele pagina’s uit het dagboek van een meisje. Het lijkt erop dat ze ergens gevangen zit en dat ze daar al lang zit. Maar dan lijkt het allemaal erg dichtbij te komen en is nog maar de vraag waar het spel begint en waar het eindigt.

Opvallend aan deze thriller is dat de alwetende verteller tevens een personage uit het boek is, namelijk de auteur. Dat is wennen, zeker als je de intieme gesprekken tussen Barbara en haar vriend leest. Maar wennen doet het zeker en tegen het einde weet je niet beter. Het past goed bij dit verhaal.

In het begin is het vooral kennis maken met de omgeving, de personages en de situatie. Pas later begint er een beetje spanning in te komen en wordt de sfeer wat grimmiger. Tussendoor is er nog plaats voor mooie zinnen en goed gevonden metaforen. En hoewel het lijkt te gaan om het nieuwe boek van de auteur en de vakantie van de uitgever en zijn gezin is er nog zoveel meer aan de hand.

De ontknoping is plotseling en onverwacht. En hoewel de verhaallijn misschien logisch in elkaar zit, blijf je als lezer toch nog achter met vragen. Het voelt niet afgerond en dat veroorzaakt wellicht verwarring bij de lezer. Echter, als er eenmaal tijd is geweest voor bezinking is was overblijft een prima debuut binnen het genre van de literaire thriller.