Meesterspion Gabriel Allon heeft vele gezichten. Hij is een meester in vermommingen, maar ook zijn persoonlijkheid kent heel verschillende kanten. Hij kan met zachte hand en uiterst geduldig meesterwerken van oude schilders restaureren, maar hij is ook direct en keihard wanneer gewetenloze criminelen uit de weg moeten worden geruimd. Het liefst zou hij al zijn tijd wijden aan de kunst, maar als Ari Shamron, voormalig directeur van de Israëlische geheime dienst, een beroep op hem doet, is weigeren geen optie.
En dus reist Allon af naar Corsica, waar hij op zoek gaat naar Madeline Hart, die al een paar dagen vermist is. Niet omdat spionnen van de Israëlische geheime dienst te pas en te onpas naar vermiste Britse jonge vrouwen zoeken, maar omdat dit een verzoek is van Graham Seymore, een vriend van Shamron bij MI5, de Britse geheime dienst. Omdat MI5 dit onderzoek niet zelf kan uitvoeren, moet Allon onder de radar proberen uit te vinden wat er precies met Madeline is gebeurd.

Uitleggen waarom Allon onopgemerkt moet blijven, en waarom het belangrijk is dat Madeline gevonden wordt, is ingewikkeld zonder meteen de plot weg te geven. Elke stap is nauw verweven met de volgende in deze spannende spionagethriller die van Corsica via Frankrijk en Engeland uiteindelijk naar Rusland leidt.

Auteur Daniel Silva heeft met Het Engelse meisje  een sterk verhaal afgeleverd, dat steeds een stapje ingewikkelder wordt. Zowel de lezer als de hoofdpersonen worden steeds verder meegezogen in een duister politiek complot. Het kunstige is dat het verhaal nergens ongeloofwaardig wordt, omdat het stapje voor stapje wordt opgebouwd. En als je het dan probeert na te vertellen, klinkt het als een doorgedraaide complottheorie, terwijl je dat gevoel tijdens het lezen helemaal niet krijgt.

Precies dat maakt Het Engelse meisje  een zeer aangename spionagethriller. Dat, en Silva's vermogen om behoorlijk gelaagde personages neer te zetten. Vooral Allon is interessant, met al zijn verschillende kanten. Je leert hem steeds wat beter kennen, en daardoor ga je zijn beslissingen steeds beter begrijpen. Terwijl het eerst onlogisch lijkt dat een gevoelige man als Allon soms zo keihard is in zijn acties, snap je al lezend meer en meer waarom hij soms nogal explosief lijkt. En als het stof optrekt aan het eind van Allons missie, heb je het gevoel dat je toch slechts een klein beetje van de man hebt gezien, en dat hij nog veel meer interessante kanten heeft. Wie weet, onthult Silva die in een volgende Gabriel Allon-thriller...