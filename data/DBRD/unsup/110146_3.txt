Marc Dane is de "techneut" van een team operators van het zogenaamde interventieteam "NOMAD" ressorterend onder de Britse inlichtingendienst MI6 ( tegenhanger van de Amerikaanse CIA) die ingezet is om een terroristische cell van Al Sayf te ontmaskeren en stoppen. Als het team in een hinderlaag gelokt wordt is Marc de enige overlevende. De laatste woorden van teamlid en geliefde Sam Greene maken hem duidelijk dat alléén een insider ze heeft kunnen verraden. Op zijn hoede door deze openbaring en daarbij ontdekte aanwijzingen dat Al Sayf een aanslag voorbereid die zijn gelijke zal vinden bij die van 9/11 gaat Marc "onder de radar".
Nadeel is dat hij door deze actie ook verdachte nummer 1 is geworden en zijn collega's jacht op hem maken. Geholpen door ex US-ranger Lucy Keyes van een particuliere organisatie (de Rubicon group) gaat Marc de strijd aan om de geplande aanslag te voorkomen en de "mol" in de organisatie te ontmaskeren.

James Swallow (1970, Londen, VK) heeft zijn sporen verdiend als journalist, scriptschrijver en auteur. Nomade is in het VK reeds in 2016 verschenen en is eerste deel in een serie rond Marc Dane, inmiddels zijn in deze serie 4 boeken en een novelle verschenen.

Met veel vaart creëert Swallow een actueel en angstwekkend verhaal wat inspeelt op de diepgewortelde angst die het internationale terrorisme heeft aangewakkerd. Zijn protegé Marc Dane die eigenlijk de techneut is en geen operator. wordt tegen wil en dank in de hoofdrol gedrukt en blijkt over zeer behoorlijke skills te beschikken. De wrede wereld waarin het terrorisme zich afspeelt zorgt er voor dat er behoorlijk wat geweld en niets ontziend optreden in het boek zit en geeft een redelijk accuraat inkijkje in hoe inlichtingendiensten en terroristische organisaties werken. Het verhaal is fictie, en maakt soms gebruik van vrijheden die op zijn best onwaarschijnlijk zijn zonder over de top te gaan. Als je het in een hokje wilt duwen kunnen er wel vergelijkingen gemaakt worden met Jack Ryan, Jason Bourne, Jack Bauer en soms een beetje James Bond. Origineel of uniek is het niet. Wel is het degelijk, het plot klopt en de schrijfstijl is prettig.

Al met al een prima boek en de opmaat van de serie rond Marc Dane

3,5 ster