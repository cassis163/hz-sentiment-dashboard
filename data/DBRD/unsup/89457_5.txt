Ik begon aan Jitzak en kon het pas wegleggen toen ik het boek uit had. De auteur haalt alles uit de kast. De complexe verhaalstructuur wordt vernuftig overzichtelijk gehouden met verschillende lettertypes, het door de personages gebezigde jargon en de doordringende inkijk in de zielenroerselen van de verschillende protagonisten. Jitzak is een rotzak, en wat voor een. Zowel baldadige macho als onbehouwen Don Juan, geslepen en lomp, poeslief en aartsgevaarlijk. Een kanjer van een titelpersonage. Mili van Veegh laat de vrouwelijke personages diep gaan, heel diep. Een literaire krachttoer.