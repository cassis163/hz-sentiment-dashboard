Evan Smoak alias Orphan X alias Nowhere man is een soort van Robin Hood. Mensen in nood kunnen hem contacteren en hij lost het probleem op. Ik heb het niet over een lekkende kraan, maar over echt onrecht dat een ander aangedaan wordt. Denk aan mensenhandel, vrouwensmokkel, kindermisbruik, de grote thema's. Deze keer heeft hij ook een klus geklaard, maar heeft een los eindje, namelijk een meisje dat geshipt is naar een koper. Hij moet haar redden.
Dat is erg moeilijk wanneer je zelf door een andere crimineel met heel andere bedoelingen opgepakt en gevangengezet wordt. Evan onderneemt verschillende ontsnappingspogingen die allemaal heel gedetailleerd beschreven worden en met het nodige geweld gepaard gaan.

Dit boek is het tweede deel, maar toch smaakte het anders dan het eerste deel. Het eerste bevatte veel meer humor. Ik kan me ook niet meer herinneren dat het geweld zo gedetailleerd beschreven werd als in dit boek. Toch heb ik erg genoten van dit spannende boek waarvan je niet anders kan dan doorlezen om te weten hoe het nu precies zit. De korte hoofdstukken, filmisch beschreven houden de vaart er ook stevig in.