Ursula Poznanski staat goed aangeschreven als auteur van jeugdboeken, alle reden om hoge verwachtingen te hebben van Vijf, haar debuut in het thrillergenre. Mijn verwachtingen zijn niet uitgekomen. De schrijfstijl van Poznanski is vlot, niet meeslepend. Het taalgebruik is teleurstellend eenvoudig, geschikt voor YA, onder de maat voor volwassenen. Het verhaal is vergezocht, wordt nergens echt spannend. Poznanski beschrijft te veel, laat niets aan de verbeeldingskracht van de lezer over. Een boek dat prettig wegleest, zoals dat heet, wat naar mijn mening veelal betekent dat het aan de makkelijke kant is en niet blijft hangen.

Geocaching is een interessante nieuwigheid, jammer echter dat de auteur het politieonderzoek ondergeschikt maakt aan het spelelement. Het geheel rammelt daardoor en is soms onlogisch, de zorgvuldigheid die bij een moordonderzoek hoort ontbreekt ten enenmale. Hoofdpersonage Beatrice is egocentrisch, denkt consequent eerst aan zichzelf en daarna pas aan haar kinderen of het onderzoeksteam.
Conclusie: een verhaal voor volwassenen, verteld in jeugdboekenstijl.

Ik geef Vijf drie sterren: doorsneethriller. Ik ben benieuwd of en hoe Poznanski zich ontwikkelt, zou graag zien dat ze zich weet te ontworstelen aan haar jeugdboekenimago. Deel twee is getiteld Blinde Vögel en verschijnt begin april 2013 op de Duitse markt.