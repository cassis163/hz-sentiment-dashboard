Er wordt door verschillende auteurs gewerkt aan de serie rondom microbioloog en kolonel Jon Smith. Kyle Mills tekende voor het elfde boek in de serie (evenals in het vorige deel vergeet uitgeverij Luitingh-Sijthoff om deel acht, De Vulcanus obsessie, in de opsomming te vermelden). Mills schreef eerder over Jon Smith in Het Ares akkoord.
Het Utopia experiment handelt over de Merge, een soort geavanceerde 'Google-bril' waarmee doven kunnen horen, blinden kunnen zien en waarmee je door middel van 'layar' tot in het extreme wordt voorzien van details over de wereld om je heen. Wie in je omgeving is betrouwbaar en wie niet? Dankzij razendsnelle berekeningen en vergelijkingen van de Merge weet je het gelijk. Het vernuftige apparaat kan in je schedel worden aangebracht, zodat het volledig integreert in je leven.
Het leger ziet diverse mogelijkheden in de Merge en vraagt Jon Smith om zich hier eens over te buigen. Langzamerhand rijzen er vragen. In hoeverre is de privacy gewaarborgd en hoe is het apparaat getest voor het in de handel werd gebracht?
Robert Ludlum is al ruim tien jaar geleden overleden, maar zijn naam wordt nog steeds uitgemolken. In het geval van de serie rondom Jon Smith pakt dat niet goed uit. Omdat er diverse auteurs aan werken, is het kwaliteitsverschil groot. Het vorige deel viel nogal tegen, maar Mills laat zien hoe het wel kan. Het Utopia experiment  kent veel spanning, een goede plot en zelfs af en toe wat humor. De figuur Jon Smith blijft grotendeels een lege huls, maar de bijfiguren krijgen wat meer invulling, zodat hun daden verklaarbaar zijn. Jon Smith wordt terzijde gestaan door Randi Russell die als legervrouw meer haar mannetje staat dan hij.
Kyle Mills schrijft niet alleen als co-auteur van Ludlum, maar publiceert ook werk onder zijn eigen naam. Met Het Utopia experiment  laat hij zien dat hij op eigen benen kan staan. Het is jammer dat Ludlums naam nog steeds als verkooptruc gebruikt wordt. Bij Het Utopia experiment  lijkt alleen de titel nog op het echte werk van Ludlum. Het verhaal en de schrijfstijl doen niet aan de oude meester denken.