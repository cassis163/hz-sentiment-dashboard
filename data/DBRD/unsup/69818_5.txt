De opbouw van het boek is apart en erg prettig om te lezen. Julie Berry maakt naast de bovengenoemde indeling, niet echt gebruik van hoofdstukken zoals in ieder ander boek.
Eigenlijk maakt ze gebruik van korte passages, die wel nauw op elkaar aansluiten en in chronologische volgorde zijn geschreven. Soms gebruikt ze een flashback, maar het is duidelijk te zien wanneer ze terugspringt naar het verleden.
Door deze korte passages en geweldige schrijfstijl van Julie Berry, heeft het boek iets poëtisch.

Haar schrijfstijl is echt om verliefd op te worden. Hoe zij Judith haar verhaal laat vertellen, is gewoon fenomenaal. Het woordgebruik, het beschrijven van haar gevoelens… Als ik het boek las, dan was ik helemaal in die wereld verzonken en had ik het idee dat ík Judith was. Ik leefde zo met haar mee: haar angsten, haar onzekerheden, maar ook haar vreugde en passie.
Als je het boek leest en je erachter komt wat er allemaal met Judith is gebeurd en hoe ze leeft, dan zul je me mij misschien voor gek verklaren, maar toen ik het boek las, wílde ik gewoon Judith zijn.
Judith is een enorme sterke, jonge vrouw . Ondanks alles wat ze heeft meegemaakt, benijd ik haar om haar kracht en doorzettingsvermogen. Dit heb ik echt nog nooit zó sterk bij een personage gehad.

Qua spanning is het boek ook erg goed opgebouwd. Judith heeft een aantal geheimen en je hebt echt geen flauw benul wat. Je vreest het ergste en je verdenkt bepaalde personages, maar de onthulling is een grote verrassing. En daar kom je pas echt op het einde achter! Julie Berry zet je op een vermakend dwaalspoor en maakt je met iedere zin nog meer nieuwsgierig naar de rest van het verhaal.

De schrijfstijl, de aparte opbouw van het boek en het krachtige hoofdpersonage Judith maken dit boek tot een ware must read.