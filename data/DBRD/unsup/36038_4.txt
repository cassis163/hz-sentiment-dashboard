Het boek Na Delphine gaat over de verdwijning van Delphine. Ze laat een vriendengroep achter die veel geheimen voor elkaar blijken te hebben. Nina denkt de beste vriendin te zijn van Delphine en is de enige van de groep die bezorgd is. Ze hoort over de vermissing van Delphine op de dag dat ze overweegt haar man Hugo aan te spreken over hun huwelijk. Nina gaat op onderzoek uit en ontdekt dat de gevoelens van Hugo voor Delphine veel verder gaan dan hun vriendschap toelaat.
Als het Nina duidelijk wordt dat hun vriendengroep uit elkaar dreigt te vallen door de verdwijning van Delphine ontvangt ze van een van haar vrienden steun.
In een vertrouwelijk gesprek wordt een tragedie verteld die uiteindelijk zal leiden tot het noodlottig einde van Ninas zoektocht.
De verdwijning van Delphine is op dinsdag 9 december 2008. Siska Mulder vertelt wat er die dag gebeurt en vertelt dan in terugblikken wat er dáárvoor in de vriendengroep is voorgevallen. Ook laat ze zien hoe de vrienden uit de groep ieder op eigen wijze met de verdwijning van Delphine omgaan. Op deze manier ontstaat er inzicht over de handelswijze van de vrienden, daarmee groeit ook de spanning want de vrienden hebben allemaal een bijzondere band met Delphine. Ze lijken allemaal een goede reden te hebben om verder te leven zonder haar.
Siska Mulder schreef eerder Doof en heeft met Na Delphine een onderhoudende, verrassende tweede psychologische thriller geschreven.