In Scarborough wordt een studente op gruwelijke wijze vermoord en op dezelfde avond ontmoeten Dave Tanner, een leraar die Franse en Spaanse cursussen geeft en Gwen Beckett, een kleurloze en saaie vrouw elkaar. Gwen woont op een boerderij waar zij een troosteloos bestaan leidt met haar vader Chad die weinig belangstelling voor haar heeft. Fiona Barnes, een levenslange vriendin van Chad is een graaggeziene gaste op de boerderij. Gwen en Dave besluiten tot een huwelijk wat door de directe omgeving en zeker door Fiona niet wordt begrepen en zelfs wordt afgeraden. Tijdens het verlovingsfeestje is er een enorme ruzie tussen Fiona en Dave. Later wordt Fiona dood gevonden. Zij is vermoord.

Fiona en Chad dragen een vreselijk geheim met zich mee dat teruggaat tot de tweede wereldoorlog. De schuldgevoelens hierover achtervolgen hen tot de dag van vandaag en bepalen hoe deze twee oude en beschadigde mensen reageren op hun omgeving. Leslie de kleindochter van Fiona die door haar is opgevoed na het overlijden van haar moeder, weet alles over de kilte en hardheid van haar oma.

Het onderzoek wordt geleid door de politierechercheur Valerie Almond. Zij is ambitieus, wil graag hogerop maar is ook onzeker. Door de bruutheid van de twee moorden vermoedt zij een verband tussen de twee maar het onderzoek verloopt heel moeizaam en er zijn geen bewijzen voor haar veronderstelling.

Het andere kind heeft twee verhaallijnen. De eerste is het voorgenomen huwelijk van Dave en Gwen, de aanloop daar naar toe, de twee moorden en het politieonderzoek. De tweede verhaallijn is de verantwoording die Fiona aflegt over de onmenselijke daad die zij en Chad tientallen jaren geleden hebben gepleegd.

Charlotte Link legt deze twee verhaallijnen neer in een meeslepend verhaal dat je helemaal in zijn greep houdt. Zij geeft tekens kleine dingen prijs waardoor je denkt de ontknoping van het verhaal te kennen maar het blijkt steeds weer dat je op het verkeerd been staat. Zij slaagt er uitstekend in de aandacht vast te houden en de spanning op te voeren. Heel knap beschrijft zij de personages die levensecht naar voren en naarmate het boek vordert wordt de wreedheid en gruwelijkheid van de daad steeds duidelijker maar ook hoe het immorele ervan zijn invloed heeft op het leven en het handelen van de mensen van nu. Alles komt bij elkaar in een meeslepend en af en toe huiveringwekkend verhaal. De gebeurtenissen zoals beschreven in Het andere kind komen vandaag nog steeds voor. Het kwaad bestaat echt.