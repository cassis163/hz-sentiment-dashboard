Dit is het derde boek waarin we de familie Cazalet volgen, een welgestelde, uitgebreide Britse familie.

Het eerste boek, Lichte jaren, speelde zich vlak voor de de Tweede Wereldoorlog af. Zoals de titel aangeeft, waren de jaren nog licht, probleemloos. Ook de verhaallijn in het boek kabbelende rustig voort. We leerden de familieleden wat beter kennen, maar iedereen leefde zowat naast elkaar, er was weinig interactie.  De tekst werd gekenmerkt door tal van beschrijvingen: van de natuur, de kledij, de mensen...

In het tweede boek is de oorlog losgebarsten. De meeste familieleden hebben zich samen teruggetrokken op hun landgoed, op veilige afstand van Londen. De oorlog is wel aanwezig, maar overheerst het leven niet echt. Alles is natuurlijk wat anders. Er moet creatief worden omgesprongen met maaltijden en kledij, en het economische en culturele leven draait vierkant. 

In het begin van dit derde boek is de oorlog nog volop bezig. We volgen weer de hele familie, maar de focus ligt nu op drie jongvolwassen dames, die wel in de eerdere delen zagen opgroeien. Samen beleven we de laatste oorlogsjaren en de bevrijding.
 
Het grote verschil met het vorige boek, dat zich ook al in de oorlog afspeelde, is dat een groot aantal familieleden zich niet langer afzondert in het veilige Home Place, maar weer een stedelijk leven uitbouwt. Door de oorlog leven partners vaak gescheiden van elkaar en ondervinden jonge dames al wat meer vrijheid dan de generaties voor hen.

Dit boek zit vol gevoelens, verliefdheden, overspel, jaloezie... En die kunnen nogal eens tot verwarring leiden. Ook de oorlog die het leven nog steeds on hold zet en toekomstplannen blokkeert biedt een verklaring voor de titel van dit boekdeel. En dan komt de bevrijding. Uiteraard is er feestvreugde, maar de berichten over en beelden uit de concentratiekampen zetten er toch een domper op. Verwarring dus.

Dit boek boeide minder dan deel twee. Na drie kwart van het boek was er het gevoel nog steeds met de inleiding bezig te zijn. Er gebeurde wel een en ander, maar toch wat teveel van hetzelfde. De impact van de oorlog had wat meer aan bod mogen komen, want die was wel erg naar de achtergrond verwezen.

Het laatste deel van dit boek maakte veel goed. Er kwamen nieuwe wendingen en wat vaart in het verhaal. Bovendien kregen we er een mooie cliffhanger bovenop waardoor er zeker weer kan worden uitgekeken naar deel vier van de Cazelets.