Ronnie Wilson is een ruim veertigjarige mislukkeling. Wat hij ook doet, welke zaken hij ook ter hand neemt, niets loopt ooit zoals hij het wil. Wat hij wil is gewoon makkelijk rijk worden. Helaas heeft hij gewoon geen kijk op het zakenleven. Dus bevindt Ronnie zich, tamelijk wanhopig, op 11 september 2001 in New York, waar hij gaat proberen geld te lenen van een oude zakenvriend die een kantoor heeft in de Twin Towers. Als door een wonder weet Ronnie het vege lijf te redden en dan bekruipt hem het idee dat hij wel eens zou kunnen proberen munt te slaan uit de ontstane situatie.
Abby Dawson is een bijzonder knappe jonge vrouw die op de vlucht is. Het geheim van haar probleem ligt in Australië, maar ze is terug in Engeland omdat haar moeder erg ziek is.
Roy Grace krijgt de opdracht uit te zoeken van wie het skelet is dat in een rioolput wordt gevonden, terwijl aan de andere kant van de wereld ook een skelet wordt gevonden, maar dan in de kofferbak van een auto.
Uiteraard hebben alle zaken met elkaar te maken en Roy Grace moet zich dan ook de halve wereld over verplaatsen voor hij de oplossing kan presenteren.

Hoewel Dead Man’s Footsteps netjes in elkaar gezet is, met verhaallijnen die zonder enig los draadje bij elkaar komen, is het niet zo’n heel opwindend boek. Het duurt nogal lang voordat de lezer verbanden kan leggen tussen de gebeurtenissen in Australië en Engeland, en dat komt voornamelijk omdat de namen van de betrokken personen vrij lang onbekend blijven. Roy Grace krijgt promotie maar eigenlijk lezen we daar verder weinig van; hij heeft het nog steeds druk met het ontlopen van Alison Vosper en het nadenken over zijn nieuwe relatie met Cleo. Al met al gebeurt er niet zo vreselijk veel. Dat maakt het boek niet onplezierig om te lezen maar het laat gewoon niet zo’n diepe indruk achter. Het is prettig om te lezen hoe het loopt met Roy en zijn team, het verhaal rond Ronnie zit aardig in elkaar maar het blijft helaas net een beetje aan de vlakke kant.
Dit boek is inmiddels in Nederland ook uit, onder de titel Op sterven na dood. (Door: Jannelies Smit)