Joy Candellaro maakt een moeilijke fase in haar leven door. Ze is pas verlaten door haar man en het is haar eerste Kerst alleen. In een poging om aan de eenzaamheid te ontsnappen boekt ze een vliegticket naar de Pacific Coast waar ze hoopt haar leven en gedachten weer een beetje op de rails te krijgen. Wanneer ze betrokken raakt bij een ongeluk, krijgt haar leven een drastische wending. Ze ontmoet er een vader en zijn zoontje die pas hun echtgenote en moeder verloren hebben. Haar aanwezigheid is voor Bobby en Daniël van groot belang in hun rouwproces en het lijkt ook Joy dichter bij haar oude zelf te brengen. Langzaam maar zeker begint ze ook weer in de liefde te geloven. Maar is alles wel wat het lijkt? Houdt ze zichzelf niet voor de gek? Met veel moed, geloof in de toekomst en met de steun van een dierbaar familielid, komt ze beetje bij beetje weer op het juiste spoor.
De eerste roman die ik lees van Kristin Hannah is meteen een voltreffer. Thema’s als vriendschap, familiebanden, verlies en liefde hebben elk hun plaatsje. Voeg er nog de magie van Kerstmis aan toe en je krijgt een prachtige roman. Ik heb hem in een ruk uitgelezen en genoten van elke zin.