Mark Twain schreef het al: “Als je elke ochtend begint met het eten van een levende kikker, zal de rest van de dag 'een makkie' zijn”. En dat is het uitgangspunt van het handzame boekje 'Eat that frog' van tijdmanagement-expert Brian Tracy. In de praktijk blijkt dat mensen geneigd zijn de taken waar ze het minst zin in hebben uitstellen. Dit blijken bijna altijd taken die het grootste, meest positieve impact op hun leven zullen hebben. Als je elke dag start met de taak waar je het minste zin in hebt, oftewel het eten van de spreekwoordelijke kikker, dan ligt er een leven vol succes op je wachten.

De wijze les die Tracy ons meegeeft is dat je je moet focussen op die taken, waarin jij persoonlijk het verschil maakt en waarvan je werkgever optimaal van jouw kennis en kunde kan profiteren. Hierdoor creëer je een win-win situatie voor jezelf en voor je werkgever. Dat dit makkelijker gezegd dan gedaan is zal duidelijk zijn. Ten eerste moet je beschikken over een grote portie zelfkennis en discipline. En ten tweede moet je je leidinggevende hiervan overtuigen, zodat je de support krijgt om alle andere taken te delegeren of helemaal af te stoten en je je totaal kan focussen op je ‘core business’.

De visie van Tracy is niet nieuw en toont overeenkomsten met bijvoorbeeld de filosofie van Gary Keller (auteur van ‘1 Ding’), maar is wel handig samengevat in 21 stappen. Ondanks dat de schrijfstijl een hoog ‘tsjakka’ gehalte heeft en een beetje ‘over the top’, werkt het wel inspirerend. Een aantal stappen is redelijk simpel direct in te voeren: zet alle geluiden van je social media op je smartphone op stil; check je e-mail tweemaal per dag op een vast tijdstip en stuur een automatic reply dat je je e-mail tweemaal per dag leest en alleen voor urgente zaken telefonisch bereikbaar bent; organiseer je dag rond grote tijdblokken, zodat je gedurende langere tijd aan één stuk door kunt werken. Maar ook de 80/20 regel is een eyeopener: 20 procent van je activiteiten leidt tot 80 procent van je resultaten. Met andere woorden: als je een lijst hebt met 10 taken zullen twee van die taken van meer waarde zijn dan de overige acht bij elkaar. En de nummer één van die twee taken zal dus het meeste rendement opleveren en dat is de kikker die je als eerste moet slikken. De regels zijn ook in je privéleven toe te passen. Denk bijvoorbeeld eens aan je achterstallige administratie, het hoognodig opruimen van je schuur of van je kledingkast. Daar zal je niet direct succesvol van worden, maar het geeft wel voldoening en een opgeruimd gevoel als je die kikkers hebt geslikt.

Er staan in ieder geval genoeg bruikbare tips in die zeker zullen helpen om je tijd beter en productiever te besteden, maar of je daadwerkelijk een succesvoller en gelukkiger mens wordt door het toepassen van de regels staat en valt met de ijzeren discipline die jezelf zult moeten opleggen. Maar het is zeker de moeite van het proberen waard. Dus neem het heft in eigen hand en ‘eat that frog’!