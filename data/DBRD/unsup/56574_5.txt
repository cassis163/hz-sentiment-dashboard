Het leven in een klein dorp in het Duitse Friesland wordt prachtig beschreven. Het boek beschrijft het leven van de dorpsbewoners met de familie Feddersen als hoofdpersonen. Wie woont en leeft in Brinkebüll kent geen luxe, is gewend aan kou, regen en wind en is gehard door de elementen. De mensen kennen elkaar en wie uit Brinkebüll komt, wordt geaccepteerd zoals hij is: de dorpsgek, de alcoholist, de man die zijn vrouwen en kinderen mishandelt, de boer, de smid, de kroegbaas en de kruidenier.
Voor een buitenstaander klinkt het romantisch, maar de mensen zijn blij als zij verlost kunnen worden van de modder, de kou, de wind en de kuilen in de straat. Langzamerhand verliest het dorp zijn oorspronkelijke karakter. Een groep Berlijners neemt zijn intrek in het dorp. De mensen uit de grote stad zoeken de natuur en de oorspronkelijkheid en in de dorpen wordt dat net afgeschaft.
Het boek gaat niet alleen over de teloorgang van een dorp maar ook over de mensen die zich een weg zoeken in het leven.
Sommige zinnen, opmerkingen zijn niet vertaald en opgeschreven in het dialect. De oorspronkelijke taal hoort bij het boek en maakt dat je meer van de dorpsbewoners gaat houden. Het boek telt 300 bladzijden, maar van mij hadden het er gerust 600 mogen zijn.