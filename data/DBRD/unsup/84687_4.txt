Dit boek is een ietwat speciale thriller: analytisch en eerder wetenschappelijk en gravend tot op het bot . Het dateert ook uit 1995 en natuurlijk doet het dan wat minder spectaculair aan dan wat we nu gewend zijn, hoewel dit niets af doet aan de schrijfkunst en de aparte stijl van deze Peter Høeg.

Smilla is een heel eigenzinnige vrouw en van mijn leeftijd, 37 dus, die haar kinderjaren bij haar moeder in Groenland heeft doorgebracht. :-) Na de dood van haar moeder wordt ze door haar vader in Kopenhagen in Denemarken opgevoed of doet hij daar toch minstens een poging toe. In het boek zelf en in eerste samenvattingen van toen het uitkwam, vind je nog de politiek incorrecte term 'eskimo' terug, maar natuurlijk moet je in de plaats daarvan nu 'inuit' gebruiken, over wier cultuur en tradities het veel in dit boek gaat. Dankzij Smilla's gevoel voor sneeuw en vnl ook voor ijs, ramt ze als een echte ijsbreekster door de hindernissen heen die zich tegen haar keren, om de geheimen te ontsluieren die hebben geleid tot de dood van een eveneens uit Groenland afkomstig buurjongetje in Kopenhagen.

Als waarschuwing moet ik hierbij meegeven dat je écht wel je 'kop' bij dit verhaal moet houden en je erop moet concentreren om alles goed mee te krijgen. Het boek begint bv met geologische en wiskundige termen waaraan je je misschien niet direct zou verwachten... Het wordt naar het einde toe ook een zeer fantasievol en complex verhaal waar je je wel ergens in moet vinden, en in moet kunnen meegaan, ook met de 'slechte krachten' natuurlijk. De schrijver maakt het echter voldoende geloofwaardig voor mij, ook met de verschillende karakters die de revue passeren.

De Deens-Groenlandse verhoudingen zijn politiek ook geënt op de werkelijkheid die de Inuït gedeeltelijk zeker tot op de dag van vandaag tgo de Denen nog voelen. Ik herinner me bv ook een episode uit de fel bejubelde tv-serie Borgen, die aantoonde dat de Groenland-kwestie nog steeds zeer gevoelig ligt, en nog steeds tot de conflicten van inheemse volkeren tot hun ex-kolonisatoren behoort.
Van de stijl zal waarschijnlijk wel niet iedereen evenveel genieten, maar de combinatie van de spanning, het exotisme en de wetenschappelijke intrige maken dit toch tot een gedenkwaardige thriller die mij nog even zal heugen.