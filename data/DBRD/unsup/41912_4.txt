Beschermduivel â€“ Ronald van den Broek

Over de schrijver:
Ronald van den Broek (1967) is in Utrecht geboren en woont in Amsterdam. Naast het schrijven van thrillers werkt hij als gezondheidswetenschapper en jurist bij de overheid en houdt hij zich bezig met het opsporen en bestrijden van fraude in de zorg. In 2014 debuteert Ronald met z'n psychologische thriller Varkensbloed in chocolade.
Nu verrast hij thrillerliefhebbers opnieuw met het ijzingwekkende 'Beschermduivel'.

Achterflap:
Als de enige overlevende van een gezinsdrama tot het uiterste gaat om degenen van wie hij houdt te beschermen...

De niet erg geliefde moeder van Maud van Staveren raakt tijdens de jaarlijkse buurtbarbecue dodelijk gewond. Het heeft er alle schijn van dat iemand haar uit de weg wilde ruimen. Als niet veel later Mauds dochter iets gruwelijks overkomt op een nabijgelegen kasteel, verandert hun voortkabbelende leven in een kolkende rivier.

Wat doet het met je als je niemand in je directe omgeving nog kunt vertrouwen? En wat hebben de recente gebeurtenissen te maken met een dodelijk ongeval uit het verleden, waarbij de auto van een jong gezin te water raakte? 'Beschermduivel' is een intrigerende psychologische thriller over vertrouwen, bedreiging en begeerte.

Mijn mening:
Beschermduivel is een titel die dit boek past als een warme jas, ook over de cover is goed nagedacht.
Zodra je het boek uit hebt vallen alle stukjes mooi op zijn plaats.
Het verhaal start met een proloog waarbij twee tieners een lijk vinden wat ze nooit meer van hun netvlies afkrijgen, de toon is direct gezet.
Maud van Staveren is verpleegkundige en probeert de band met haar dochter koste wat het kost in stand te houden. De relatie tussen Maud en Fleur is sinds de puberteit van Fleur flink onder druk komen te staan. Fleur zoekt continu de grenzen op en is druk doende haar eigen toekomst uit te stippelen, houdt hierbij totaal geen rekening met anderen, dit geeft veel spanningen in het gezin. Maud delft net zoals thuis ook op haar werk het onderspit, ze heeft ervoor gekozen niet te solliciteren op een baan als hoofdverpleegkundige waardoor ze steeds meer in de clinch komt te liggen met een collega die de baan gekregen heeft.
Maud en haar man Thomas liggen qua opvoeding van hun kinderen helaas niet altijd op een lijn, waardoor ik af en toe echt met Maud te doen heb als haar man weer eens als een hork reageert.
Als er dan ook nog een moeder in het spel is die je af en toe flink de grond in boort, zou je denken dat haar dood niet echt als een verlies ervaren wordt. Maar zo werkt het dan toch blijkbaar niet, zeker als blijkt dat er hele rare dingen gebeuren gaat Maud op onderzoek uit. Het recht moet zegevieren.
Het boek bestaat uit twee verhaallijnen waarvan je tot op het einde in het ongewisse blijft hoe de vork in de steel zit.
Er is jaren geleden een jongen als enige overlevende van een gezin gered uit een zinkende auto en het heden waarin bij de familie van Staveren hele rare dingen gebeuren. Deze twee verhaallijnen wisselen elkaar af en ontpoppen langzaam tot een ware climax.
De schrijfstijl bevat veel verschillende elementen. Waar ik op een moment toch hardop moet lachen omdat Maud haar dochters aandacht trekt op een manier die geen enkele puber kan waarderen maar oh zo herkenbaar, voel je ook de irritatie naar de vader toe die alles vrij negatief afschildert.
Het zijn stuk voor stuk sterke persoonlijkheden met ieder zijn herkenbare positieve en negatieve eigenschappen waarbij de emoties voelbaar zijn beschreven.
Er is aandacht voor lugubere taferelen die het daglicht niet kunnen verdragen, misselijkmakend, bizar en ongelofelijk waartoe wraak je kan aanzetten. Soms misschien een beetje te.
Naar de plot toe voel je de spanning letterlijk toenemen, mijn maag draait op volle toeren en mijn mond valt open van verbazing, dit had ik niet zien aankomen.
Beschermduivel is voor mij een boek wat alle elementen bevat die een goede psychologische thriller nodig heeft.

Originaliteit: *****
Psychologie: *****
Schrijfstijl: ****
Plot: *****
Spanning: ****

Beschermduivel krijgt van mij dik verdiend 4,5 ster!
Bianca