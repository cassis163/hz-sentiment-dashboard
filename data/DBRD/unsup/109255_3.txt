Als Lisa de was ophangt staat er plotseling een onguur type voor haar neus. Lisa vlucht naar binnen, maar heeft niet genoeg tijd om de deur op slot te doen en de man buiten haar huis te houden. Ze hoopt nog dat de man, later blijkt dat het een ontsnapte tbs'er is, snel weer weggaat, maar dat doet hij niet. Lisa doet er vervolgens alles aan om haar vijfjarige dochter Anouk te beschermen.

Senta is journaliste, rijdt naar huis terug na een interview en is verdwaald. Ze wil de weg vragen en belt daarom aan bij het huis van Lisa. Ze is daarbij ongewild getuige van de bedreiging van Lisa. Senta vlucht weg, maar belandt met haar auto in het water. Ze wordt ternauwernood gered.

Blauw water is het verhaal van deze twee vrouwen die niets met elkaar te maken hebben, maar wier wegen elkaar wel gaan kruisen. Het boek, dat overigens niet al te dik is, leest erg gemakkelijk en is daardoor ook snel uit.

Echt zinderend spannend is het boek niet. Maar de gedachte om ongewild opgesloten te zitten in je eigen huis zorgt er wel voor dat zich toch wat spanning voordoet. Blauw water leest, zoals gezegd wel prettig en is een goed tussendoortje. Maar wel in de positieve zin van het woord.