Na het lezen van een aantal positieve reacties over de schrijfster Linda van Rijn besloot ik één van haar literaire thrillers een kans te geven. Villa Toscane werd door velen beschreven als een aangenaam, spannend boek dat zeker de moeite waard is om eens te lezen.

Villa Toscane werd geschreven door de Nederlandse Linda van Rijn. Na haar studie Literatuurwetenschappen begon ze te werken in de reisbranche. Al die jaren bleef ze geïnteresseerd in literatuur een schreef ze verhalen, maar nooit met het doel auteur te worden. Dat veranderde na het lezen van het boek Cruise van Suzanne Vermeer. Met haar succesvolle literaire thrillers is Linda van Rijn inmiddels een gevestigd auteur in dit genre. Al haar boeken hebben in de Bestseller 60 gestaan. Villa Toscane gaat over een Nederlands gezin dat na enkele problemen op het gebied van werkgelegenheid beslist hun leven drastisch te veranderen en hun droom eindelijk waar te maken. Carlo en Heleen verhuizen samen met hun twee kinderen, Florian en Sophia, naar het warme Toscane. Daar beginnen ze een agriturismo waarmee ze al snel enorm veel succes ervaren. De familie Marino voelt zich helemaal thuis in Toscane en samen genieten ze van het Italiaanse leven. Het lijkt wel of ze het perfecte leven leiden, totdat er opeens verschillende vreemde dingen gebeuren in hun omgeving. Uiteindelijk zorgt een gruwelijke gebeurtenis ervoor dat een verzwegen verleden naar boven komt en hun hele toekomst op het spel staat.
Het verhaal wordt verteld door een personele verteller die evenveel weet als de personages zelf. Dit vertelperspectief zorgt ervoor dat je je goed kan inleven in het verhaal, aangezien de verteller in de huid van de personages kruipt. Het verhaal zelf verloopt chronologisch, maar af en toe zijn er flashbacks in de gedachten van de personages. De vertelde tijd bedraagt enkele maanden en de verteltijd bedraagt een aantal uur. De stijl waarin het boek is geschreven is heel aangenaam. De schrijfster gebruikt niet al te veel moeilijke woorden. Het verhaal over de familie Marino is enorm choquerend. In het boek wordt duidelijk gemaakt dat het hebben van een geheim kan zorgen voor vreselijke gevolgen voor zowel jezelf al voor de mensen in je omgeving.
Lezen is over het algemeen niet mijn favoriete bezigheid, maar Villa Toscane is een boek dat enorm vlot leest. De schrijfstijl van Linda van Rijn is zeer aangenaam, vooral voor onervaren lezers. De auteur weet je als lezer volledig mee te nemen in het verhaal. Het is een spannend boek, maar toch miste ik een beetje het gevoel dat ik een thriller aan het lezen was. Persoonlijk zou ik eerder denken dat het boek onder de categorie roman hoort. Na een tijdje wordt het verhaal al meteen voorspelbaar en kan je al snel raden hoe het allemaal zal aflopen. De gebeurtenissen zouden veel spannender geweest kunnen zijn, maar helaas werden er te grote hints gegeven waardoor je eigenlijk vanaf het begin al weet wat er aan de hand is. Je moet als lezer niet actief nadenken over verschillende mogelijke verbanden of oplossingen, aangezien alles bij wijze van spreken voorgeschoteld wordt tijdens het lezen van het verhaal.

Villa Toscane is zeker geen slecht boek. Over de schrijfstijl valt niets negatiefs te zeggen. Het verhaal is allesbehalve moeilijk te begrijpen. Toch moet ik eerlijk toegeven dat ik er iets meer van verwacht had. De inhoud van het boek stelde me teleur. Het boek kon mijn hoge verwachtingen niet volledig vervullen. Villa Toscane is zeker de moeite waard om te lezen voor wie nood heeft aan ontspanning en een kleine portie spanning kan appreciëren. Daarentegen is het boek geen aanrader voor lezers die houden van het ontrafelen van een mysterie.