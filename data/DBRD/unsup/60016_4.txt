De boeken van Mo Hayder hebben een enorme aantrekkingskracht op menig lezer.
Vanaf het moment dat je een blik werpt op de cover, je het verhaal en gruwelijkheden zoals alleen Mo die kan brengen in je opneemt, tot het omslaan van de laatste bladzijde, het laat je niet los. Een succesvolle schrijfster waar je veel van mag verwachten.

Sally en haar tienerdochter Millie hebben het na de scheiding niet breed. Sally probeert de eindjes aan elkaar te knopen maar komt telkens weer tekort. Als Millie dan ook nog in de problemen komt met een drugsdealer en er snel veel geld nodig is, grijpt Sally de mogelijkheid aan extra geld te verdienen door te gaan werken voor David Goldrab.
David is een rijk maar zeer eigenaardig persoon met een duister bestaan in de wereld van de pornografie. Vanaf dat moment gaat het pas echt mis, problemen stapelen zich op, grenzen worden overschreden en dan opeens is er geen weg meer terug.

Gezien de tekst op de achterflap had ik verwacht meer te lezen over de problemen van Millie en het verzeild raken van Sally in de criminele wereld van pornografie en drugs. Ik vind de omschrijving op de flap dan ook te zwaar en niet goed passen bij het uiteindelijke verhaal. Het verhaal zelf was boeiend en zeker na het eerste deel, toen de spanning toenam, werd het steeds moeilijker om weg te leggen. De schrijfstijl is prettig, makkelijk leesbaar en goed te volgen wat resulteert in een heerlijk spannend boek om op ontspannen manier te lezen. Over het algemeen genomen ben ik zeer tevreden, enig minpuntje voor mij is het nogal open einde. Ik hoop dan ook dat Mo al bezig is met het vervolg op dit boek want ik kan niet wachten tot het in de winkel ligt.