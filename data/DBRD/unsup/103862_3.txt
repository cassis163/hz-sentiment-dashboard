Sebastian Rudd is advocaat voor degenen die geen advocaat vinden, dikwijls voor mensen waarvan de zaak al verloren is voordat het gerecht in actie komt. Hij kan ook niet tegen onrecht, wanneer iemand aangeklaagd wordt die onrecht aangedaan is of die gewoon echt pech heeft, dan neemt hij de zaken ook op zich. Hij werkt voor louche personen, moet soms vuile trukken uithalen en dat maakt dat hij veel vijanden heeft. Bij justitie, politie, criminelen, ja zelfs bij zijn ex.

Dit boek lijkt te bestaan uit verschillende verhalen maar uiteindelijk gaat het toch om een lang verhaal met enkele aparte hoofdstukken. Zo verdedigde hij een man die wacht op de dodelijke naald, echt een monster, een beest. Als advocaat is hij de laatste uren bij de man, maar de dingen lopen toch anders. Bovendien is de man boos op hem, wil zijn geld terug omdat Rudd zijn werk niet goed gedaan zou hebben.

Verder is er de zaak van een man waarvan de vrouw, door de politie nota bene, doodgeschoten is tijdens een brutale inval van het SWAT team midden in de nacht. In plaats van gewoon aan te bellen zijn ze bij die man binnengevallen als een stel wilde honden, daarop heeft de man zich verdedigd omdat hij dacht dat er indringers waren. Een belachelijke wet zegt dat als je op de politie schiet, je schuldig bent, zelfs als diezelfde politie uw vrouw onschuldig doodgeschoten heeft.

Rudd heeft een zoon die hij niet zo heel veel ziet, Starcher. Zijn vrouw is nu samen met een andere vrouw en probeert op alle manieren hun zoon weg te trekken van Rudd met het argument dat hij ongeschikt is als vader en dat het leven van hun zoon in gevaar is wanneer die bij zijn vader is.

Rudd heeft een voorliefde voor kooigevechten, sponsort zelfs een van de jonge beloftevolle vechters. Op een dag neemt hij zijn zoon mee naar zo'n kooigevecht. De jongen, acht, vind het geweldig, de moeder niet zo.
Tijdens het kooigevecht is er een ernstig incident met zijn talentvolle vechter.

In het begin had ik wel sympathie voor Rudd, maar naar het einde toe vond ik dat hij soms niet veel beter was dan sommige criminelen die hij verdedigt.