Manipulatie gaat over Geiger. Hij kan door middel van psychologische manipulatie de waarheid los krijgen bij mensen. En daar verdient hij zijn geld mee. Niemand weet iets over zijn verleden, maar langzamerhand wordt het voor de lezer duidelijker. Geiger zit in therapie omdat hij nachtmerries en zware migraine-aanvallen heeft. Kennelijk heeft hij geen gelukkige jeugd gehad; dat heeft te maken met zijn relatie met zijn vader. Flarden van zijn ongelukkige jeugd komen boven in zijn dromen en de frequentie en impact daarvan neemt toe. Geen wonder dat Geiger een zwak heeft voor de jongen Ezra.De vader van Ezra heeft namelijk 'iets' dat begeerd wordt door de opdrachtgevers van Geiger. En Geiger moet op zijn manier via Ezra de waarheid boven tafel krijgen. Geiger helpt de jongen ontsnappen en houdt hem buiten het bereik van zijn belagers. We leren Harry, de assistent van Geiger, kennen die zijn zwakbegaafde zus onder zijn hoede heeft. Ook in Harry's leven is Geiger de redder in nood. Aan het einde van het boek wordt duidelijk wat het begeerde geheim van de vader van Ezra is. Het slot is niet verrassend, maar wel bevredigend. Het verhaal is vlot geschreven met rauwe (martel-)randjes, maar ook met 'ruwe bolster blanke pit' ingredienten. Smith is scenarioschrijver en dat merk je: terwijl je het boek leest, zie je de beelden voor je. Het boek kan zo verfilmd worden. Ik heb dit boek van de buzzclub van begin af aan met plezier gelezen en geef het vier sterren.