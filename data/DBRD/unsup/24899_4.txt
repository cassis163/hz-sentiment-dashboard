Walter Vandamme, bij de Deutsche Bank opgeklommen van loketbediende tot IT-adviseur, heeft een systeem ontworpen, PSS (Process Screening System) dat een fortuin aan besparingen kan opleveren. Het ontwerpen van dit programma heeft hem zijn huwelijk gekost. Zijn vrouw Hilde en zijn zevenjarig zoontje Jonas zijn al bijna twee jaar niet meer bij hem. Op de dag dat Walter naar Frankfurt moet om het PSS systeem op het hoofdkantoor van de bank te presenteren, gaat Jonas voor het eerst op de fiets naar school. Hij krijgt een ongeluk en raakt in coma. Dan volgen de gebeurtenissen elkaar in een razend tempo op en raakt Walter steeds verder verstrikt in het net van zijn eigen daden én leugens. Totdat het verhaal opeens een verrassende wending neemt.
Het boek is vlot geschreven, kort en afgemeten. De dingen die Walter denkt en doet volgen elkaar in een razend tempo op. Maar, alles wat Walter doet gaat fout, loopt verkeerd af. In zijn paniek doet hij overhaaste dingen, neemt hij verkeerde beslissingen. Het wordt van kwaad tot erger.
De toestand van Jonas, niet onbelangrijk in dit verhaal, raakt af en toe ietwat ondergesneeuwd. De personages van Walter, Hilde en Jeffrey (een collega van Walter) worden goed uitgediept. Deflo beschrijft op meevoelende wijze de innerlijke strijd van Walter en de verwarde gevoelens van Hilde. Dat maakt dat het verhaal realistisch wordt. Verder worden ook de gebeurtenissen zo realistisch beschreven dat je ze als het ware voor je ogen ziet gebeuren.
Kortom, een realistische, vlot geschreven thriller waar heel veel in zit, zowel qua actie en opbouw van de spanning als qua beschrijving van de menselijke psyche. Dit alles ook nog in goede proporties en goed afgewisseld, zodat de lezer volop aan zijn trekken komt.