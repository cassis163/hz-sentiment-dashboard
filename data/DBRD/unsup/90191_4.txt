‘Conquistatador’ is een bundel met twaalf Science Fiction verhalen die zich grotendeels afspelen in hetzelfde universum.
Een van deze verhalen -‘Valstrik’’- behaalde in 2015 de eerste plaats in de Trek Sagae-wedstrijd.

“Jonas zette zich af met zijn benen en zweefde naar voren. De lichtkring op de achterwand van de luchtsluis werd groter. Hij liet zijn schip achter zich. Hij werd nu omgeven door de koude rotsen van een nieuwe wereld.”

In zijn boek laat de auteur je kennis maken met fantasiewerelden, -wezens en –personen. Hij neemt je mee op een ontdekkingsreis naar wat het betekent mens te zijn.

Klein Haneveld gaat gedurfd te werk met zijn verhalen, hij overschrijdt grenzen en laat zijn fantasie geheel de vrije loop. Hij is bovendien een van de weinigen SF-auteurs die ons land momenteel rijk is en dat zet hem behoorlijk in de ‘spotlights’ van de SF-liefhebbers.

“Van het ene op het andere moment bevond ik me in onze gedeelde leefruimte. Het programma was weer opgestart in onze stofdeeltjes en het voelde alsof ik er geen moment was weggeweest.”

Ik moet eerlijk bekennen dat ik in de basis geen SF-liefhebber ben, maar ik heb ‘Conquistatodor’ met open mind gelezen en constateer een boeiende schrijfstijl, een verzorgde taalbeleving en uitstekende plots.

“Al na een paar minuten was het aantal groene stippen groter dan ooit, ook al bleven er rode punten zichtbaar. Het ecosysteem had zich niet alleen hersteld, het was zelfs productiever geworden.”

Mijn enige verbeterpunt zou zijn dat ik de verhalen wat meer zou willen lezen vanuit het perspectief van de hoofdpersonen. Het blijft mij iets teveel ‘op afstand’.

Over de auteur
Johan Klein Haneveld (1976) is een schrijver in hart en nieren. Van hem verschenen zes boeken, waaronder de SF-romans ‘Neptunus’, ‘De derde macht’ en het eerste deel van een fantasytweeluik ‘De Krakenvorst, boek 1: Keruga’. Hij publiceerde ook korte verhalen in bundels en tijdschriften. Naast het schrijven werkt hij als eindredacteur bij het Tijdschrift voor Diergeneeskunde. Samen met zijn vrouw woont hij in Delft.

Uitvoering
Godijn Publishing
ISBN 978-94-92115-30-0
Paperback, 226 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/