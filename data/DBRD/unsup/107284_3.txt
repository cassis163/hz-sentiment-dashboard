De in Utrecht geboren auteur Bert Muns komt in Wurgkoord op de proppen met een serieverkrachter. Hoe kon het ook anders. De beruchte Utrechtse serieverkrachter is nog steeds spoorloos, maar was een paar jaar geleden weer helemaal in het nieuws. Muns begint dit boek wel met een waarschuwing: 'Alle personen, bedrijven en instellingen die in dit boek een rol spelen, komen voort uit de fantasie van de schrijver. Eventuele overeenkomsten met de werkelijkheid berusten op toeval.'

Het werkterrein van de 'tramverkrachter' in dit boek, ligt in de Utrechtse wijk Kanaleneiland. Francien van Anshem, die stage loopt om inspecteur te worden, moet de dader op heterdaad betrappen. Dat valt niet mee, want de verkrachter lijkt te weten wanneer de politie waakzaam is.

Bert Muns is een ervaren schrijver die met De Sluipschutter al een nominatie voor de Gouden Strop kreeg. Wurgkoord is een betrekkelijk realistische politieroman die inzage geeft in het politieleven met alle interne strubbelingen. Helemaal slaat de frustratie van Francien niet op mij over, maar haar halsstarrigheid om resultaat te halen spreekt mij aan. Daarbij is ze niet te beroerd om haar meerderen tegen de haren in te strijken. Haar karakter vind ik goed uitgewerkt, evenals die van haar vriend Rikkert. Maar haar collega's zijn ten opzichte van andere Muns boeken volstrekt inwisselbaar. Ook bestaat deze roman voornamelijk uit dialogen.

Samenvattend is Wurgkoord een goed leesbare politieroman zonder veel franje. Het is redelijk op spanning en voorzien van de nodige humor.