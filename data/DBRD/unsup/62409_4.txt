De serie Tijgerlezen is ontwikkeld voor beginnende lezers. Dit concept is ontstaan uit het feit dat kinderen het gelukkigst leren lezen als ze wíllen lezen. Maar, dan moet het boek wel qua inhoud en moeilijkheidsgraad aansluiten bij de lezer. De boeken van Tijgerlezen zijn onderverdeeld in vier niveaus, allemaal met mooie tekeningen en een hoeveel tekst die past bij de geoefendheid van de lezer. Zondag, maandag, sterrendag van Anna Woltz komt uit de ‘iets geoefende’ moeilijkheidsgraad.
Nora vindt graag dingen uit. Het liefste maakt ze uitvindingen waarmee ze haar drie broers bang kan maken. Nora vindt jongens maar stom. Wanneer ze een nieuwe buurjongen krijgt, besluit ze om een jongens-ontstopper te maken. Maar… als Nora ’s nachts in bed ligt, hoort ze de buurjongen zachtjes praten. Misschien is de nieuwe buurjongen Sep wel anders. Misschien moet ze wel iets anders uitvinden, waarmee ze Sep juist kan helpen.
Op het eerste gezicht lijkt het verhaal vrij oppervlakkig. Nora vindt jongens stom, Sep is een jongen, dus hij is stom. Het verhaal ontwikkelt zich gelukkig anders. Nora kijkt verder dan alleen de buitenkant en leert Sep beter kennen. Hiermee geeft Anna Woltz een mooie boodschap mee aan haar jonge lezers.
Bekende illustratrice Annet Schaap heeft in dit boek de tekeningen gemaakt. Met haar herkenbare stijl komt het verhaal tot leven. Beginnende lezers hebben veel aan illustraties bij een tekst. Het tekstbegrip, maar ook – de terugkomende factor- leesplezier worden daardoor gestimuleerd.
Tijgerlezen claimt dat de verhalen grappig zijn. Dat mag zeker gezegd worden van Zondag, maandag, sterrendag. De tekst zit boordevol humor, die zeer zeker aansluit bij de doelgroep van 5 tot 9 jaar. Het komt regelmatig voor dat beginnende lezers het lezen niet leuk vinden, omdat de eerste leesboekjes niet aansluiten bij de beleefwereld. Dit boek doet dat wel. Niet ieder kind is dol op sterren, maar ook zonder de voorliefde voor het heelal is de inhoud herkenbaar. Kinderen vinden het leuk om dingen uit te vinden, ze hebben weleens te maken met vervelende broertjes, zusjes of buurkinderen en ieder kind vindt een spreekbeurt houden best een beetje spannend. Naast de herkenbare situaties, spreekt ook het taalgebruik in het boek meer aan dan veel andere eerste leesboekjes. Het lezen om te leren lezen is in de boeken van Tijgerlezen veel minder een doel op zich.
Dankzij de humor, inhoud en tekeningen ontwikkelt het leesplezier, dat weer ingezet wordt bij het leren en blijven lezen.