spannend verhaal,Ter gelegenheid van de Maand van het Spannende Boek schreef Tomas Ross dit boekje. Het thema van de Maand van het Spannende Boek is True Crime. Hoewel Ross inderdaad de echte feiten neemt, verzint hij er een heel verhaal omheen dat waar gebeurd had kunnen zijn. Zelf noemt hij dat faction. Wat de echte feiten zijn in De klokkenluider, is lang niet altijd duidelijk. Het gaat onder andere over actiegroep Rara die inderdaad heeft bestaan. Het gaat over politicus Wouter Burger en in veel opzichten lijkt hij op huidig PvdA fractievoorzitter Wouter Bos.

Maar Wouter Burger is in dit verhaal geen fractievoorzitter. Hij is wel voorzitter van een kamercommissie die de rol van de AIVD (de vroegere BVD; Binnenlandse VeiligheidsDienst) onderzoekt. Op de avond dat hij een medewerker van de AIVD zal horen, wordt bekend dat deze persoon in het ziekenhuis is opgenomen. Wouter Burger belt daarom naar zijn vrouw dat hij eerder thuiskomt. Kort daarop komt Burger - op weg naar huis - om bij een ongeluk. Maar is het wel een ongeluk? Want de politicus bleek op het laatste moment naar restaurant La Place in Delft gegaan te zijn. Hij vertrok daar tegen half negen. Toch verongelukte hij twintig minuten later vlakbij Schiphol. Die afstand kon hij in dat tijdsbestek nooit afgelegd hebben!

De klokkenluider is een goed geschreven, spannend verhaal met een grondig uitgewerkt plot. De ontwikkelingen volgen elkaar snel op zodat het boek geen moment verveelt. De enige minpuntjes zijn te vinden in het toch wat onbevredigende einde en stevig taalgebruik. Maar afgezien daarvan levert Ross prima werk waarbij dat slappe verhaal van Nicci French dat vorig jaar als geschenkboekje voor de Maand diende verbleekt. Ross blijkt niet voor niets tot de top van de Nederlandse thrillerauteurs gerekend te worden.