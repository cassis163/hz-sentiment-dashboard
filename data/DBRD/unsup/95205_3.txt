Door zijn debuut de titel Nostalgie mee te geven, geeft Lieven de Letter blijk van een goed gevoel voor ironie. Geen enkele van de hoofdrolspelers in deze thriller bewaart zoete herinneringen aan de goede, oude tijd. Heimwee naar het verleden hebben ze allerminst. Integendeel, stuk voor stuk doen ze er alles aan om hun herinneringen zo diep mogelijk te begraven.
Frank Schaeffer lijdt, nadat hij een gevangenisstraf heeft uitgezeten, een treurig, uitzichtloos leven. Hij heeft een slechtbetaald baantje als klusjesman en woont noodgedwongen in bij zijn oude, haatdragende moeder. Eigenlijk heeft hij nog maar één doel in het leven: zijn broer Robin terugvinden of er op zijn minst achterkomen wat er met hem gebeurd is, toen hij tien jaar geleden spoorloos verdween. Robins verdwijning volgde kort op diens inbraakpoging in de villa van fotograaf Paul Malfliet. Door hem dagenlang te achtervolgen, weet Frank toevallig met Malfliet in contact te komen en zich zelfs met een smoesje als logé aan hem op te dringen. Al gauw blijkt dat Malfliet een lichtgeraakte, onaangename man is, die zijn dagen in eenzaamheid en dronkenschap doorbrengt in een vervallen, vervuilde villa. Omdat Frank koste wat het kost duidelijkheid wil krijgen over het lot van Robin, besluit hij Malfliets slechte humeur voor lief te nemen. Zeker als er plotseling een gewezen minnares van de fotograaf opduikt, die eveneens een bekende van Robin blijkt te zijn...
Nagenoeg alle personages in Nostalgie maken zich schuldig aan manipulaties, heimelijkheid en bedrog. Zelfs voor de oplettende lezer is het niet altijd even duidelijk wie op welk moment de bedrieger is, en wie de bedrogene. Dat maakt deze thriller eerder verwarrend dan geraffineerd. Ook ontbeert het verhaal te vaak vaart, doordat de interacties tussen de personages zo breed uitgesponnen worden. Wat echter het meest opvalt aan Nostalgie, is de sfeer van smoezeligheid en perversie die alomtegenwoordig is in het verhaal. Deze sfeer wordt versterkt door de prominente rol die de verwaarloosde villa van de uitgebluste fotograaf Paul Malfliet speelt. De staat waarin dit huis verkeert, verbeeldt treffend het morele verval van zijn al dan niet tijdelijke bewoners. Deze sfeertekening maakt van Nostalgie een originele thriller, die ondanks de ontstane verwarring de lezer weet onder te dompelen in een vreemde, haast betoverende groezeligheid.