Wat is dit een intens maar wonderlijk mooi debuut over oorlog, magie en hoop!

De auteur Jennifer Zeynab Joukhadar is geboren in New York en is zelf Syrisch-Amerikaans met een islamitische vader en een christelijke moeder. In dit boek weeft ze rond haar ervaringen en indrukken een magisch verhaal om de stem van gewone mensen in Syrië te laten horen aan heel de wereld.

Wat was ik blij toen ik het e-book van De kaart van zout en sterren mocht vooruitlezen. Ik was al eerder de Engelse versie tegengekomen en verwachtte een origineel verhaal. Mijn wens werd vervuld en ik ontdekte een uniek en aangrijpend boek.

De horror van oorlog en verdriet zullen nog lang in mijn geheugen blijven hangen, maar de onaflatende hoop op nieuw geluk en de troost en magie die verhalen bieden zal ik ook niet meer vergeten!

Dit boek heeft mijn hart gestolen! Wat kan deze auteur vreselijke onderwerpen zoals oorlog, afscheid en het vluchtelingenprobleem zo beeldend weergeven waardoor het als een bom inslaat!

Na het lezen van De kaart van zout en sterren is heel de situatie rond Syrië en andere landen, waar oorlog het land in zijn ban heeft, geen ver – van mijn bed show meer. Deze auteur gooit je, met hartverscheurende zinnen door de ogen van een jong meisje, midden in de hel. In het begin is het gezin, na de dood van hun zieke vader, ontredderd en erg verdrietig. Mama beslist noodgedwongen om met haar familie terug te keren van Amerika naar Syrië om een nieuw leven op te bouwen. Jammer genoeg slaat de wrede werkelijkheid al snel toe en moet iedereen opnieuw vluchten naar betere oorden.

Ontroerend en intens is de tocht van Nour en haar familie om terug een thuis te vinden zeker. Op hun weg, over verschillende grenzen heen, komen ze kwade mannen tegen, veel verdriet, pijn en afgrijselijke situaties. Gelukkig ontmoeten ze ook nieuwe vrienden en familie en grijpen ze alle kansen waar mogelijk. Toch is dit naast een emotioneel verhaal ook een magische vertelling. Deze wondermooie combinatie heeft de auteur bereikt door het creëren van twee verhaallijnen in dit magnifieke boek.

De tweede stem gaat ver terug in de tijd. Rond de twaalfde eeuw speelt het verhaal over Rawiya zich af. Dit intrigerende sprookje combineert echte feiten met verzonnen personages. In deze moeilijke tijd volgen we de reis van een bijzondere kaartenmaker en het dappere en eigenzinnige meisje Rawiya. Zij hebben samen met hun vrienden een tocht vol ontdekkingen voor de boeg en beleven gevaarlijke en magische avonturen. Deze legende vertelde “baba” altijd aan Nour zijn dochter. Dit was hun ritueel en deze vertelling was de warme, veilige deken voor de gevoelige Nour. Zij beleeft de wereld extra intens en weerspiegelt in geuren en kleuren. Als Nour op zoek moet naar een nieuwe thuis volgen ze de route die haar heldin Rawiya eerder verkende.

Magische verhalen, prachtige citaten en een bijzondere vertelstijl sleuren me onmiddellijk mee in het verleden of de hedendaagse samenleving. Door de helse tocht van Nour en haar familie word ik ondergedompeld in verschillende culturen en hun tradities. Dit is geen hapklaar boek dat je snel uitleest, maar neem je tijd en je wordt beloond met een heftig maar schitterend verhaal.

Wat vind ik het ongelooflijk knap hoe de magie uiteindelijk alle woorden en verhalen samenbrengt tot een geheel. Dit is een boek om woord per woord te lezen en stilletjesaan te ontdekken. Zoals een schilderij zijn geheim nooit prijsgeeft, maar anders is voor iedereen, zo zal iedereen dit boek anders ervaren. De symboliek die gebruikt wordt in dit boek om verdriet en hoop tastbaar te maken vond ik prachtig, maar meer kan ik echt niet vertellen omdat ik de inhoud van het boek niet wil verraden.

De kaart van zout en sterren is een literair pareltje, vol details, stilistische zinnen en een magistrale mix van emotie en magie wat iedereen moet lezen!

★★★★★
https://indeboekenkast.wordpress.com/2019/03/05/de-kaart-van-zout-en-sterren/