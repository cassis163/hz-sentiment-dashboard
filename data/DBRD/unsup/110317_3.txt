'Het meisje in de trein' is een hype. Lezen dus. Ik ben niet zo van de hypes, maar wel nieuwsgierig en ik wil weten waar 'iedereen' het over heeft.
Gehypte boeken krijgen - al dan niet gelezen - veelal 4 of 5 sterren toebedeeld, maar als je de internationale beoordelingen van 'Het meisje in de trein' objectief beschouwt zie je dat dit boek het ook wel eens met slechts 1 of 2 sterren moet doen ... Daar zijn de nodige argumenten voor:
1. Het veelbelovende concept blijkt een melodrama. Weinig origineel en deprimerend.
2. Er komt maar één dader in aanmerking. Hoe het precies zit weet je niet meteen, maar het kan maar één kant op.
3. Paula Hawkins' schrijf- c.q. vertelstijl is vervelend traag. Pas de laatste 20% van het boek komt er schot in het verhaal.
4. Gebrek aan spanning, waar o.a. punt 2 debet aan is, maar waar ook het lage tempo aan ten grondslag ligt. Traag mag best, mits voldoende 'prikkeling' om nieuwsgierig te blijven, wat niet het geval is.
5. Te weinig diepgang. Rachel leren we een beetje kennen, maar voor de rest zijn de personages vlak. Ook van de drijfveren van de dader weten we vrijwel niets, hoe is hij/zij geworden tot wie hij/zij is?

Het eerste gedeelte van het boek is geen doorkomen aan, een worsteling om de bladzijden uit te lezen en door te zetten. De maximale score was daarmee al meteen verkeken. Gaandeweg wordt het beter, of er treedt gewenning op, of een combinatie van beide. Desondanks wordt 'Het meisje in de trein' niet boeiend genoeg. De personages wekken geen van allen sympathie, je krijgt hooguit medelijden met Rachel, en leiden onrealistische levens.
De baby die in het verhaal voorkomt is slechts een naam, een ding, en lijkt wel een pop in plaats van een echt en levend wezen. Eigenlijk lijken alle personages op poppen in een marionettenspel, onecht.
'Het meisje in de trein' wordt verteld vanuit de perspectieven van drie vrouwen: Rachel, Megan en Anna. Mijn laatstgelezen boeken steken stuk voor stuk op die manier in elkaar, het kunstje is inmiddels gemeengoed.

Na 'Gone girl' en 'The good girl' is dit het zoveelste boek met een meisje in de titel. Ook een hype? Het gaat helemaal niet over meisjes, maar over (jonge) VROUWEN.

Nipt 3 sterren, want 2 zou onvoldoende recht doen aan het toch wel knap in elkaar gevlochten geheel. Als film misschien interessanter dan in boekvorm.

[plot 3, spanning 2, leesplezier 3, schrijfstijl 3, originaliteit 2, psychologie 2]