Dankzij Uitgeverij De Fontein mocht ik dit boek lezen als recensie exemplaar, wat ik met veel enthousiasme aannam!
Karen Rose is een gevierde Amerikaanse auteur met een mooi palmares aan boeken, die stuk voor stuk zeer succesvol zijn.

Cover
Op de cover ligt een vrouw met ineengestrengelde handen op een houten vloer. Je kan haar gezicht niet zien maar voelt de wanhoop en de pijn van het boek afdruipen
De betekenis van de titel ‘In het donker’ zal al snel duidelijk worden doorheen het boek. Een betere titel had dit boek niet kunnen hebben!

Verhaal
De 753 bladzijden spelen zich af over een periode van twee dagen waarin je een stortvloed aan gebeurtenissen en emoties te verduren krijgt.
Het begint met een sms van een journalist naar een rechercheur die een verleden hebben, en ondanks alles toch sterke aantrekkingskracht hebben naar elkaar toe. Hij heeft haar hulp nodig, zij staat klaar voor hem.
Een sms, een moord en een poging tot moord zorgen voor een ingewikkelde zaak voor rechercheur Scarlett Bishop.
Samen met journalist Marcus en hun beide teams onderzoeken ze wat een afrekening in het drugs- en mensenhandel milieu blijkt te zijn.
Ondanks hun aantrekkingskracht moeten ze zich op de feiten concentreren om de mensenhandelaars achter de tralies te krijgen.
Door de honderden pagina’s heen krijg je een inkijk in het leven en het verleden van de groep handelaars en blijken er meerdere connecties te zijn met Marcus. Dit stelt op sommige momenten de relatie met ‘zijn’ rechercheur op de proef. Komen ze er doorheen of moeten hun wegen noodgedwongen scheiden?
Wanneer je denkt dat alle hoop verloren is komt er toch nog hulp uit enkele onverwachte hoeken.

Personages
Er komen heel wat verschillende personages aan bod maar ze zijn zo duidelijk omschreven dat je er met gemak doorheen komt. De verborgen relaties komen snel boven water en zijn stuk voor stuk perfect ingeweven in het verhaal.

Beoordeling.
Een top boek met een duidelijk uitgewerkt verhaal dat zelfs echt gebeurd zou kunnen zijn.
Het feit dat je als lezer snel zelf te weten kan komen wie in het begin de moord zou kunnen hebben gepleegd doet geen afbraak aan het verhaal en leidt tot een spannend plot waar je de kogels bijna zelf om je oren voelt suizen.