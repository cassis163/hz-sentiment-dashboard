Gust Verwerft is een gerechtsjournalist die al diverse boeken op zijn naam heeft staan. Zijn nieuwste boek, De zaak Hans van Themsche, gaat over het proces tegen de jongeman Hans, die op 11 mei 2006 in Antwerpen zomaar twee jonge vrouwen en een klein meisje neerschiet.
Hans van Themsche is een zo op het oog normale jongen uit een normaal gezin. Hij studeert in Roeselare aan het Vrij Agro- en Biotechnisch Instituut. Tijdens de schooldagen verblijft hij in een internaat. Dat internaat is zo streng, dat ik eerst dacht dat hij in een jeugdgevangenis zat. Heel kleine kamers, nauwelijks wasgelegenheid, roken mocht niet, drinken mocht niet, radio mocht dan wel, maar heel zachtjes, tv mocht bijna niet, op vaste uren opstaan, eten, studeren, slapen
Zonder veel problemen weet Hans echter een wapen te kopen. Op 11 mei scheert hij eerst zijn lange haar af en dan wandelt hij, gekleed in een lange jas, door het centrum van Antwerpen, al schietend.
Hij verwondt hierbij een jonge Turkse vrouw, en vervolgens schiet hij een Malinese vrouw dood, die de oppas was van een klein Vlaams meisje. Ook zij moet er aan geloven. Dan wordt Hans, in een ijzingwekkende scène, aangehouden door de politie.
Direct nadat alle gebeurtenissen de media hebben gehaald beginnen de speculaties: waren dit racistische moorden of niet? Wat waren Hans beweegredenen? Zit het Vlaams Blok hierachter?
Gust Verwerft doet vlot, maar integer en zonder al te veel spektakel, verslag van wat er gebeurde, maar vooral wat er ná de schietpartij gebeurde. De ophef in de media, De eigenaardige psychische toestand van Hans. Het toestromen van familieleden van de gewonde Turkse en dode Malinese vrouw. Het uitlekken van het psychiatrisch rapport en vooral van alles wat heel veel nauw en minder nauw betrokken mensen maar te zeggen hadden.
De zaak Hans van Themsche is een bijna verfrissend goed boek te noemen. Verwerft probeert niet de gedachten van de hoofdpersoon weer te geven. Een fout die andere schrijvers wel eens maken bij het schrijven van een waar gebeurde misdaadgeschiedenis. In het boek van Verwerft wordt niet gespeculeerd. Hier komen de naakte feiten aan de orde.
Het is een verbijsterend verhaal, niet alleen dat wat gebeurd is, maar ook de nasleep. Verwerft beschrijft het op integere en indringende wijze. Gust Verwerft heeft zijn goede naam weer eer aangedaan.