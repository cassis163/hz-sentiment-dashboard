‘Tombola’ vertelt het verhaal van de jonge Hanna die na haar studies naar Spanje trekt en zich aldaar halsoverkop in een relatie stort met een knappe Spanjaard. Het vrij snel besloten huwelijk kabbelt een aantal jaren verder om uiteindelijk plots te eindigen in een vechtscheiding. Een terugkeer naar Nederland volgt, waar Hanna kan rekenen op de hulp van haar beste vriendin die al die jaren haar steun en toeverlaat is gebleven. Dan ziet Hanna zich door omstandigheden genoodzaakt om opnieuw naar Spanje af te reizen en dat brengt heel wat emoties met zich mee.
De achterflap onthult een foto van schrijfster Brendie Lugtmeijer, een sympathiek ogende dame die gezelligheid uitstraalt.
Het boek zelf liet een dubbele indruk na. Allereerst is er de ambigue titel. Het woord tombola refereert aan volksvermaak; de spanning van een lotje kopen en afwachten of men in de prijzen valt. Daar gaat het boek echter allerminst over. Wat op zich een positieve zaak is. Het boek wil de boodschap uitdragen dat het leven een tombola is, een loterij waarbij iedereen in de prijzen deelt maar het af te wachten is of de prijzen in kwestie van waardevolle of waardeloze aard zijn. De zin ‘la vida es una tombola’ komt verschillende keren in het verhaal terug, maar zonder dat de betekenis sterk geconcretiseerd wordt. De kernzin, en dus ook de titel, blijft mijn inziens een tikje in het ijle hangen en is discutabel van aard.
Het boek zelf bestaat uit heel veel dialogen en lange beschrijvingen van momentopnames die niet altijd even boeiend zijn. Soms komt het over als een aaneenschakeling van faits divers. Een beschrijving van gebeurtenissen in een leven met (voor velen herkenbare) onontkoombare downs.
Daarnaast doorworstelt het hoofdpersonage, zowel in het heden als in het verleden, een hoop diepgaande emoties, waarbij ik als lezer een staat van betrokken identificatie of identificerende betrokkenheid niet bereik.
Maar tegenover dit alles staat dat het verhaal vlot geschreven is in een aangename schrijfstijl. Het leest makkelijk weg. Boeiend aspect is bovendien dat het zich grotendeels afspeelt in Spanje. De inkijk in het ruwe, eenvoudige leven in Spanje, los van het toeristische, geeft het boek net dat tikkeltje extra.
Voor wie houdt van een, met een scheutje buitenlandse cultuur overgoten, voortkabbelend verhaal waarin emoties als rouw, liefde, verliefdheid, haat en vriendschap hapklaar centraal staan, is ‘Tombola’ een aanrader.