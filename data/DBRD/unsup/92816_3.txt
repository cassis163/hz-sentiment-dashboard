Een heel intrigerende cover van Medicijn. Hele mooie kleuren en weer eens wat anders dan de vrouwengezichten of ogen op veel covers van tegenwoordig. Er is een arm te zien die reikt naar een flesje (met medicijn?) en rond deze arm is een knaloranje slangetje (als in SLANG) gedraaid. De quote op de cover klinkt veel belovend: “Welke prijs wil jij betalen voor de eeuwige jeugd?”

Ingrid is journaliste, ze schrijft columns voor het Brabantsdagblad. Daarnaast heeft ze al meerdere boeken op haar naam staan. Zo debuteerde zij met Nickname welke direct werd genomineerd voor de Crimezone Award voor beste Nederlandstalige thriller en voor de Schaduwprijs van beste Nederlandstalige thrillerdebuut. Hierna volgden nog twee boeken voordat dit jaar Medicijn op de markt komt. Ze is sinds 2015 lid van het schrijverscollectief Moordwijven, waar zes thrillerschrijfsters hun krachten bundelen.

Medicijn verteld het verhaal van Ella Vreeland. Ella is een succesvol creative director en heeft het helemaal voor elkaar. Totdat haar minnaar, David, onverwachts overlijdt. In eerste instantie lijkt het te gaan om een natuurlijke dood, totdat de politie bij Ella aanklopt en haar vragen gaat stellen. Ondertussen draagt Ella de zorgen voor haar moeder die beginnend dement is. Zodra ze zelf dreigtelefoontjes en berichten krijgt en haar moeder wordt ontvoerd, slaat ze op de vlucht. Ze komt uit in Italie in een schoonheidskliniek die enkel voor de elite van de wereld is bestemd. In deze kliniek gebeuren vreemde dingen en zodra Ella probeert om hieruit te ontsnappen gaat het mis.

Het onderwerp van het verhaal, de strijd tegen het ouder worden, is erg goed bedacht. Want wie is daar tegenwoordig niet mee bezig met alle crèmes, diëten, gezondheidsgoeroe ’s en fanatiek sporten? Het idee van een speciaal ontwikkeld medicijn om dit proces tegen te gaan is actueel en interessant, helaas is de uitwerking wat minimaal. Het hele idee erachter is goed, alleen de toevalligheden en iet wat vergezochte acties die hiermee samenhangen maken het verhaal enigszins ongeloofwaardig. Het is erg bijzonder dat Ella bijvoorbeeld een keer of drie een mobiele telefoon weet te bemachtigen/vinden en zij deze ook bij elke eerste zoekpoging tegenkomt. Of het feit dat ze ondanks de ontsnappingspogingen toch iedere keer weer wordt vertrouwd door haar “ontvoerder”. Ook de ontsnapping uit de kliniek komt ongeloofwaardig over.
De personages, en dan voornamelijk Ella, worden goed neergezet, hier is eenvoudig een beeld van te vormen. Ook de persoonlijke strubbelingen worden vrij geloofwaardig neergezet.
De beschrijving van de omgeving is duidelijk en voldoende voor het verhaal, maar dit had iets verder uitgediept mogen worden.
Het verhaal is niet heel erg spannend. Het begin is veel beschrijvend om Ella te leren kennen en in het verhaal te komen. Daarna wordt het verhaal met vlagen spannend waarna het dan weer wat wegzakt en voortkabbelt. De uiteindelijke uitkomst en ontknoping van het verhaal zijn wat onverwacht en teleurstellend.
De schrijfstijl van Ingrid maakt het dan nog deels goed, het verhaal is vlot geschreven, vrij eenvoudig taalgebruik en geen overdreven lange hoofdstukken. Dit zorgt nog voor enige vaart in het lezen.

Het is jammer dat het verhaal niet wat verder is uitgediept en dat er zoveel toevalligheden inzitten. Dit haalt de spanning uit het verhaal. De uitwerking van Ella, het onderwerp en de schrijfstijl zijn ruim voldoende.

Ondanks de kritische noot in deze recensie was het een vlot lezend verhaal, misschien heeft een ander minder problemen met de toevalligheden in het verhaal.

Spanning: 2,5
Plot: 2,5
Leesplezier: 3
Schrijfstijl: 4
Originaliteit: 4
Psychologie: 3

Hiermee krijgt Ingrid een score van een magere 3 sterren voor Medicijn.