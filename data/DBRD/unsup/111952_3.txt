In het kort:
Teddy komt na acht jaar cel op vrije voeten. En hij is vastbesloten dat te blijven, hij is helemaal klaar met de misdaad. Maar dan krijgt hij de vraag om het slachtoffer van een kidnapping op te sporen. De familie durft niet naar de politie te gaan en heeft de hulp ingeschakeld van een advocaat. De klus lijkt zo goed als legaal, maar is het niet... en Teddy had zich nu juist voorgenomen om ruim binnen de grenzen van het rechte pad te blijven.
Geplaagd door geldgebrek stemt hij uiteindelijk in. Samen met de fanatieke Emelie Jansson, begint hij aan het onderzoek naar de ontvoering van zakenman Philip, wiens staat van dienst naarmate ze dieper graven verre van zuivere koffie blijkt te zijn. Intussen verliezen de kidnappers in rap tempo hun geduld.

Mijn mening:
Ik had geen verwachting van de schrijfstijl bij deze auteur, ik heb nog geen eerdere boeken van hem gelezen,
in die zin had ik wel een bepaalde verwachting door de verhalen die ik had gehoord over de Stockholm trilogie.
Ik vind zijn schrijfstijl op zich wel lekker om te lezen, alleen had het boek naar mijn idee wel 100 blz. minder gekund. Er zaten vele uitweidingen in die volgens mij er niet toe deden.

Er zaten verschillende verhaallijnen in het boek, die op het einde mooi samen kwamen.
Je leest het verhaal van Teddy die samen met Emelie van het advocatenkantoor de ontvoering van Philip probeert op te lossen.
Tussendoor lees je hoofdstukken van Teddy tijdens zijn gevangenis periode.
Daarnaast is er nog een verhaallijn van Cecilia en haar man Mats, waarvan in het begin niet geheel duidelijk is wat zij met het verhaal te maken hebben. Uiteraard wordt dat gaandeweg het boek duidelijk.
Ondanks dat er veel personages worden opgevoerd en er diverse verhaallijnen zijn, vond ik dit niet verwarrend.
Het enige dat ik jammer vond was dat ik dit boek niet echt spannend vond. Op de momenten dat de spanning er wel wat inkwam, werden er zoveel onnodige zaken verteld, dat dit de spanning direct weer liet inzakken.

Pas op het einde wordt duidelijk hoe het precies zit, al had ik al eerder wel een idee.
Helaas vond ik het niet echt een heel verrassend verhaal, de uiteindelijke ontknoping was een beetje verrassend, deze dader had ik niet direct in gedachten gehad.
Ik vond het geen heel erg boeiend verhaal en zo goed als niet spannend. Toch was ik wel steeds benieuwd naar hoe het verder ging, dus in die zin had het toch wel mijn aandacht. Al met al vond ik het geen worsteling om te lezen, maar sommige beschrijvingen hadden minder uitgebreid gemogen en er had zeker meer spanning in het verhaal gekund, in die zin ben ik dus niet helemaal tevreden.
Naar de opvolger van VIP Room ben ik gematigd nieuwsgierig, al hoop ik wel dat dit boek minder onnodige uitweidingen bevat en daardoor minder dik is.

Tot slot wil ik zeggen: ik vond dit best wel een aardig boek, maar niet spannend genoeg en hier en daar te langdradig.
Misschien kan dit in een volgend deel verholpen worden.

Ik geef dit boek 3 sterren.