Dit boek gaat over de ‘stroom-oorlog’ uitgevochten tussen drie uitvinders, die gezamenlijk bepalend zijn geweest voor het technologische tijdperk van nu. Edison was de verkoper, Tesla de visionair en Westinghouse de ambachtsman.
Om dit historisch verhaal tot zijn recht te laten komen moet je van goede huize komen en dat is het jonkie op schrijversgebied Graham Moore! Al Googelend kwam ik hem tegen als scenarioschrijver van The imitation game, ook zo’n ontiegelijk goed verhaal. Het verhaal in deze literaire historische legal thriller speelt zich af tussen 1888 en 1890, maar in werkelijkheid verloopt deze geboorte van ons huidige elektrisch tijdperk nog enkele jaren langer. Elk hoofdstuk start hij met een uitspraak van een bekende uitvinder, wetenschapsfilosoof of wetenschapper, waardoor hij het hoofdstuk onmiddellijk zijn verwachtingsvolle kleur geeft. Tot slot verantwoordt Graham Moore zich per hoofdstuk voor zijn feiten.
Graham Moore laat het verhaal heel dichtbij komen, je ruikt de menselijke waarden en drijfveren met je eigen neus al snuffelend als een Sherlock Holmes tussen de geschreven bladzijden. Ik weet zeker dat ik dit boek nóg eens ga lezen. Het is inhoudelijk heel recreatief én inhoudelijk. Wij hebben allemaal wel de computerstrijd meegemaakt tussen bijvoorbeeld Wozniac, Jobs en Bill Gates. En of je nu een Microsoft of Apple mens geworden bent, het gebruiksplezier van onze computers hebben we aan de gezamenlijke gedrevenheid van deze mede- en tegenstanders te danken. Dit in het verlengde van de patentoorlog om de gloeilamp tussen Edison en Westinghouse. Op klein niveau zie ik nu ook belangenstrijd in mijn eigen leven. Wie de ‘Good Guys or Bad Guys’ zijn maakt niet uit, de vooruitgang heeft allen nodig.