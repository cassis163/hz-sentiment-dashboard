"Deze dag wordt mede mogelijk gemaakt door: WTF." ~ p38.

Ondanks het serieuze onderwerp echt vreselijk gelachen om de flinke dosis sarcasme, zelfspot en Game of Thrones verwijzingen. Wat een geweldig boek! Instant fan van Laura Steven!!!

"Iedereen weet wie ik ben, iedereen heeft wel iets over me te zeggen. En ik heb me nog nooit zo eenzaam gevoeld." ~ p273.

Alles behalve oké vertelt het verhaal van de 18-jarige Izzy, die sinds het overlijden van haar ouders door haar oma wordt opgevoed. Alsof haar leven nog niet zwaar genoeg is, wordt ze het slachtoffer van een seksschandaal. Foto's van haar en de zoon van een politicus worden online gezet, met de nodige details over de betreffende avond. Hoe ze ook haar best doet om alles te negeren, de slutshaming wordt alleen maar erger, tot op internationaal niveau zelfs. Al snel is het alles behalve oké...
Een bizar verhaal over hoe iets kleins enorm groot kan worden in de handen van de verkeerde persoon. Hoe kwetsbaar je als meisje bent als iedereen een conclusie trekt zonder jouw verhaal te kennen. En hoe bizar een bal kan rollen terwijl je vanaf de zijlijn alleen maar meekijkt. En het ergste van alles is nog: dit gebeurt echt. Honderden meisjes worden hier dagelijks mee geconfronteerd. Dit is nog erger dan "gewoon" pesten. Laura Steven heeft dit onderwerp op een perfecte manier neergezet. Met een enorm sterke hoofdpersoon, een flinke dosis humor, een waanzinnig begripvolle oma en een perfecte beste vriendin laat ze zien dat iedereen te breken is, dat zelfs achter de stoerste lach een klein hartje zit dat gebroken kan worden. Wat een fantastische manier om aandacht te geven aan een onderwerp wat zo makkelijk wordt weggemoffeld in combinatie een mooie wijze les. Dit mag wat mij betreft zo op scholen uitgedeeld worden en klassikaal besproken worden. Laat de jeugd maar eens serieus nadenken over dit soort dingen (wauw, nu voel ik me oud als ik dit zo schrijf!?).

"Een ogenblik kan alles op zijn kop zetten, en dat is de meest beangstigende gedachte van allemaal." ~ p291.

Ik heb meerdere malen hardop gelachen tijdens het lezen, dit is echt mijn soort humor. Niet zo fijn als een flinke dosis sarcasme op z'n tijd. Ik vond het zelfs jammer dat het boek uit was. Zonder twijfel een dikke, vette vijf sterren. Ik ben erg benieuwd naar het vervolg!!!