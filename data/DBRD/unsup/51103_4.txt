‘Witter Zwart’ is een historische oorlogsroman en vertelt het verhaal over de Italiaan en SS-officier Marco Sebastini Corletti. Marco wordt tijdens de Tweede Wereldoorlog in kamp Dachau en later in het geannexeerde Italië voortdurend gedwongen keuzes te maken.

Door zijn toenemende twijfel over het naziregime, gaat Marco op zoek naar antwoorden op essentiële levensvraagstukken, maar meer nog zoekt hij zichzelf. Wanneer hij verliefd wordt op een joodse violiste lijken de tegenstrijdige werelden waarin hij zich begeeft onverenigbaar.
Kan hij zijn strijd winnen en zichzelf na zijn keuzes weer in de ogen kijken? Je leest het in ‘Witter Zwart’.

“Ik geloof dat muziek in essentie politiek onafhankelijk is, of in ieder geval zou moeten zijn, zei Marco. Het gaat niet om de muziek, maar om de muzikant. Wagner is niet politiek onafhankelijk. Wagner was antisemiet.”

‘Witter Zwart’ is het indrukwekkende debuut van docent en (inmiddels) uitgever, Johan van den Ende. Jarenlang heeft Van den Ende aan dit debuut gewerkt en dat merk je. Niet dat een lang schrijftraject garant staat voor een goed werk, maar wanneer je als auteur kiest voor het historische genre is het belangrijk dat je gedegen research doet en dat heeft deze auteur duidelijk gedaan. Een uitstekend onderbouwde én fraaie roman dat allerlei ingrediënten herbergt.

“Voor de deur van de pastorie stopte een vrachtauto. Mannen met geweren sprongen uit de laadbak en verspreidden zich. Vuisten beukten op de deur van de pastorie. De deur ging op een kier. Een soldaat zwaaide met zijn geweer en Alfonzo kwam naar buiten.”

Niet alleen is ‘Witter Zwart’ een historisch werk, maar het bevat bovendien de strijd van een officier; een strijd om telkens de juiste keuzes te maken én de strijd om met zijn twijfels om te gaan die zich allengs meer aan hem opdringen. Bovendien bevat ‘Witter Zwart’ een fijn romantisch element en ook dit romantische onderdeel in deze roman levert de hoofdpersoon weer problemen op. Zijn verliefdheid voor een joodse vrouw en violiste, zijn namelijk volkomen onverenigbaar met de taak die hem, als SS-officier, is opgelegd.

Van den Ende heeft een fijne schrijfstijl en weet zijn personages uitstekend te schetsen. Vooral hoofdpersoon Marco komt daarbij goed uit de verf en de auteur weet de strijd die deze jonge SS-officier met zichzelf levert zó te beschrijven dat je werkelijk met hem meeleeft.

“Dat is alleszins plausibel. Ik zal uw positie dan niet langer bezwaren. Hoe anders moet u zich handhaven binnen de SS? Door het werk te doen waarvoor ik hier nu ben. Onwaarschijnlijk. Toch wel. Ik ben ambassadeur van de SS. Het is mijn rol, mijn order, in contact te treden met de Paus en hem voor te bereiden op zijn verhuizing en die van de curie.”
De dialogen in ‘Witter Zwart’ zijn zeer natuurlijk en bevatten geen overbodigheden die niet in een dialoog passen, maar waar veel schrijvers naar grijpen om bepaalde informatie aan de lezer te verstrekken. Van den Ende weet die informatie kunstig op andere wijze in zijn verhaal te vatten.

Kortom, een knap debuut van deze Van den Ende. Het is te hopen dat er nog veel boeken van zijn hand verschijnen.

Over de auteur
Johan van den Ende (1968) is ondernemend schrijver. In 2016 rondde hij de opleiding schrijfdocent af aan de Hogeschool van Amsterdam (DOCS). Zijn ambitie om andere schrijvers te helpen in hun groeiproces inspireerde hem om schrijvers ook te helpen in het uitgeefproces. Een eigen uitgeverij was, naast een schrijfatelier, het antwoord op die ambitie. Dat doet hij niet alleen, maar samen met zijn vrouw Joanne. Een inspirerende eenheid voor een veelheid aan schrijvers.

Uitvoering
Uitgever: QuaLibri Uitgeverij
ISBN 978 94 92832 00 9
Paperback, 464 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/