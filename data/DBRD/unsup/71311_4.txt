BZRK is het eerste boek van wat een nieuwe serie van de schrijver Michael Grant (vooral bekend van de Young Adult-serie Gone) gaat worden. Van Gone verscheen in september 2012 het vijfde deel, Angst, en een paar weken later verscheen BZRK. Daarin is geen spoor te bekennen van de problemen waar de tieners in Gone mee worstelen, maar wordt er een nieuw onderwerp geïntroduceerd, namelijk de nanotechnologie. In onze wereld staat het nog maar in de kinderschoenen, maar in de wereld van BZRK is nanotechnologie een feit. Laboratoria voeren geheime oorlogen in het klein.
Noah Cotton is een gewone tiener van zestien jaar. Zijn leven was nooit erg bijzonder, maar als hij bij zijn krankzinnige broer Alex op bezoek gaat, weet hij niet wat hem overkomt. Alex roept allemaal dingen die hij niet begrijpt en niemand weet wat hij bedoelt. Niet veel later komt Noah iemand tegen die het allemaal wel lijkt te begrijpen. Voor Noah doorheeft waarmee hij instemt, wordt hij net als voorheen zijn broer Alex gerekruteerd en is er geen uitweg meer. Dit geldt ook voor Sadie Mc Lure. Zij is na de aanslag op haar broer en vader de erfgename van het imperium 'Mc Lure Industries'. Haar vader had de beschikking over nanotechnologie, maar hij was niet de enige. Waar Mc Lure nanotechnologie gebruikte om mensen te genezen, willen Charles en Benjamin Amstrong de wereld hervormen door mensen te manipuleren met nanobots. Als de wereld als één brein functioneert, zal de wereld een betere plaats worden. Geen honger, geen haat, geen armoede, maar ook geen eigen wil. Gelukkig staat de tegenbeweging BZRK op, die weet van dit plan en wil het uit alle macht proberen te voorkomen. Ook Sadie en Noah worden meegesleurd in een krankzinnige miniatuuroorlog waarin het hebben van een eigen wil op het spel staat.
Michael Grant beschrijft in BZRK een oorlog in het klein. Deze oorlog wordt gevoerd door nanobots die mensen manipuleren en tegen elkaar opzetten. BZRK en de gebroeders Amstrong staan lijnrecht tegenover elkaar. Het verhaal is heel beeldend, wanneer de nanobots het lichaam betreden, lijkt het alsof er een andere planeet beschreven wordt. Er staat veel op het spel, maar het verhaal is lang niet altijd spannend te noemen. De gevechten tussen de nanobots zijn heel cruciaal voor het voortbestaan van een wereld zoals wij die kennen, maar als lezer heb je weinig sympathie voor deze kleine robotjes die elkaar afmaken. De eindstrijd maakt wel veel goed, die vindt namelijk niet alleen plaats in de microwereld, maar ook in de macrowereld en dat zorgt toch wel voor meer spanning.
De personages Noah en Sadie zijn heel herkenbaar, je voelt als lezer echt met ze mee als ze voor het eerst kennis maken met de wereld van nano. Hun verwarring en onzekerheid, en alle ellende die hen overkomt, maken dat je hen direct in je hart sluit. De verhaallijn tussen hen is nogal voorspelbaar en had zeker wat meer aandacht mogen hebben, want het is wel heel duidelijk een wordt vervolgd item in dit verhaal.
Al met al heeft Michael Grant hier een veelbelovend begin van een nieuwe serie neergezet. Leuke personages, interessante ontwikkelingen, een spannende strijd waar de good guys niet altijd de good guys zijn en natuurlijk dat kippenvelgevoel waar we sedert Gone aan gewend zijn. Zo hier en daar mist het wat spanning, maar dit boek is je aandacht zeker waard. Bovendien zet het gemak waarmee mensen worden binnengedrongen en worden gemanipuleerd door nanobots je wel even aan het denken. Misschien moeten we toch maar de technische ontwikkelingen in de gaten gaan houden.