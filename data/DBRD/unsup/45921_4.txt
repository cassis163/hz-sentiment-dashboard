Geestverruimende middelen heb je echt niet nodig tijdens het lezen van dit boek, de leesstof heeft die uitwerking al op de lezer. De trip bestaat uit een reis in de tijd, we gaan terug naar eind jaren 60 van de vorige eeuw en volgen Tom, die in zijn jeugd geobsedeerd raakt door de geheim gehouden persoonsverwisseling van Paul McCartney. Wanneer hij die ontdekking doet kan hij niet meer stoppen met het zoeken van bewijzen en tekent alles op. Tegelijkertijd speelt zijn hippieleven in Californië een rol, vooral wanneer hij kennis maakt met Charlie Manson, ja precies, de beruchte sekteleider.

Waarom wordt er een heel boek over deze gegevens geschreven? Dat komt doordat er zoveel onduidelijkheden zijn en dat de autoriteiten een dubieuze rol gespeeld hebben. En omdat het prachtig is een roman te lezen gebaseerd op feiten, maar met een totaal eigen twist. Voeg daarbij de vele songtitels, de mooie beschrijvingen van vriendschappen en er komt een meer dan onderhoudend boek tevoorschijn. Kijk vooral ook even naar de buitenkant, want die is behoorlijk opvallend. De kleuren zijn heel sprekend, een grote glanzende zwart-blauwe kever, een echte beatle, op een licht oranje ondergrond. Ook het formaat is een beetje afwijkend, het is een vrij breed en stevig boek waar je niet makkelijk omheen kunt, het trekt de aandacht.

Thomas Robert Fremont is het absolute hoofdpersonage in het boek, hij staat in het centrum van een aantal andere figuren die onderling ook weer verbanden hebben en zich ontwikkelen. Thomas’ ouders, Robert en Beth hebben beiden een prominente plek, de vader krijgt een dubieuze rol in het verhaal. Moeder weet niets van de rol van de vader in de zaak en wordt doelbewust gescheiden van haar zoon. Geen wonder dat de relatie tussen Robert en Beth zijn beste tijd gehad heeft. Tweede verhaallijn is de familie die naast hen woont. Het buurmeisje van toen woont er nog steeds en is nu een alleenstaande moeder met twee kinderen, waaronder redder in nood Syd. En de derde lijn is de hippietijd.

Om niet teveel weg te geven zal ik in algemeenheden verder gaan en het meer over de stijl, de spanning en de historie hebben. Het verhaal speelt zich af in verschillende tijden, in het begin is er een stukje waarin Tom een vluchtpoging doet en daarbij zijn aantekeningen in bewaring geeft aan het buurmeisje van toen, dit is in 1969. Gelukkig staan boven de hoofdstukken de data, dit helpt bij het volgen van het verhaal, want er is geen chronologie. Sprongen in het verleden en het heden wisselen elkaar af. De rode draad in het verhaal is de ‘complottheorie’ waarin Tom heilig gelooft en die hij ook met uiterste precisie opgetekend heeft en gestaafd met bewijzen.

Door dit thema loopt zijn hippietijd in Californië waarin hij terecht komt met de gitaarspelende, blowende, flowerpowerbeweging en Charlie Manson in het bijzonder. De schurk Manson, zie ook Het Schervengericht van A.F.Th.van der Heijden (!) zal later als dekmantel gebruikt worden op Tom op te pakken, dit wordt een beetje grimmig verhaal, je kunt het bijna niet geloven hoe er wordt omgegaan met feiten en aannames.

Spannend is het in elk geval wel, vooral ook wanneer Tom in beeld komt wanneer hij in een inrichting zit en hij aan het woord komt. Veel geluk heeft hij niet gekend in zijn leven, hij is wantrouwend geworden na alles wat hem is overkomen. Wanneer Kirstie hem een beetje los weet te krijgen en samen met Syd voor elkaar krijgt dat Beth’s wens in vervulling gaat lees je soms wat passages die niet zouden misstaan in een feelgoodroman, maar dat kan dit boek wel hebben. Het is geen bloedstollend spannend boek, het is meer een verhaal waarin veel verteld wordt over de achtergrond van het vermeende complot Paul Is Dood in een uiterst onderhoudend en soms bizar decor van de zoektocht van de achterblijvers.

‘Vaak waren Charlie en ik ‘s nachts buiten, terwijl de anderen sliepen of binnen platen draaiden. We rookten marihuana. Soms namen we LSD en spraken dan over het leven, muziek en alles wat ons bezighield. Ik wilde hem vertellen over Paul, maar ik was bang dat hij me voor gek zou verklaren, zoals mijn ouders hadden gedaan.’ (2017-118)

Het boek geeft ook een mooi tijdsbeeld van de jaren ‘60, waarin de moeder van Syd opgroeit en valt voor de verleiding van de man die Syds vader zou worden. Dat soort sfeerbeelden van rokerige cafés waarin optredens waren van bandjes, de losse moraal die daarbij hoorde, maakt het tot een fijn en goed toegankelijk boek waarin vriendschap, liefde en trouw een belangrijke rol spelen. Lees hoe de verhaallijnen uiteindelijk bij elkaar komen en geniet!