"Wij zijn van koninklijk bloed; we moeten nu eenmaal offers maken om ons land in vrede voort te laten leven." ~ p7.

Met een voldaan gevoel sluit ik net het boek, wat een heerlijk verhaal! Prachtig om te lezen hoeveel positieve invloed één enkele vrouw ongemerkt kan hebben op de mensen om haar heen.

"Ze was zich nu bewust van de kracht die in emoties verscholen lag, maar ze vroeg zich ook af of het goed was om je aan je emoties vast te houden en ze te versterken." ~ p182

Branna's offer is het eerste deel van de fantasy serie van Gaby Raaijmakers. Branna is de dochter van Koning Conor en de rechtmatige opvolger van Lunläss. Omdat ze echter een meisje is hebben haar ouders bij de geboorte in het geheim besloten dat dit recht aan haar tweelingbroer wordt gegeven. Zodoende wordt Branna nu, jaren later, uitgehuwelijkt aan Memindel, de keizerszoon in Mazumundië. Een land waar alles anders is, waar men op basis van de kleur van hun ogen tot een bepaalde groep worden geplaatst binnen het kastenstelsel en waar men bidt tot andere goden. Hoeveel moet Branna inleveren om zich aan te kunnen passen in dit nieuwe rijk? Naast wat kleine spanningspieken wordt het verhaal veelal in een soort romanvorm verteld, wat alles behalve storend is, want het betreft een mooi verhaal. Er is veel aandacht aan de personages, de werelden en de diverse geloven besteed om het geloofwaardig te laten overkomen. De bijzondere band met de dieren van de mensen in Lunläss is mooi beschreven, en iets wat iedere dierenliefhebber wel zou willen denk ik. Geen overkill aan namen etc, waar je bij fantasy nog wel eens tegenaan kan lopen en het verhaal kakt geen enkel moment in doordat er bijvoorbeeld te veel 'droge' informatie wordt gegeven, alles wordt op de juiste manier gedosseerd. De auteur weet op een fijne manier je mee te trekken in de wereld van Branna!

"Sterven aan de hand van een sterke vijand was een dood die werd beloond door de goden." ~ p242.

Het is absoluut een uniek verhaal, en ik ben heel erg benieuwd naar het vervolg "Elins keuze", die gelukkig ook al klaar ligt om gelezen te worden! Dikke 4☆ voor dit mooie verhaal en deze bijzondere vrouw genaamd Branna...