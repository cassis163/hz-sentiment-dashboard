Dit boek begint zoals de meeste andere thrillers met de vondst van een lijk. Opwinding alom want het gaat niet om iemand die recent de dood vond, maar waarschijnlijk om een bevroren viking. Journalist Matt wordt samen met z'n fotograaf naar de gletsjer gebracht om er een krantenartikel over te schrijver. Maar terug in Nuuk gebeuren er vreemde dingen. De foto's en al het materiaal wordt gestolen. Dan wordt de bewaker van het dode lichaam gruwelijk vermoord en is het lichaam verdwenen. Zonder de foto's is er geen artikel en de gruwelijke gebeurtenissen worden stil gehouden om het politieonderzoek niet te hinderen op het moment dat een politieke topontmoerting plaats vindt in Groenland. Ondertussen ontdekt Matt dat er akelige overeenkomsten bestaan tussen de moord op de agent en cold case uit 1973. Hij begint aan een nieuw onderzoek over de moorden op de vaders en de verdwijningen van meisjes. Al bij al is het een hartverscheurend verhaal over de donkerste kanten van het bestaan. Die troosteloze uitzichtloosheid voel je niet enkel in het verhaal, maar ook in de beschrijving van de stad, de natuur en de zee. Het boek probeert tevens op een keiharde manier aandacht op te eisen voor het grootste probleem in Groenland, namelijk dat een derde van de meisjes slachtoffer wordt van seksueel geweld en dat vaak genoeg in het eigen gezin. Een probleem dat ter plaatse zo algemeen bekend is dat men het gewoon probeert te negeren. Slechts de laatste jaren wil men hier en daar bekennen of toegeven dat deze mistoestanden daadwerkelijk bestaan. Veel schoonheid is niet terug te vinden in dit verhaal en dat is misschien wel jammer gezien de spektakulaire natuurfoto's die ik elders zag. Het is natuurlijk wel een heikel thema dat niet bepaald vrolijkheid oproept.