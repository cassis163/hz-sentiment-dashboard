Cia Vale is uitverkoren om mee te doen aan de test die bepaalt of scholieren van het Verenigde Gemenebest mogen studeren aan de universiteit of niet. Voor ze naar Tosu City vertrekt om de test uit te voeren, waarschuwt haar vader haar dat hij sinds zijn test verschrikkelijke nachtmerries heeft, maar hij kan zich er verder niks van herinneren. Terwijl Cia zich door de testfasen heen worstelt, komt ze er beetje bij beetje achter dat de waarschuwingen van haar vader niet verzonnen zijn.

Joelle Charbonneau vertelt op haar website dat het concept voor De Test-trilogie ontstaan is door een van haar zangleerlingen. Om zich heen zag ze de druk die scholieren voelen om aangenomen te worden aan een universiteit. De schrijfster liet zich hierdoor inspireren bij het schrijven van de trilogie. Ze heeft er echter wel een lugubere draai aan gegeven en haar inspiratie uitgewerkt tot een ontzettend spannend verhaal.

De opbouw van het boek is dan ook erg pakkend. Elk hoofdstuk sluit af met een cliffhanger waardoor je het boek moeilijk weg kunt leggen. Joelle speelt heel goed met haar karakters. Vertrouwen is vanaf het begin erg belangrijk in het boek en de karakters zijn dusdanig uitgewerkt dat je als lezer absoluut niet weet wie je wel of niet kunt vertrouwen. Zelfs wanneer de hoofdpersoon iemand vertrouwt, vraag je je als lezer nog af of dit wel goed is. Ook eindigt het boek met een cliffhanger waardoor je erg nieuwsgierig wordt naar het tweede deel.

Op internet wordt het boek meerdere malen vergeleken met The Hunger Games. Tijdens het lezen kom je er achter waarom: het lijkt er niet alleen qua spanning en genre op, maar sommige stukken van het verhaal lijken bijna één op één overgenomen uit The Hunger Games. Denk aan de beesten die halverwege het boek verschijnen, die mensenogen blijken te hebben. Dit was heel origineel toen het in The Hunger Games gebruikt werd, maar ook heel gedetailleerd. Nu dat in dit boek vrijwel op dezelfde manier wordt overgenomen is alle originaliteit er af. Het is jammer dat Charbonneau niet iets meer fantasie heeft gebruikt en zich heeft laten inspireren in plaats van heeft laten beïnvloeden.

Verder had de auteur nog wel iets dieper in mogen gaan op een aantal details. Het verhaal speelt zich af in een nieuwe gemeenschap, het Verenigde Gemenebest. Voor de oorlog was dit Amerika. Het is dus een hele nieuwe wereld met nieuwe staten (koloniën in dit verhaal). Aan het ontstaan hiervan wordt maar heel weinig aandacht besteed. Halverwege het boek wordt in een paar zinnetjes omschreven wat de oorlog inhield, maar omdat het zoveel impact heeft gehad, had Charbonneau hier nog wel wat meer over uit kunnen wijden. De oorlog is namelijk belangrijk voor hoe het boek in elkaar steekt.

De Test is dus niet erg origineel, omdat het erg lijkt op de The Hunger Games. Maar laat je die vergelijking los, dan is het een erg spannend verhaal waarin je helemaal opgezogen wordt. Hopelijk wordt het tweede deel iets origineler.