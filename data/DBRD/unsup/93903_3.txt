In dit vierde deel van de serie district Noord gaat het Flexteam zich bezighouden met de zwarte lotto in Utrecht-Noord. Er is een dik dossier waar nooit echt aan gewerkt is en dat wegens inactiviteit door het Flexteam van Fons Snetlage aangenomen wordt. De illegale lotto wordt omgeven door geweld, afpersing en bedreiging. Snetlage en zijn team moeten ingrijpen.

In de vorige drie boeken bestond het Flexteam uit elf leden. Eindelijk wordt dit onoverzichtelijk grote aantal teruggebracht tot zes. Een verstandige keus, want zo krijgen de overblijvers meer ruimte. Natuurlijk blijft Fons Snetlage de centrale figuur met zijn problemen thuis die doorwerken op het bureau. In dit deel ligt zijn vrouw op sterven. Frappant detail is dat Francien van Anshem ook in het boek wordt genoemd. Zij is het hoofdpersonage uit de boeken van collega auteur Bert Muns, eveneens uit Utrecht.

Van Eeden wordt wel de Utrechtse Baantjer genoemd, maar naast de parallellen zijn er ook wezenlijke verschillen. Zo laat de auteur ook de ergerniswekkende activiteiten van de 'bad guys' zien. Daardoor weet je als lezer wie de daders zijn. Deze thrillers zijn dan geen whodunits, howdunits of whydunits. Centraal staat de vraag: hoe kunnen we deze rotzakken pakken! Een belangrijk verschil met de whodunits van Baantjer!

Zwarte lotto heeft niet zoveel vaart en spanning als Dossier jeugdbende waar de serie mee begon. Tevens wordt de zaak op het eind praktisch uit zichzelf opgelost. Daarmee is het als misdaadroman niet indrukwekkend. Maar het is met veel humor geschreven en leest daarom wel zo heerlijk weg! Ik kijk uit naar het vijfde deel!