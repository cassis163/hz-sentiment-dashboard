Afgaand op de cover en de achterflap verwacht je met ‘onvindbaar’, het tweede boek van Laura McHugh een spannende thriller met een sterke ontknoping te gaan lezen .
Na het overlijden van haar vader keert Arden na vele jaren terug naar het huis van haar jeugd, waar destijds ook haar jongere tweelingzusjes verdwenen. De verdwijning van de kleine meisjes werd nooit opgehelderd, maar is wel altijd op Arden blijven wegen, vermits zij de meisjes onder haar hoede had op het moment van de verdwijning. Samen met onderzoeker Josh probeert Arden het mysterie van destijds op te lossen en het lot van haar zusjes te leren kennen.
Dit alles lijken de perfecte ingrediënten voor een spannende thriller, maar jammer genoeg slaat het boek nooit echt die richting in. De beschrijvingen van zowel de omgeving als de situaties zijn goed, maar bouwen slecht zelden spanning op, met misschien één of twee scènes als uitzondering. Ook blijft omwille van deze vele uitgebreide omschrijvingen het tempo van het verhaal redelijk laag, in tegenstelling tot de meeste thrillers die ik lees.
Is het boek daarom minder goed? Naar mijn gevoel niet, het is alleszins een onderhoudend boek, en alhoewel geen echte thriller, wordt er toch wel degelijk opgebouwd naar een ontknoping wat betreft het lot van de tweelingzusjes.