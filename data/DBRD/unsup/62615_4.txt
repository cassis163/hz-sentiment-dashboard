Het nieuwste boek van Renate Dorrestein heet Reddende engel. Bij het verschijnen werd bekend dat dit zou wel eens het laatste boek kunnen zijn van deze auteur, omdat zij ongeneeslijk ziek is. Het boek wordt gepresenteerd als een gothic novel.

Sabine is in de steek gelaten door haar echtgenoot Vincent en is hierdoor volledig van slag. Zij vertrekt voor enkele dagen naar Limburg en strandt tijdens noodweer zonder benzine in een afgelegen gebied. Als ze hulp gaat zoeken bij de bewoners van de dichtstbijzijnde woning belandt ze bij de familie Gillissen. Deze familie bestaat uit grootmoeder Adelheid, zoon Ennis en zijn dochters Maddie en Livia. Door omstandigheden blijft Sabine enige dagen om hulp te bieden en raakt zij steeds verder verstrikt in deze familie. Het blijkt een zeer bevreemdend gezelschap te zijn. In hun huis is twee jaar geleden ene Alicia van de trap geduwd en het is een geheim wie de dader is. Sabine leert de familieleden beter kennen en komt ook steeds meer te weten over hun motieven. De ontwikkelingen zorgen er ook voor dat Sabine zelf en haar houding ten opzichte van Vincent langzamerhand verandert.

Het boek heeft een wat duistere en beklemmende sfeer en is zeer beeldend geschreven. Vanaf het begin wordt de lezer helemaal meegenomen in het verhaal en is het moeilijk het boek weg te leggen. Steeds worden er nieuwe stukjes informatie verschaft, waardoor de spanning behouden blijft. Meerdere scenarioâ€™s zijn mogelijk en soms worden we op het verkeerde been gezet. Het blijft een raadsel wat er zich precies heeft afgespeeld. Het boek in ingedeeld in dagen en tijdstippen en heeft af en toe een perspectiefwisseling, waardoor een iets andere kijk gegeven wordt op bepaalde personen en/of situaties. Deze roman blijft boeien en het liefst lees je het in een keer uit.