Dat Tamara Geraeds al succesthrillers of jeugdboeken kon voortbrengen wisten we in het nederlandstalige gebied al langer dan vandaag. Maar met deze eerste telg in de gloednieuwe Cards of Death-reeks, bewijst ze met heel wat bravoure, dat ze dat kunstje ook in het Engels kan herhalen voor een Young Adult publiek. Met de First Demon zet ze een heel toegankelijke verhaallijn op papier, dat met laagdrempelig taalgebruik ook leesbaar is voor wie niet meteen het Engels als moedertaal beschouwt. Met een originele plot die het beste van Jonathan Stroud weet te combineren met de verslavende elementen van series als The Ghost Whisperer en een vleugje Grimm, laat de schrijfster heel wat harten sneller slaan. De vergelijking met de voorgaande successeries op tv is overigens niet toevallig gekozen, het verhaal leest weg als een avondje bingewatchen van je favoriete fantasyserie en Geraeds weet uiterst treffend elke setting te beschrijven. De personages worden levensecht neergezet, met hun gebreken en menselijke verlangens en elk wordt van een passende hoeveelheid diepgang voorzien die overeenstemt met hun rol binnen het verhaal. Deze eerste titel in de reeks levert ons een inkijkje in de leefwereld van het hoofdpersonage en eindigt niet alleen op een climax, maar levert door de grote hoeveelheid onbeantwoorde vragen ook een rechtvaardiging voor heel wat meer dan één vervolgdeel. Doorbreken op een internationale markt is nooit makkelijk, maar dat zal zeker niet te wijten zijn aan de topprestatie van de auteur. Wat ons betreft mag de verovering van de literaire wereld beginnen. En nu ongeduldig afwachten tot het tweede deel verkrijgbaar is.