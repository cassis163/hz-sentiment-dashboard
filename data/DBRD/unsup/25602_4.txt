Laos is een land dat ligt in Zuidoost-Azië, ingeklemd tussen Vietnam, Thailand en China. Voordat het in 1893 door de Fransen werd veroverd, was het koninkrijk verdeeld in drieën: het koninkrijk Luang Prabang, het koninkrijk Vientiane en het koninkrijk Champassak. Alle drie constant blootgesteld aan invasies van de sterkere buurlanden. Ook onderling bestond er een fragiel evenwicht, waar vaak de neutralistische prins als leider van Laos uit naar voren kwam. Een van de vele (militaire) staatsgrepen vormde de basis van de Vietnamoorlog, waar ook de VS zich mee bemoeide. Kort na deze oorlog grepen de communistische en neutrale groeperingen in het jaar 1975 de macht en riepen de Democratische Volksrepubliek Laos uit. Koning Sisavang Vatthana werd afgezet en kreeg huisarrest. Hij werd opgesloten in een interneringskamp.

Tot zover een beknopte uiteenzetting over de geschiedenis van Laos. Een onderwerp waarover Jeroen Kuypers, alias Roel Thijssen, zich inlas tijdens een inspirerende reis naar het Aziatische land. Hij raakte gefascineerd en verzamelde veel informatie, die hij later zou gebruiken voor zijn vierde thriller in de Marquand-reeks: Vorstelijk verraad.

Thijssen stuurt zijn protagonist Graham Marquand op pad naar het Laos van 1975. De communistische coup heeft zojuist plaatsgevonden en koning Vatthana is afgetreden. Een gedwongen abdicatie. Niemand weet waar de koning zich na de machtsovername bevindt. Aan CIA-agent Marquand en zijn team de taak de koning op te sporen en te bevrijden. In hun pogingen om hun opdracht te volbrengen, worden ze echter aan alle kanten tegengewerkt. Buurland Vietnam, dat zelf een communistisch regime voert, is blij met de ontwikkelingen en heeft geen baat bij een terugkeer van de koning. Sterker nog: de dood van de koning is voor hen de beste optie. Daarbij komt ook nog dat de CIA niet de enige is die de koning wil bevrijden, want voor enkele Thaise rebellen-eenheden is een vrije koning meer van belang voor hun idealen dan een geketende vorst. Een lastige missie dus voor Marquand en zijn mannen, die genoodzaakt zijn verbonden te sluiten met andere koningsgezinden. Zal het ze lukken de koning te vinden en hem naar een veilig onderkomen te brengen? En zijn daarbij hun allianties met de monarchistische groeperingen wel zo betrouwbaar als ze lijken?

Vorstelijk verraad  is een zeer spannende geschiedenisles. Een waar je met opengesperde ogen en gespitste oren naar luistert. Roel Thijssen is de beste docent die dit onderwerp ten gehore kan brengen. Moeiteloos vertelt hij zijn verhaal, waarbij hij een spannende bevrijdingsactie mengt met de harde feiten uit het verleden van Laos. Alsof hij het zelf heeft meegemaakt. Boeiend is het om te lezen hoe verschillende Indo-Chinese machten de cultuur en bevolking van Laos beïnvloeden. De communistische staatsgreep drijft meer dan driehonderdduizend bewoners naar omringende landen; tienduizenden burgers die het voormalig regime steunen, verdwijnen in heropvoedingskampen. Prachtig beschrijft Thijssen ook de natuur in Laos en hoe belangrijk de rol van de (handels)rivier de Mekong is in het land. En naast de politiek grijpen de Laotianen zich ook stevig vast aan de geesten en goden. Middels enkele geweldige passages krijgt de lezer een klein inkijkje in de beroemde Pak Ou Caves, een religieuze grot met duizenden Boeddhabeelden. Thijssen schrijft beeldend, niet te gehaast en vertelt niets te veel. Graham Marquand is met zijn normale, identificeerbare houding de juiste hoofdpersoon voor dit verhaal.

Een tip: houd Google tijdens het lezen nabij om de bezienswaardigheden van Laos binnen een klik te kunnen bekijken. Of overweeg een reis naar Azië en aanschouw het zelf. Met Vorstelijk verraad  maakt Thijssen de lezer, tijdens enkele spannende uurtjes, nieuwsgierig naar het beschreven land én naar meer thrillerwerk van deze cultuurexpert!