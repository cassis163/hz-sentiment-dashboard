Wat een geweldig boek was Perfect Chemistry! Ik had het zoals gewoonlijk al een tijdje op mijn oneindige TBR-lijst staan, maar ja, alleen helderzienden kunnen van tevoren weten hoe geweldig of afschuwelijk een boek zal zijn ;) Ik heb in ieder geval van elke minuut genoten, behalve misschien het einde, maar daar kom ik later nog op terug.

Het was een verademing om eens een keer niet te lezen over “insta-love.” Daar heb ik de laatste tijd iets teveel boeken over gelezen en ik vind het meestal ook een beetje raar. Insta-lust kan ik begrijpen, maar om te zeggen dat je van een vreemdeling houdt, seconden nadat je hem hebt ontmoet? Dat gaat er bij mij echt niet in! Het zou ook heel onlogisch in dit verhaal zijn, aangezien Alex en Brittany elkaar al jaren kennen. Of in ieder geval genoeg roddels over de ander gehoord hebben ;)

Het was heerlijk om Alex en Brittany, onze kemphanen, te zien kibbelen, bekvechten en uiteindelijk voor elkaar te zien vallen, natuurlijk nog steeds kibbelend. Om de een of andere reden vind ik het altijd superleuk om dit soort boeken te lezen. Verhalen waar de personages zo’n heerlijke onderlinge aantrekkingskracht hebben en langzaam maar zeker steeds dichter naar elkaar toe drijven, terwijl ze zich tevergeefs proberen te verzetten. Dat is nou precies het soort romantiek waar ik van hou.

Het enige teleurstellende van dit boek was het einde. Gedurende het hele boek wordt je naar de ontknoping toe geleid en wordt de spanning opgebouwd. Dan krijg je echter een te vlot geschreven stukje, waardoor het zijn effect miste en de spanning, die eerst tot een hoogtepunt was gebracht, zeer snel wegsijpelde. Jammer, maar voor de rest was het een zeer vermakelijk boek om te lezen.

CONCLUSIE

Het was een zeer leuk boek om te lezen met een boeiende romance en heerlijk kibbelende hoofdpersonen. Alleen jammer dat het einde wat te wensen overlaat, anders was het vast en zeker 5 sterren geworden

Deze recensie verscheen als eerste op CarpeLibra.nl