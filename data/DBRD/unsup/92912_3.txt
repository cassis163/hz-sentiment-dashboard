Na de dood van hun moeder betrekken de zussen Katie en Mia Greene een appartement in Londen waar Katie een baan op een adviesbureau heeft en Mia er maar wat op los leeft. De verhouding van de twee zussen is een haat-liefde verhouding. Na een heftige ruzie tussen de twee besluit Mia met haar vriend Finn Tyler een lange reis rond de wereld te maken. Een impulsief besluit wat Katie niet meer kan terugdraaien. Een half jaar later ontvangt Katie het bericht dat Mia dood is aangetroffen aan de voet van een hoge klif op het eiland Bali. De politie gaat uit van zelfmoord. Katie gelooft dit niet en besluit aan de hand van de aantekeningen uit het dagboek van Mia dezelfde reis te maken als haar zus om op die manier te proberen te ontdekken wat er precies met haar is gebeurd.

Nachtzwemmen is de debuutroman van de Engelse schrijfster Lucy Clarke. Zij heeft een boeiende schrijfstijl waardoor je maar moeilijk kunt stoppen met lezen. Het verhaal zit goed in elkaar en de personages worden prima uitgewerkt. Katie de geslaagde zakenvrouw met een goed ontwikkeld verantwoordelijkheidsgevoel en Mia de losbandige zus die flierefluitend door het leven gaat komen levensecht over. Het verhaal intrigeert van begin tot eind en je wilt graag weten wat Mia tot die laatste, fatale stap gezet heeft. Het wisselen tussen verleden (aan de hand van de dagboeknotities) en het heden werkt goed. Het boek is op momenten erg ontroerend. Er zijn echter passages in het boek waarin de hoeveelheid drama overtrokken is en dan loopt een boek gevaar te vervallen tot een romannetje in de wachtkamer van de tandarts. Zover komt het met Nachtzwemmen niet maar het hangt er soms tegenaan.

Nachtzwemmen is een geslaagd debuut over liefde en haat, over schuld en vergeven, over verlies en verdriet en uiteindelijk een reis naar zelfontdekking.