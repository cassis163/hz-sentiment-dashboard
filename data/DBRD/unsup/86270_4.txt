De babymakelaar is alweer het vijfde boek van Marelle Boersma. In elk boek staat een maatschappelijk thema centraal. Daarnaast blogt ze voor Libelle en schrijft ze met regelmaat korte verhalen.
De babymakelaar gaat over Femke van Dam, beginnend musicalster. Ze breekt eindelijk door met een grote rol in een landelijke productie. Ze geniet van de publiciteit en is gelukkig met haar man Bjorn. Eén ding zou haar leven compleet maken: een baby. Een zwangerschap via de natuurlijke weg lukt niet. Dan maar commercieel draagmoederschap. Maar dan krijgt Bjorn een dodelijk auto-ongeluk. Femke is overdonderd door emoties en is bang dat ze haar nog ongeboren kind kwijtraakt als ze niet aan de eisen van de babymakelaar voldoet. Haar biologische kind is het enige tastbare dat nog van Bjorn is overgebleven. Femke gaat alleen op onderzoek uit. Ondertussen komen er berichten uit Polen. Een seriemoordenaar vermoordt zwangere vrouwen, snijdt de babys uit hun buik en neemt ze mee. Eén ding wordt al snel duidelijk: commercieel draagmoederschap gaat niet altijd op een legale manier.
Marelle Boersma schrijft met vaart en De babymakelaar leest lekker weg. Het is een realistisch verhaal waarbij corruptie en afpersing centraal staan. Ook de nadelen van een bekende Nederlander zijn, komen aan bod. Want de vele publiciteit die Femke krijgt, heeft een keerzijde. Zo volgt een fotograaf van een roddelblad haar op de voet. Hij maakt zelfs fotos vanuit een boom in de achtertuin. De consequenties van commercieel draagmoederschap zijn groot. Bedrog loert om de hoek, vriendschappen komen onder druk te staan.
De babymakelaar sleurt je mee in een spannende zoektocht van een vrouw naar haar nog ongeboren kind. Marelle Boersma geeft perfect de emoties weer. De wirwar van Femkes gevoelens bij het verlies van haar man, de angst en wanhoop bij de onbereikbaarheid van haar nog ongeboren kind. Marelle Boersma heeft een sterk verhaal neergezet, vervlochten met actuele themas. De emoties zijn mooi verwoord. Alleen in het begin ontbreekt de vaart een beetje, maar dat maakt de rest van het boek absoluut goed. Marelle Boersma behoort zeker tot de top van Nederlandse, vrouwelijke thrillerauteurs.