Kippenvel, er zit een meisje opgesloten in een doodskist en je maakt al haar angsten, ervaringen en verwachtingen mee.
Daarna lees je het verhaal van een meisje dat in een bar danst en drinkt. Diegene die haar de drankjes aanbiedt wil meer en als ze hem afwijst ontstaat er een schermutseling. Dan wordt ze meegenomen en lijkt haar lot bezegeld. Weer een meisje dat ontvoerd is en misschien nooit meer teruggevonden zal worden. Het loopt echter anders en we komen erachter dat dit niet zomaar een meisje is dat toevallig in een bar stond te dansen. Het is Flora, zij werd 5 jaar geleden meer dan 400 dagen vastgehouden, vernederd en verkracht tot ze het heft in eigen handen nam en bevrijd werd. Je kunt haar beschouwen als een ervaringsdeskundige op dit gebied. DD, Warren, een agent komt erachter dat er meer achter zit en wil, ondanks haar beperkte mogelijkheden zich helemaal in de zaak vastbijten. Er is nog een meisje vermist. En dan wordt Flora weer ontvoerd. Waar de dader niet op gerekend heeft (of niet helemaal) is dat Flora een specialist is op dit gebied.
Dit is een heel spannend verhaal dat door de huidige berichten in de media heel erg dichtbij komt en zeer actueel is. Lisa Gardner heeft mij vanaf het begin helemaal meegenomen en laat je alle aspecten rondom een ontvoering intens beleven. Er komen verschillende vragen aan bod zoals; waar is een mens toe in staat als je van je vrijheid beroofd wordt? Dag en nacht vernederd wordt, je je op een gegeven moment geen mens meer voelt? Wat is het stockholmsyndroom en is het echt zo dat het slachtoffer een relatie krijgt met zoâ€™n afschuwelijke man. Wat voor mensen zijn dat eigenlijk, die kinderen meenemen en hun gevangen houden op de meest verschrikkelijke manier. Deze vragen worden beantwoord zonder dat de snelheid en spanning ook maar een moment uit het verhaal verdwijnt. Door de afwisseling van de verschillende verhalen en de mooie overgangen tussen vroeger en nu is er geen een saai moment. Alle mogelijkheden om je bij de les te houden worden ingezet. Wat vreselijk dat het boek uit was.