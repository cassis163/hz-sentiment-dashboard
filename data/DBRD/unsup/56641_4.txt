Drieluik
‘Vrienden voor het leven’ is het derde en laatste deel van het drieluik van Astrid Harrewijn. De serie draait om vier goede vrienden; Noor, haar zus Kiki, goede vriend Joost en klusjesman Gijs. In deel één ‘Drie vrienden, een huis (en een klusjesman)’ stond Noor op de voorgrond. In deel twee ‘Daar heb je vrienden voor’ stond Joost in the picture en in dit nieuwe boek duiken we in het leven van Kiki.

Een kersttafereeltje
We vallen midden in de kerst. Geen romantisch tafereeltje van Anton Pieck met sneeuwpoppen, sleeënde en schaatsende kinderen, een arrenslee en een gezellig marktplein. Maar een beeld anno 2017: rennen door een overvolle Bijenkorf, wachtrijen bij de supermarkt en shoppen tot sluitingstijd… Voordat de kerst begint, is Kiki al totaal gevloerd. Gelukkig is het feestje wat ze organiseert zeer geslaagd. Ook voor ons, de lezers, is het leuk; we zien onze oude vrienden Noor, Joost en Gijs weer terug!

Tentoonstelling
Kiki heeft maanden lang enorm hard gewerkt aan de tentoonstelling van Jef Koons in Het Stedelijk. Ze moet nog even volhouden, maar na de opening mag ze dan eindelijk met vakantie. Ze is er echt aan toe. Helaas ontaard de opening in een rel en stort Kiki volledig in. Niet alleen de pers zit haar op de hielen, ook de Russische kunstmaffia laat haar niet met rust. In plaats van een paar weken op de Dominicaanse Republiek door te brengen duikt Kiki onder in een afkickcentrum.

Alleen voor kunstliefhebbers?
De serie is niet alleen maar leuk voor kunstliefhebbers. Ook kunstbarbaren kunnen zich in het leven van Kiki en haar vrienden herkennen. Wie weet maakt het enthousiaste verhaal van Astrid en Kiki over tentoonstellingen, kunstvervalsing, kunstaankoop en galerieën wel nieuwsgierig en brengen de lezers eerdaags allemaal een bezoek aan Het Stedelijk Museum van Amsterdam http://stedelijk.nl/.

Kiki, kunst en koffie
Het boek past goed in een kerstpakket. Samen met wat gezellig vreterijtjes en een bon voor de sauna of een heerlijk avondje uit. Kiki geeft een duidelijke boodschap mee in het boek. Het leven bestaat niet alleen maar uit werken; maak tijd voor familie, voor vrienden en jezelf. Nestel je deze kerstvakantie dus lekker met een bak koffie en een stuk appeltaart op de bank en ga heerlijk lezen!

Vierluik
Ik heb weer ontzettend genoten van het boek. Alleen sloeg ik ditmaal het boek met een naar gevoel dicht. Ik had het idee dat ik afscheid moest nemen van vier goede vrienden en dat wil ik helemaal niet! Astrid, zou je er alsjeblieft een vierluik van kunnen maken? Maak een boek over Gijs. Laat hem trouwen (je weet wel met wie). Ik gun het stel een huis vol puppy’s en een tweeling. Echt ze zijn er (na drie boeken) helemaal klaar voor!