Als Trudy op een dag van iemand hoort dat ze een bijzondere stem heeft besluit ze mee te gaan doen aan het populaire programma STEM! Om dat doel te bereiken neemt ze bijzondere stappen en focust ze zich helemaal op 1 van de juryleden: Senna.

Cover
Knalrood ( waar doet die kleur mij toch aan denken? ) met een microfoon in het midden. Je zou in die microfoon ook een stoel kunnen zien, ik zie dat wel in ieder geval.
De link met het boek is duidelijk: talentenshow STEM!

De hoofdpersonen zijn:
* Trudy, een vrouw van 28. Onzichtbaar, kleurloos, baan waar ze van baalt en weinig sociale contacten.
* Senna, succesvolle zangeres. Sinds kort jurylid en coach bij STEM!. Getrouwd met Terence en een dochtertje Olivia.

Het verhaal wordt verteld vanuit het perspectief van Trudy en van Senna.
Je wordt meegenomen in de gebeurtenissen die leiden tot de climax.
Trudy wordt steeds obsessiever en haalt dingen uit die je moeilijk normaal kunt noemen. Alles om maar dichter bij Senna te komen. Langzaam maar zeker ontspoort ze.
Het leven van Senna stort langzaam maar zeker in elkaar. Niet door de daden van Trudy, al helpen die niet. Verkeerde keuzes stapelen zich op, net als twijfel.
Ze raakt de grip op haar leven kwijt.

Ik vind het knap hoe Marlen de verhaallijnen aan het eind bij elkaar weet te brengen. Je denkt de hele tijd te weten hoe het gaat eindigen, kan bijna niet missen! Maar aan het eind blijken de dingen net even anders te zitten dan je dacht. En dingen hangen meer met elkaar samen dan ik had verwacht. Leuk!

De schrijfstijl is prettig, en het boek leest lekker door. Ik wilde, naar het eind toe, het boek echt niet meer wegleggen, moest en zou weten hoe het zou aflopen.

Er zat wel een klein foutje in:
eerst werkt Jochem als muziekdocent op een hogeschool en later is dat een middelbare school geworden

Ik vind het een goed debuut en Marlen kan zich wat mij betreft meten met de nederlandse schrijfsters als Marelle Boersma, Marion Pauw enz.
Ik zal een volgend boek zeker ook lezen!

Dit debuut krijgt van mij 3,5 sterren.