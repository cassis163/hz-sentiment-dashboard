Onze beste schrijver onder de misdaadauteurs kopt uitgeverij Prometheus in haar persbericht over het nieuwe boek van René Appel. Hoewel deze uitspraak natuurlijk subjectief is, zit er wel een kern van waarheid in. Hoewel de schrijfstijl van Appel inmiddels een bekend kunstje is, vervelen zijn boeken nooit.

In Misbruik wordt gestraft speelt directeur van een basisschool Frank Eggers de hoofdrol. Een man met een schoner blazoen lijkt er niet te zijn. Na de plotselinge dood van zijn zoon brokkelt het hechte gezinsleven waar hij zon waarde aan hecht steeds verder af. Zijn vrouw en hij hebben elkaar niets meer te vertellen en zijn dochter Jacintha vervreemd steeds verder van hem. Frank denkt het redelijk te redden in zijn eentje, maar als zijn dochter hem onterecht beschuldigt van incest slaan langzaam maar zeker de stoppen door

Appel is een echte kei in het krachtig typeren van zijn hoofdpersonen. Ook in dit boek is hem dat weer uitstekend gelukt. Hoofdpersoon Frank is een man die zichzelf typeert als een brave huisvader, maar zijn omgeving denkt daar toch iets anders over. Hoewel de man vol zit met goede bedoelingen, is hij in de omgang behoorlijk irritant. Hij functioneert het beste in een strak regime van regeltjes en verwacht dat andere mensen zich hier ook aan conformeren. Daarnaast is hij een vreselijke betweter die altijd het laatste woord heeft. Zijn dochter heeft al tijden genoeg van hem, aangezien ze het gevoel dat ze nooit aan zijn hoge verwachtingen heeft kunnen voldoen.

De plot met de openbaring van een incestverleden tijdens therapiesessies is niet bijster origineel, maar de wijze waarop Appel het vertelt is treffend. De wijze waarop Frank Eggers langzaam maar zeker de controle over zijn leven verliest en doordraait is boeiend en meeslepend. Als lezer kun je eigenlijk niet anders denken dan Geef de man eens ongelijk en hem zijn misdaden eigenlijk niet kwalijk nemen, hoe fout ze ook zijn. Dit komt volledig op het conto van Appels schrijfkunsten die je volledig meezuigen in het verhaal. De uiteindelijke ontknoping is verrassend en laat je als lezer toch even verdwaasd achter. Appel heeft met Misbruik wordt gestraft weer één van de betere Nederlandse thrillers geproduceerd. Een aanrader dus.