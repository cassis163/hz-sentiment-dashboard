Sharon Gesthuizen geeft in deze autobiografie een heel persoonlijk beeld van hoe zij haar jaren heeft ervaren binnen de SP. Vanuit de lokale politiek belandt zij in korte tijd in de landelijke politiek. Gesthuizen ervaart al snel hoe hard de Haagse politiek is. Zelfs haar eigen fractie kan ze niet vertrouwen en steunt haar vaker niet dan wel. Voormalig leider Jan Marijnissen blijkt met strakke hand de fractie te leiden. Zijn wil is wet! Gedurende de jaren groeit Gesthuizen in haar rol. Ook als mens maakt ze een grote ontwikkeling door. Zo sterk en krachtig als ze is wanneer ze in 2017 afscheid neemt van Den Haag, zo nietig en kwetsbaar is ze bij haar aantreden.

Schoonheid Macht Liefde biedt meer dan alleen een kijkje in de keuken van de SP. Het gaat daarnaast over een jonge vrouw van begin dertig die de balans moet zien te vinden tussen haar gezin en haar veeleisende baan. Net als zoveel jonge moeders worstelt Gesthuizen hier ontzettend mee. Wat dit boek bijzonder maakt is dat Gesthuizen zeer open is over haar privéleven. Zij schroomt niet
om kritisch naar zichzelf te kijken en de hand in eigen boezem te steken.

Schoonheid Macht Liefde is een must read voor wie nieuwsgierig is naar de ins and outs van de Haagse politiek, maar laat daarnaast ook zien wat een slechte werksfeer wel niet met een mens doet, zowel zakelijk als privé.