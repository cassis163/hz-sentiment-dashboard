Robert Galbraith is het pseudoniem van de beroemde J.K. Rowling, die geen enkele introductie meer behoeft. Na het schrijven van Een goede raad, haar eerste boek in een ander genre na de succesvolle serie over Harry Potter, is nu Koekoeksjong  verschenen, een detective van de klassieke soort.
Lula Landry, een magisch mooi en beroemd fotomodel, valt op een koude winternacht van het balkon van haar chique appartement in de wijk Mayfair. Is het zelfmoord? Ja, concludeert het rechercheteam van de Londense politie en de zaak wordt gesloten. Haar rijke, adellijke ouders door wie ze geadopteerd was, accepteren dit gelaten, maar haar eveneens geadopteerde broer John Bristow heeft zo zijn twijfels. Lula was op de top van haar glansrijke carrière en ze was zeer gefortuneerd, waardoor er genoeg kapers op de kust waren die bij haar in de gunst wilden komen. Hoewel later blijkt dat haar broer John alles van haar erft, is hij ervan overtuigd dat zijn zusje nooit zelfmoord zou plegen, maar om een duistere reden vermoord is. Drie maanden na haar dood zoekt hij contact met privédetective Cormoran Strike, die op dat moment aan de rand van een financiële en persoonlijke afgrond balanceert. Geboren uit de relatie van een verslaafd groupie en een roemruchte vader, heeft hij geen gemakkelijke jeugd gehad. Verminkt teruggekomen uit Afghanistan en overmand door verdriet na een verbroken relatie leeft hij zijn leven in zijn armetierige kantoortje, probeert de schuldeisers van zich af te houden en hoopt op opdrachten, die maar niet komen.
Zo treft Robin, een secretaresse van een uitzendbureau waarmee hij nog een verplicht contract heeft, hem op een maandagochtend aan. Aanvankelijk verzet hij zich hevig tegen haar aanwezigheid, maar nadat Robin zijn kantoor heeft gefatsoeneerd en de administratie op orde heeft gebracht, mag ze blijven. Als John Bristow zich aankondigt en Strike verzoekt om de dood van zijn zusje opnieuw te bekijken, reageert Strike terughoudend. Het politieonderzoek had onomstotelijk uitgewezen dat Lula zelfmoord had gepleegd, echter John persisteert in zijn overtuiging dat het moord was. Na enige aarzeling neemt Strike de opdracht aan. Tijdens zijn onderzoek naar Lula's overlijden stuit Strike op nieuwe feiten. Met de accurate hulp van de slimme Robin komt hij steeds dichter bij de waarheid, die wel eens anders zou kunnen zijn dan men altijd gedacht heeft.
Lula Landry, John Bristow, Strike en Robin figureren in een klassieke whodunit die zijn weerga niet kent. Je zou je kunnen afvragen waarom dit ogenschijnlijk dunne verhaal moet worden uitgesponnen in meer dan vijfhonderd pagina's. En sceptici onder ons zullen wellicht kritisch zijn vanwege het feit dat de beroemde J.K. Rowling zich bedient van een pseudoniem. Toch is dit voorstelbaar vanwege de nieuwe weg die ze ingeslagen is. Kan de schepper van Harry Potter ook een detective schrijven? Ja, en zelfs uitermate goed. De magie van haar hand heeft ze moeiteloos aangewend en opnieuw zien we hoe Rowling excelleert in haar (sfeer)beschrijvingen. Soms een tikkeltje over de top, maar dat mag de pret van het lezen niet drukken. Ook Koekoeksjong  bezit de verbeeldingskracht van een film en kan zo op het witte doek vertoond worden. De personages zijn levensecht neergezet, en het duo Strike en Robin is om op te vreten. Agatha Christie en haar tijdgenoten zouden smullen bij het ontrafelen van deze meesterlijk in elkaar gevlochten plot, in een verhaal dat ook nog eens zeer prettig leest. De opbouw is chronologisch, de verhaallijn helder en er zijn weinig dubbele bodems. Zonder haast neemt Galbraith de lezer mee in een web van intriges, dat stukje bij beetje ontward wordt en de leeshonger bijna onhoudbaar maakt. Voor puzzelaars is het boek een walhalla, voor een liefhebber van bloederige actie kan het soms iets te langdradig overkomen, maar de verrassende ontknoping maakt alles meer dan goed.
Met Koekoeksjong  laat Galbraith de klassieke whodunit herleven en voegt er een extra dimensie aan toe. Gestoken in een modern jasje, is het aristocratische platteland van weleer verruild voor het moderne Londen, waarin de nieuwe rijken en beroemdheden zich staande houden in een wereld van drank, drugs en rock-'n-roll. Daartegenover staan de onorthodoxe Strike en de quasi keurige Robin: een geweldig koppel dat elkaar perfect aanvult.
Koekoeksjong  is de eersteling die uit het nest van Galbraith is gevlogen en hopelijk niet de laatste. Met Strike en Robin als terugkerende personages, heeft de crimewereld er een briljant speurdersteam bij gekregen.