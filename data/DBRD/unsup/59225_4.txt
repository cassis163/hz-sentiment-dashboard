watch out for Alice, she’s stormachtig goed!,Alice Blanchard debuteerde in 2000 met Onder de huid. De reacties waren zeer positief en dat moet Blanchard gestimuleerd hebben tot het schrijven van een volgend boek. Achter de storm is het tweede product van haar creatieve pen. Met dit boek heeft zij het kwaliteitsniveau van Onder de huid minstens geëvenaard. In het rijtje van de betere vrouwelijke thrillerauteurs hoort zij dan ook zeker thuis. In navolging van haar vorige boek is ook Achter de storm een serieuze kandidaat voor een internationale bestseller.

In Achter de storm teistert een tornado het stadje Promise. Naast de materiele strop zijn er helaas ook menselijke slachtoffers gevallen. Onder hen ook de familie Pepper. Op beestachtige wijze heeft het natuurgeweld een einde aan hun leven gemaakt. Na wat nader onderzoek rijst al snel de vraag óf de schuld wel is toe te schrijven aan de storm. Inspecteur Charlie Grover ontdekt overeenkomsten met andere zaken van ‘tornadoslachtoffers’. Langzaam maar zeker moet hij onder ogen zien dat de tornado slechts een dekmantel is voor een wrede killer. Een killer die misschien wel zijn eigen vader is…

Alice Blanchard heeft haar boek Achter de storm een inventief plot meegegeven. In een stoelendans van menselijk en natuurlijk geweld probeert ‘Chief’ Grover uiteindelijk de troon te veroveren. Dit gaat zeker niet zonder slag of stoot. Problemen in de privé-sfeer spelen hem door het hele verhaal heen parten. Zijn vrouw Maddie heeft hij verloren aan kanker, zijn dochter Sophie pubert er lekker op los en zijn vader is een verstokte alcoholist. Gelukkig is er ook nog een lichtpuntje in zijn leven. Voor tornado jaagster Willa maakt zijn hart een extra roffel en zij blijkt ook niet ongevoelig voor zijn charmes.

Blanchard is er uitstekend in geslaagd om haar karakters een menselijk gezicht mee te geven. Gaandeweg het verhaal kom je steeds meer te weten over de hoofdpersonen. De soms moeizame onderlinge verhoudingen en de spanningen die dat met zich meebrengt, zijn tussen de regels door voelbaar. Het karakter van de dader kwam iets minder uit de verf. Een betere uitdieping van het hoe en waarom van zijn daden zou het boek nog wat meer dimensie hebben gegeven.

Blanchard’s schrijfstijl is prettig en beeldend. De wervelende ontknoping met filmische achtervolging doet de spanningsmeter flink stijgen. Het idee dat dit boek ook heel geschikt zou zijn voor een filmscript liet mij niet los. Een brute moordenaar in combinatie met flink wat natuurgeweld zouden op het witte doek zeker niet misstaan. Hollywood, watch out for Alice, she’s stormachtig goed!