Linda Rood is reeds bekend van de door haar ontwikkelde methode ‘Vragen naar Vrijheid’, een praktische en eenvoudige benadering om door (meditatief)zelfonderzoek naar de emotionele en spirituele kern van een probleem te gaan. Zo kun je beperkende overtuigingen en gewoontepatronen doorzien en je ervan bevrijden.

Haar ‘Ja, je innerlijke kompas voor vrede en vrijheid’ uit 2016 werd: ‘Het Ja Gevoel, verander je leven met de Vragen naar Vrijheid”. De inhoud is niet wezenlijk veranderd, maar het geheel ziet er nu nóg beter uit. Een prachtige hardcover met een kaft in frisgroene voorjaarskleuren.

Wat is dat Ja-gevoel? Een diepgaand voelen, weten en beseffen dat iets in overeenstemming is met je ware natuur. Daar staat een Nee-gevoel tegenover wanneer iets niet in overeenstemming is met je ware natuur. Zo’n Nee-gevoel vertelt wat niet (meer) klopt en waar pijn, destructieve patronen en overtuigingen liggen. Als lezer ga je op een ontdekkingsreis om zo de taal van je hart te leren verstaan. Noem het een gids tot zoektocht naar innerlijke vrede en vrijheid.

Gedurende het boek leert de lezer Linda’s eigen proces kennen. Ze volgt haar hart en ervaart innerlijke vrede en vrijheid. Uiteraard niet zonder slag of stoot. Linda werd zelf geïnspireerd door Eckhart Tolle, Gangaji en andere grote denkers zoals Brandon Bays (De Helende Reis). Delen van hun theorieën vind je, met een eigen saus overgoten, in dit werk terug.

Ieder hoofdstuk bevat veel wijsheid. Gebruik het als een orakel; sla het boek op een willekeurige bladzijde open en kijk welke boodschap je toevalt. Het hoogste rendement verkrijg je wanneer je het als een werkboek gebruikt. Neem er de tijd voor en lees het langzaam! Je krijgt spiegels voorgehouden en er worden confronterende vragen gesteld. Dit maakt het zeer geschikt voor iedereen die aan zelfonderzoek en zelfontwikkeling wil doen. BEWUSTZIJN in hoofdletters!

Linda schrijft zonder pretenties in duidelijke taal. Door het boek heen staan veel voorbeelden uit de praktijk en korte fijne quotes in groene letters. Inclusief noten en een werkblad. Eén advies: leg dit boek niet te snel weg, voor sommige lezers is het begin wellicht wat lastig doorkomen, maar het is de moeite van het verder lezen waard.

Linda volgt haar hart, waarom jij niet?