In “als het winter wordt” vertelt auteur Thomas Müller hoe het de dieren vergaat in de winter. Wat doen dieren zodra het ijskoud is en de eerste sneeuw valt? Door middel van flapjes ontdek je de geheimen van de winter. Een kartonnen boekje vol met feitjes en weetje. Zo kun je gaan ontdekken waar sommige dieren zich verstoppen in de winter, hoe hun holletjes eruit zien, of ze een winterslaap houden enz. enz.

Wat meteen als eerste opvalt aan “als het winter wordt” zijn de prachtige en realistische tekeningen. Van mooie landschappen tot een plaat van de achtertuin. De tekeningen versterken de tekst en er is op elke bladzijde genoeg te ontdekken en te bekijken. Doordat er gebruik gemaakt is van flapjes die je open kunt doen, lijkt het echt alsof je geheimen ontdekt, extra leuk voor kinderen natuurlijk.

“Als het winter wordt” is een boek dat leuk is voor zowel jong als oud. Elke natuur- dierenliefhebber zal dit boek met plezier lezen. Aan jonge kinderen kun je de tekst prima voorlezen en samen de flapjes zoeken en bekijken. Ook voor de oudere kinderen is dit boek leuk, omdat ze de tekst ook prima zelf kunnen lezen en zo van alles kunnen ontdekken en leren. Het is gewoon een leerzaam boek, maar dan op een leuke leerzame manier!

De schrijfstijl van Thomas Müller is erg duidelijk en eenvoudig, zodat het voor kinderen goed te volgen is. Ook erg leuk dat de achtertuin nog even voorbij komt. Dat prikkelt kinderen dan toch weer om ook wat op te hangen voor de vogeltjes in de winter, omdat die weinig eten kunnen vinden. En zo zien ze de vogeltjes dan ook weer in het echt voorbij komen.

Kortom, zijn jij en je kind(eren) echte natuur- en dierenliefhebbers? Lees je graag leerzame boeken, maar vind je naast lezen het ook altijd erg leuk iets te kijken te hebben.. dan is “als het winter wordt” van Thomas Müller een absolute aanrader!

Uitgegeven bij: de vier windstreken
ISBN: 9789051166651
Prijs: €14,95