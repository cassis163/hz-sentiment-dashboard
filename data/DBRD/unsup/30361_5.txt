Michael Joseph, Londen 2007. Importeur: Penguin.
Nick Stone werd op slag bekend met zijn uitstekende debuut Mr. Clarinet. Dat heb ik helaas nog niet gelezen, maar na het lezen van King of Swords begreep ik alle lovende woorden heel goed.
In King of Swords is wederom Max Mingus de hoofdpersoon. Samen met zijn zwarte partner Joe Liston krijgt hij op een kwade dag te maken met een man die dood in de dierentuin gevonden wordt. Uit onderzoek blijkt dat de dode een aardige, nette, welgestelde en succesvolle Haïtiaanse zakenman is, die echter wel zijn hele familie heeft uitgemoord voor hij zelf dood in de dierentuin belandde. Bij het onderzoek blijkt dat hij naast een eigenaardig brouwsel met o.a. zaden en zand, ook een halfverteerde, in stukken gesneden Tarotkaart in zijn maag heeft: de King of Swords.
Erg snel gaat het onderzoek niet, maar Max en Joe krijgen na deze vondst te maken met nog een aantal akelige gebeurtenissen, en langzaam wordt de puzzel duidelijk.

Nick Stone heeft het vermogen bijzonder gruwelijke dingen op te schrijven die toch voor de lezer goed te verteren blijven. De akelige praktijken en martelingen die hij beschrijft zijn wellicht genoeg om iemand nachtmerries te bezorgen, maar gek genoeg gebeurt dat niet. Stone zet een verhaal neer waarin al dat gemartel en geweld een eigen rol heeft. En gelukkig wordt het grootste deel verzacht door de onnavolgbare vertelkunst van Stone, die in dit verhaal uitlegt hoe één oude vrouw, die zich bezighoudt met de verkeerde kant van voodoo, een heel politieteam een jaar lang aan het werk houdt. Voeg daar aan toe dat al snel blijkt dat deze vrouw vrij spel heeft omdat er ergens in het korps een hoge, zeer corrupte ambtenaar werkt, en het is duidelijk dat dit verhaal de lezer niet snel zal loslaten.

Stone heeft zijn verhaal verder aangekleed met mooie filosofische bespiegelingen en de nodige warme liefde en humor, zónder dat het ergens klef wordt of dat het lijkt of het er met de haren is bijgesleept. Deze dikke pil van 560 pagina’s boeit van de eerste tot de laatste pagina en ik hoop dan ook dat King of Swords snel in vertaling beschikbaar komt.

(Door: Jannelies Smit)