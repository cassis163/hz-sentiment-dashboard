In “momentum” volgen we de achttien jarige Sophie. Ze is net met haar moeder naar San Francisco verhuisd en heeft besloten haar laatste studiejaar af te maken via online thuisstudie. Als ze na een bezoekje aan haar moeder, terug naar huis wil rijden, ramt ze tijdens het achteruit rijden een andere auto. Het blijkt de auto van een rijke student te zijn en hij slaat haar aanbod om de schade te vergoeden dan ook direct af. Al snel komt Sophie erachter dat de knappe Weston een fortuin van zijn ouders heeft geërfd. Hoe beter ze hem leert kennen, hoe meer ze het idee heeft dat er dingen niet kloppen. Sophie is vastbesloten de waarheid te achterhalen. Zal Weston inderdaad iets te verbergen hebben?

“Momentum” is echt een gevalletje, easy read! Je begint met lezen en vervolgens kun je gewoon niet meer stoppen. Ondanks de lange hoofdstukken, vlieg je erdoorheen. Je wil, nee, je moet gewoon weten hoe dit verhaal voor Sophie en Wes af gaat lopen.

Je leest het verhaal vanuit Sophie en doordat je gedurende het verhaal leest wat ze denkt en voelt, kun je je goed in haar inleven. Ze is een heel slim meisje en weet goed wat ze wil. Soms is ze wel iets wat te impulsief, waardoor ze dan in bepaalde onhandige situaties terecht komt. Ik vond Sophie meteen tof, al vanaf het allereerste hoofdstuk. Wes is een beetje een aparte verschijning, een beetje mysterieus. Maar hoe verder je komt in het verhaal des te beter je hem leert begrijpen en uiteindelijk kan je er niet meer omheen hoe ontzettend leuk hij is. Normaal is liefde op het eerste gezicht in verhalen altijd een beetje teveel van het goede, maar in dit verhaal was het perfect. Het valt allemaal uiteindelijk op zijn plek.

De schrijfstijl van Shelena Shorts is ontzettend vlot en luchtig, maar ook spannend en een beetje mysterieus. De opbouw is heel chronologisch in elkaar gezet. Ze geeft niet alles meteen prijs en dat was echt de kracht van dit verhaal. De verschillende manieren van informatie delen vond ik erg gaaf gedaan. Zo krijg je informatie door middel van flashbacks, dromen en stukjes uit een dagboek, echt een dik pluspunt wat mij betreft.

Kortom, hou je van young adult verhalen met een vleugje fantasy? Boeken zoals de serie “fallen” van Lauren Kate? Dan is Momentum absoluut een boek dat jou blij gaat maken. Hopelijk volgt deel twee snel, want na dit eerste deel wil je zeker meer!