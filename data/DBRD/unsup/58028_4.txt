Regenboog gaat samen met zijn glittervissen-vrienden en hun nieuwe vriendinnetje Roodvin verstoppertje spelen. Regenboog mag daarbij als eerste tellen. Maar hoe hard hij ook zoekt hij kan zijn vrienden niet vinden. Als het allemaal te lang duurt laten de vissen zich weer zien. Dan is de kleine vis Vinnie aan de beurt om te zoeken. Hij heeft Regenboog direct als eerste gevonden. Regenboog vindt dit niet eerlijk en beschuldigt Vinnie van vals spelen. Dat maakt Vinnie natuurlijk verdrietig. Roodvin vindt dan ook dat Regenboog het goed moet maken. Gaat Regenboog dit wel doen? Want sorry zeggen valt niet mee!

Het is alweer 25 jaar geleden dat het eerste boek rondom de kleurrijke vis Regenboog uitkwam. De waterverf illustraties zijn weer even mooi als in alle andere boeken van de auteur en illustrator Marcus Pfister. Bijzonder kleurrijk en fantasievol. Deze uitvoering van het boek; De mooiste vis van de zee leert verliezen is nog eens extra rijkelijk versierd met glitterfolie. Kinderen zullen vermoedelijk vaak door dit boek willen bladeren. Dan het verhaal waarin een voor veel kinderen bekend spel wordt gespeeld. Een feest der herkenning in combinatie met een wijze les; Een spelletje verliezen hoeft helemaal niet erg te zijn. Leerzaam en vermakelijk! Een leuk onderwateravontuur om met regelmaat uit voor te lezen.