Steven Maat is uitgever bij A.W. Bruna en kreeg in 2009 tijdens een bezoek aan een literair agent in New York een ouderwets ogend manuscript in zijn handen, afkomstig van een debuterende auteur: Terry Hayes. Maat geraakte vanaf de eerste zin meteen in de ban van dit verbazingwekkende verhaal. De auteur heeft de daarop- volgende vier jaar zijn oorspronkelijke versie van Ik ben pelgrim verfijnd en geperfectioneerd tot wat het verhaal uiteindelijk is geworden: één van de best verkopende thrillers van 2013 in Amerika. Terry Hayes (1951), in Engeland geboren, was journalist en scriptschrijver toen hij op 21-jarige leeftijd correspondent in New York werd en schreef uiteindelijk scripts voor befaamde Hollywood films . Pelgrim is de codenaam voor een man die niet eens bestaat. De geadopteerde zoon van een welgestelde Amerikaanse familie is spion in Amerikaanse loondienst. Vooraleer hij in het niets zal verdwijnen, schrijft hij een boek over forensisch crimineel onderzoek. Dit boek zal hem echter blijven achtervolgen. Het helpt detective Ben Bradley bij het moordonderzoek van een vrouw, die met het gezicht naar beneden gericht in een bad vol zuur wordt gevonden. Deze misdaad is gepleegd op basis van het boek dat door Pelgrim is geschreven. Wat begint als een ongewoon en uitdagend onderzoek, wordt een angstaanjagende race tegen de tijd om een massamoord te verijdelen. Ik ben Pelgrim is een strakke en intelligente thriller die de aanvaring schetst tussen twee genieën, een gemartelde held en een vastberaden terrorist. Dit boek bestaat uit een enge mix van een vreemd moordmysterie met een rasechte spionagethriller. Pelgrim is een intrigerend hoofdpersonage dat zelfs op het einde van dit volumineuze boek nog steeds verborgen kantjes blijkt te hebben. Terry Hayes heeft een uitzonderlijk boeiende en technisch meesterlijke thriller uit de mouw geschud. Hij doet je werkelijk naar adem happen en houdt je onherroepelijk vast aan het verhaal gekluisterd. Je bent zijn gijzelaar, meer dan 700 paginas lang. Bij aanvang is het even wennen aan de lange zinnen, maar de aanpassing gaat vlot. Onvoorstelbaar dat een debutant dergelijke met precisie geslepen diamant kan afleveren, zelfs het dankwoord van de auteur achteraan het boek getuigt van zijn grote klasse!Terry Hayes herdefinieert met Ik ben Pelgrim de spionagethriller. Het klinkt waarschijnlijk behoorlijk cliché, maar dit debuut is gewoon geniaal.
Ik ben Pelgrim verschijnt op 11 februari 2014.