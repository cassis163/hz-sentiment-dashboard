Robert Bryndza – Het meisje in het ijs

Titel: Het meisje in het ijs
Auteur: Robert Bryndza
Serie: Erika Foster 1
Uitgeverij: De Boekerij
Publicatiedatum: 9 januari 2018
Aantal blz: 384

Cover
De cover is prachtig. Dit soort covers trekken mijn aandacht in een boekenwinkel. Een close-up van een vrouw, bedekt met ijs. De titel is groot en gecentreerd. Ja, een mooie cover wat mij betreft.

Auteur
Robert Bryndza werd in Groot-Brittannië geboren, en woont tegenwoordig in Slowakije. Hij is acteur en schrijver. Het meisje in het ijs is zijn debuut-thriller in Nederland. Het is deel 1 in de serie over Erika Foster.

Achterflap/samenvatting
Met een ijzersterke hoofdpersoon waar lezers geen genoeg van zullen krijgen.
Voor de fans van Karin Slaughter en M.J. Arlidge

Haar ogen zijn wijd open. Haar lippen iets uiteen, alsof ze nog iets wil zeggen. Haar lichaam bevroren in het ijs. En ze is niet de enige…

Als het lichaam van een jonge vrouw wordt gevonden in een park in Zuid-Londen, wordt inspecteur Erika Foster ingeschakeld om het moordonderzoek te leiden. Het slachtoffer, de mooie, jonge en rijke Andrea Douglas-Brown, leek het perfecte leven te leiden. Haar vader is een belangrijk en invloedrijk man, haar verloofde een gerespecteerd zakenman. Toch lijken er duistere geheimen te zijn. Werden die het meisje fataal?

Als Erika dichter bij de waarheid komt, verschuift de aandacht van de moordenaar naar Erika zelf, wier laatste zaak verkeerd afliep. Zo verkeerd zelfs dat haar eigen man om het leven kwam. Terwijl haar politiecarrière aan een zijden draadje hangt, moet Erika haar eigen angsten overwinnen om een wrede moordenaar te slim af te zijn – voordat het te laat is.

Mijn mening
Na het lezen van een preview was mijn interesse voor dit boek gelijk gewekt. De tekst op de achterflap sprak mij erg aan, en als het boek vergeleken wordt met boeken van andere favoriete schrijvers als Karin Slaughter en M.J. Arlidge, dan word ik best nieuwsgierig.

Robert Bryndza heeft mij zeker niet teleurgesteld. Ik kan mij heel goed voorstellen dat hij vergeleken wordt met Arlidge. Het boek leest vlot, heeft genoeg afwisseling in tekst en conversaties en er gebeurt genoeg om je aandacht vast te houden. Toch zie ik ook wel enige verschillen en dat is alleen maar goed!

Bryndza laat zijn personages leven. Ik kreeg een beeld in mijn hoofd en leefde mee. Bryndza heeft diepte gegeven aan zijn personages, waardoor je ze voor je gevoel goed leert kennen. Vooral Erika Foster heeft mijn interesse gewekt. Wat een powervrouw! Ze staat haar mannetje in de mannenwereld van de politie. Ze laat zich niet de les lezen en doet wat ze zelf wil. Ze is een persoon die door het vuur gaat voor haar collega’s. Er kwam regelmatig een glimlach op mijn gezicht door een actie van Erika Foster, of haar collega’s Moss en Peterson.

Eerlijk gezegd was ik teleurgesteld dat het boek uit was, dus van mij mag deel 2 snel vertaald worden! Er zijn al meerdere delen in de Erika Foster serie uitgekomen, dus we hebben nog zeker iets tegoed!

Spanning: 4,5
Plot: 5
Leesplezier: 5
Schrijfstijl: 4,5
Originaliteit: 5
Psychologie: 4,5

Dit boek gaat vast en zeker behoren tot een van mijn favorieten voor 2018. Een dik verdiende 5 sterren dus voor Het meisje in het ijs.

Leontine