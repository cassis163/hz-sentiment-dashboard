“Diana, een mooie winactie voor jou”, mijn vriendinnen van de Hebben Feelgood Club wezen mij op de winactie van Ja, ik wil. Onze trouwdag staat voor de deur en ondanks dat ik niet zo van de non-fictie ben, leek me dit een mooie winactie om aan mee te doen. Ik was dan ook ontzettend blij toen ik de mail kreeg dat ik gewonnen had.

Ja, ik wil is een prachtig vormgegeven boek. De cover vind ik wat simpel en die had wat mij betreft wat sfeervoller gemogen. Maar de binnenkant maakt veel goed. Het boek bevat heel veel informatie. Het boek kun je het best raadplegen in het begin van het plannen van je huwelijk. Wij hebben bijna alles al geregeld en daardoor was veel informatie niet nieuw voor me. Niet erg. Wel een goede tip voor verloofde stellen die nog moeten beginnen.

Het boek heeft mij niet veel nieuwe ideeën gegeven. We vieren ons huwelijk in een kasteel en daar gaat het boek niet op in. Wel zette het me door de sfeer meteen aan het werk. Ik dacht na over onze decoratie – dat is een van de weinige dingen die echt nog moeten gebeuren, en ik dacht na over ons draaiboek. Ja, ik wil heeft me dus wel geholpen om weer even extra over die laatste dingetjes na te denken.

Ook denk ik dat het boek beter geschikt is als je zelf je ceremonie regelt. Wij hebben een trouwambtenaar uit eigen kring en zij regelt in principe de hele ceremonie. Wij hoeven er niet over na te denken en we hebben haar de vrijheid gegeven. Heel veel tips waren dan ook niet op ons van toepassing.
Uiteraard heb ik het boek wel aan onze trouwambtenaar te leen gegeven. Ze heeft niet veel gezegd over de bruikbaarheid – waarschijnlijk omdat ze alles tot een verrassing wil houden – maar ik kan me voorstellen dat ze er net weer wat kleine puntjes uit heeft weten te halen om het te perfectioneren.

Ja, ik wil is een prachtig boek dat je helemaal in de trouwsfeer brengt. De mooie foto’s geven meteen een beeld van hoe het ook zou kunnen. De persoonlijke verhalen maken het huwelijk nog echter en geven je het gevoel niet alleen te zijn. Er staan veel nuttige en bruikbare tips in, maar dit is vooral handig voor de stellen die nog weinig geregeld hebben. Vooral de planning wanneer wat af moet zijn, zal bij hen punten scoren. Voor mij is het een prachtig boek om in te kijken. Om het trouwgevoel en de kriebels te krijgen. Want over 3 maanden sta ik daar zelf.