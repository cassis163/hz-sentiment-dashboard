Niets zo onvoorspelbaar als de mens, zeker als er geld in het spel is. Ga maar na: een economische wet als “als iets goedkoper wordt gaan mensen er vanzelf meer van kopen”, gaat niet op als die prijsverlaging ertoe leidt dat het object geen status meer heeft of als er niet meer geloofd kan worden dat het object een kwaliteit bezit die onze wensen er omtrent doen uitkomen.
“Geld”, zo beweert Claudia Hammond in haar ‘De kracht van geld’ “is een mentale constructie die enkel in onze gedachten bestaat maar waar we voor de meeste levensbehoeften afhankelijk van zijn.” En “De ellende in onze maatschappij wordt niet veroorzaakt dor geld op zich, maar door de manier waarop we het gebruiken”. Haar uitgangspunt is dat we ons te vaak door geld laten leiden, en met haar boek wil ze ervoor zorgen dat dat niet meer gebeurt, of zelfs sterker, ze wil dat we ons door geld laten helpen bij het leiden van een goed leven en het creëren van een goede maatschappij (wat met geld mogelijk is). Daarom moeten we beter gaan begrijpen wat voor psychologische relatie we ermee hebben en poogt ze in haar boek de verbanden tussen ons denken en geld te ontrafelen. Ze wil beschrijven wat geld in deze tijden met ons doet, over de manier waarop het ons denken, onze gevoelens en ons gedrag verandert, en over de manier waarop het zelfs nog meer kan beheersen als we er weinig van hebben.”
In die opzet is Hammond zeker geslaagd. Ze doet de talloze spelletjes die er moet geld te spelen zijn helder uit de doeken en baseert haar stellingen met verwijzingen naar een notenapparaat dat meer dan 20 bladzijden lang is. Daarmee is meteen gezegd wat Hammond doet in haar boek: wetenschappelijk onderzoek naar de psychologische werking van geld in heldere taal uiteenzetten en voor een groot publiek begrijpelijk maken. Het boek eindigt met een overzicht van 32 geldtips, waarmee de lezer zich kan wapenen tegen de slimste verkoperstrucs. Of natuurlijk het tegendeel: ze verschaffen de lezer het instrumentarium om zelf de trucs ter hand te nemen om de minder door de wol geverfde stumper te slim af te kunnen zijn.
Het boek bevat veertien hoofdstukken en presenteert een groot scala in ideeën die mensen over geld erop nahouden. Hammond weet talloze onderzoeksresultaten op een duidelijke manier uiteen te zetten en kan haar claims goed onderbouwen. Daarmee is “De kracht van geld” een boek dat op scholen verplichte kost zou moeten zijn, naast “De Kern van de Economie”van Arnold Heertje, omdat we allemaal te maken hebben met geld en daarmee ook met de geraffineerde trucs die ermee uit te halen zijn. Een gewaarschuwd mens telt voor twee, en niet is niet in geld uitdrukbaar.