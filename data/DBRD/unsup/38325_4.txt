De uitgeverij heeft mij voor mijn boekhandel een leesexemplaar verstrekt zodat ik een recensie kon schrijven.

In dit boek gebeurt er niet zoveel (of misschien gebeurt er juist een hele hoop) en dat geeft het een soort verstilde kracht die nog lang blijft rondzingen. Dit boek is zeker niet voor iedereen, maar het is zeker een goede aanrader voor de leeslijst Nederlands, met duidelijk taalgebruik en een helder - dan wel enigszins onorthodox - thema.

Misschien dat ik het niet helemaal kon waarderen omdat ik de dubbele laag niet te pakken kreeg. Ik ging ervan uit dat het geloof met enige ironie (de hoofdpersoon is wel erg in de Here) afgebeeld zou worden, maar aan het eind was ik toch niet echt tevreden: alles leek vergeven en vergeten, en dat terwijl juist dit soort onderwerpen ten tijde van de #metoo discussie niet zo makkelijk bij God weggeschoven zouden moeten worden.

Mij bekruipt het gevoel dat ik het kritische er niet heb uitgehaald, maar ik zou niet weten hoe en waar. Wellicht een boek om over een paar maanden nog eens te herlezen om de kritische noot eruit te halen.