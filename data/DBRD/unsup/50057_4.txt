Geheim leven speelt zich af aan het begin van 20e eeuw. De hoofdrol is weggelegd voor Elza Kingma. Elza verliest op jonge leeftijd haar moeder en blijft alleen over met haar vader en broertje Wander. Kort daarna overlijdt de buurman van het gezin Kingma. De twee overlijdensgevallen, die zo kort na elkaar plaatsvinden, brengen de tongen in het Friese plaatsje Nije Siel flink los. Catharina Kingma sterft weliswaar na een langdurig ziekbed, maar het ongeval dat de buurman slechts enkele weken later overkomt, acht men verdacht. De roddelende bewoners verdenken zijn vrouw Imke van betrokkenheid. Zoals dat vaak gaat met roddels, worden die steeds heftiger en niet veel later gaat het verhaal dat Imke bovendien haar buurvrouw heeft vergiftigd teneinde een toekomst te hebben met Lambertus Kingma.

“Ze gaat dood, dacht Elza, zo helder en definitief dat het leek alsof ze dit altijd al geweten had. Ze had haar moeder een kus gegeven en was stilletjes naar bed gegaan.”

Ondanks de roddels en wat dat allemaal teweeg brengt, trouwen Imke en Lambertus met elkaar en het stel vertrekt, met Wander, naar Amerika. Elza gaat niet met hen mee. Om de gehele situatie nog extra complex te maken trouwt Elza met de zoon van de buurvrouw. Het stel krijgt twee kinderen maar Elza’s man overlijdt al op jonge leeftijd. Haar vader stuurt haar tal van brieven uit Amerika die Elza ongeopend retour stuurt aangezien zij geen contact meer met hem wil.

Haar broer Wander is niet op de hoogte van het feit dat de vrouw, die hij als moeder ziet, niet zijn biologische moeder is. Dat ontdekt hij pas wanneer hij (inmiddels op leeftijd en dankzij zijn dochter en kleindochter) een aantal brieven ontdekt waaruit blijkt dat zijn échte moeder op jonge leeftijd stierf en hij bovendien een zus in Nederland heeft. Wander gaat op zoek naar zijn zus hetgeen een emotioneel weerzien tot gevolg heeft tussen twee mensen die elkaar op hoge leeftijd weerzien.

“De man in de spiegel ziet er eigenlijk niet eens zo slecht uit. Zijn ogen glimmen en zijn mond is roze. Hij scheert zichzelf zorgvuldig en flost en poetst zijn tanden. Vandaag durft hij zelfs het bad aan. Hij gooit er een grote hoeveelheid schuim in en zakt er tot zijn kin in. Arme Elza, denkt hij weer en hij bedenkt dat ze eindelijk niet alleen de last tilt.”

De Jong heeft met ‘Geheim leven’ een indrukwekkende familieroman afgeleverd. Deels fictie en deels op ware feiten gebaseerd. Haar schrijfstijl is beeldend en boeiend en sluit naadloos aan bij het verhaal dat zij vertelt. De auteur speelt bovendien kunstig met het perspectief van waaruit het verhaal wordt verteld. De ‘vertellers’ zijn om beurten Catharina, Lambert en Elza.

De dialogen zijn van een natuurlijke echtheid die nergens gekunsteld zijn. Bovendien weet De Jong de emoties van de betrokkenen fraai in woorden te vatten en haar personages goed te schetsen. Het grootste talent van deze auteur is echter haar vertellend vermogen. Het verhaal is weliswaar enigszins gebaseerd op haar eigen familiegeschiedenis, maar het is naar mijn mening nog een grotere prestatie om rond ware feiten een verhaal te creëren dan om het volledig te verzinnen.

Over de auteur
De Jong studeerde Nederlands en sociale wetenschappen en werkte in het bedrijfsleven en de psychiatrie. Zij combineert schrijven met een functie als adviseur bij een gezondheidszorgorganisatie. In 2009 debuteerde zij met In retraite, nog datzelfde jaar volgde Serpent (genomineerd voor de Gouden Strop) en in 2010 verscheen Outcast.

Uitvoering
Uitgeverij Ambo Anthos
ISBN 9789026346132
Paperback, 352 pagina's

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/