Paula en haar zus Liesbeth worden opgevoed door haar moeder Sarah van Gelder en haar tweede man. Paula doet alles om maar door haar moeder gewaardeerd te worden en om aardig gevonden te worden. Ze probeert de ideale dochter te zijn. Helaas kan ze in de ogen van haar moeder weinig goed doen. Ze wordt regelmatig uitgemaakt voor de onverantwoorde dochter die veel op haar vader lijkt.
De relatie tussen Paula en Liesbeth is erg wispelturig. Dan kunnen ze het een poos goed met elkaar vinden, dan weer is er een periode met weinig of geen contact.
De tweede man van haar moeder is niet te vertrouwen. Hij heeft zich seksueel aan Paula vergrepen waardoor Paula alles in het werk stelt om hem te ontwijken. Van haar moeder hoeft ze geen steun te verwachten.
Paula weet weinig van haar verleden en blijkt ook de achtergrond en geschiedenis van haar moeder niet te kennen. Ze probeert hier achter te komen maar haar moeder wil het nergens over hebben. Als haar moeder komt te overlijden komt de geschiedenis aan het licht. Hierdoor krijgt Paula meer begrip voor haar moeder, voor hetgeen ze heeft meegemaakt en waardoor ze op bepaalde manieren reageerde. Het blijkt dat haar moeder vele angsten had voortkomend uit het oorlogsverleden.

Dit boek lees je door de ogen van hoofdpersoon Paula. Het leest als het ware als een dagboek waarin het leven van Paula uiteen gezet wordt. Je krijgt een goed beeld van Paula en haar ervaringen. De personages zijn goed uitgewerkt.
Een heel realistisch verhaal waar je je goed in kunt inleven. Er gebeuren een hoop vervelende dingen in het leven van Paula. Dit maakt het ook wel een heftig en confronterend boek. Een zeer boeiende roman dat grotendeels op waarheid berust.
Het boek leest soepel weg. De schrijfstijl is prettig en zodanig dat het boek je in zijn greep houd en moeilijk weg te leggen is.
Het einde van het verhaal is een uiteenzetting van feiten wat de achtergrond van Sarah van Gelder, de moeder van Paula verduidelijkt. Dit stukje is wat moeilijker leesbaar omdat veel formaliteiten bevat en een wat ouderwets taalgebruik wat in die tijd heel gewoon was.

Een mooi uitgewerkt op waarheid berustend verhaal. Boeiend en hier en daar confronterend. Zeker de moeite van het lezen waard!