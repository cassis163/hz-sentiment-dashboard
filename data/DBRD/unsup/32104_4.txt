Harry Vink leidt een onbeduidend leventje, totdat er op een dag iets opmerkelijks gebeurt: hij heeft een gedachte. En hij hoort hem!
De vinken hebben een duidelijke dagindeling: ze wensen elkaar goedemorgen, goedemiddag, goedenavond en welterusten. Toch loert er ook gevaar, want het Beest heeft elke dag wel trek in een vinkenhapje.
Op een dag gebeurt er iets wonderlijks: Harry wordt midden in de nacht wakker en kan zijn gedachten horen. Zou hij de eerste vink zijn die denkt? Hij neemt zich in ieder geval iets voor: vanaf vandaag is hij geweldig. Harry krijgt zoveel vertrouwen in zijn eigen kunnen dat hij zelfs op het Beest durft af te duiken. De actie loopt minder goed af dan gedacht, want hij wordt opgegeten. In de donkere maag van het beest krijgt Harry weer een gedachte: Wie ben ik eigenlijk? Ben ik Harry Vink wel? Een ding weet hij zeker: ‘Ik ben en ik besta’. Dan hoort hij weer iets… de gedachten van het beest! Zal het hem lukken om het beest letterlijk op andere gedachten te brengen en te ontsnappen?

Zowel de tekst als de afbeeldingen in Ik ben Harry Vink dragen bij aan de filosofische invalshoek van het prentenboek. De vinken bestaan namelijk uit een vingerafdruk met getekende ogen, snavels en vleugels. Door de eenvoudige illustraties zullen kinderen meteen doorhebben hoe de vinken zich voelen. Daarnaast staat een vingerafdruk voor de unieke en eigen identiteit van elke individuele vink; een originele manier om de ‘Ik ben’ uit de titel nog eens te benadrukken. De teksten die de tekeningen vergezellen vormen een knipoog naar de grondlegger van de moderne filosofie, René Descartes. Zou hij ooit gedacht hebben dat een vink uit een prentenboek zijn beroemde woorden ‘Ik denk dus ik besta’ nog eens in de mond zou nemen?

Dit verhaal nodigt uit om met kinderen over dingen te praten die misschien niet zo vanzelfsprekend zijn als ze op het eerste gezicht lijken. Ik ben Harry Vink is bovenal een grappig en goed doordacht prentenboek waar jong en oud vrolijk van worden.