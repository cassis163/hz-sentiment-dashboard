Schrijven doet ze vooral als het donker is, overdag runt ze namelijk een praktijk voor kinderen met leerproblemen. Gillian King, veelzijdig als ze is, heeft al sinds ze klein was één passie. Het schrijven van verhalen. Toch debuteerde ze pas op haar dertigste. Inmiddels is haar vijfde boek Alles of niets! verschenen. Thema: vreemdgaan.  

Roos heeft een grote fout gemaakt. Ze is vreemdgegaan met een collega. Ze heeft het haar vriend Thijs verteld, maar het vertrouwen in de relatie heeft een grote deuk opgelopen. Thijs weet het niet. Hoe moet hij verder met Roos? Nikki is net na een lange relatie gedumpt. Ze krijgt haar ex niet uit het hoofd. Totdat ze Thijs ontmoet in de trein. Langzaam laat Thijs haar hart sneller kloppen. Maar gaat dat wel goed? Twee vrouwen die vechten om één man?  

Dat de sfeer in een groot deel van het boek onheilspellend is, is niet verbazingwekkend na het lezen van de flaptekst. Je weet al heel snel dat er iets broeit tussen Nikki en Thijs. Wanneer hapt Thijs toe? Of doet-ie dat helemaal niet? Deze vraag spookt het hele verhaal door je hoofd. Een vraag waar je antwoord op moet hebben.  

En dat antwoord krijg je. Van Roos, van Nikki en van Thijs. Het verhaal wordt verteld in wisselend perspectief. King heeft dit goed aangepakt. Elk hoofdstuk begint met de naam en een quote uit het hoofdstuk. Quotes als: ‘Roos: Wat een lekker gevoel om op ieder vlak mijn zaakjes op orde te hebben’ en: ‘Nikki: Ik probeer het lot een handje te helpen. Je droombaan vind je toch ook niet zomaar op de stoep’, laten je al op het puntje van je stoel zitten voordat je met het hoofdstuk gestart bent.  

Tijdens het lezen wil je graag partij kiezen. Je wil de keuze voor Thijs maken. Nikki, die al het nodige meegemaakt heeft. Haar gun je een mooie toekomst met Thijs. Maar ook Roos, die een misstap heeft gemaakt, maar echt haar best doet om Thijs terug te winnen, weet je hart te veroveren. Door het wisselend perspectief brengt King de twee meiden tot leven. Je hebt echt het idee dat je ze zo allebei in het echte leven tegen kunt komen.  

Maar ook Thijs leeft. Hoeveel mannen zitten niet in zo’n situatie? Of vrouwen? Want het kan natuurlijk ook omgekeerd. Ook zijn kant van het verhaal wordt goed belicht. Het laat zien dat hij niet zozeer van twee walletjes wil eten. Hij probeert eerlijk te zijn. Al is dat in deze situatie enorm moeilijk. Het is bijzonder hoe King de bad guy toch op een bepaalde manier sympathiek weet te maken.  

Alles of niets! is een achtbaan aan emoties, verteld op een luchtige manier. De spanningsopbouw is goed en de korte hoofdstukken met lekkermakende quotes zorgen ervoor dat je dit boek niet aan de kant kunt leggen. Een mooie, maar snelle tocht in de relatieproblematiek die voor velen herkenbaar zal zijn.