Als je klaar bent met wachten, komt wat je wilt vanzelf, had Pietro gezegd. Maar ik geloof hem niet. Pietro's zee komt ook nooit naar Bochum.'
•
Carlo is klaar met wachten op zijn vader die in Italië woont. Hij belooft iedere keer dat hij komt als ze bellen, maar papa houdt zich niet aan afspraken en regels. Als zijn moeder een weekend moet werken en de elfjarige Carlo bij een vriendje zegt te logeren, gaat hij uit het Duitse Bochum op weg naar Palermo. Zonder afscheid te nemen van zijn Italiaanse vriend Pietro. Pietro die pizza voor hem bakt en altijd tijd voor hem maakt, heeft hij nog nooit laten zitten.
•
In pak met stropdas, een gesigneerd voetbalshirt, zijn telefoon, met een foto van zijn vader op het balkon en zijn spaargeld gaat de naïeve maar dappere Carlo op reis. Een avontuur begint. Een plan, geen concrete informatie. Welke trein, tijden, overstappen, geen kaartje (die hond :-), onbetrouwbare mensen en dan blijkt Sicilië ook nog eens een eiland te zijn.
•
Hoe komt Carlo ongezien op de veerboot? Vindt hij zijn vader werkelijk? Kan hij zijn moeder bellen voordat zij het ontbijt klaar heeft in Bochum? Hoe gaat het verder? Laat het kinderen zelf de oplossing lezen.
•
Spanning, angst, doorzettingsvermogen, verdriet om echtscheiding, pesten en te dik zijn, maar ook hoop, vriendschap en vooral humor zijn allemaal verwerkt in dit vlotgeschreven kinderboek met kleurige aansprekende omslag van Mark Janssen.
Maar wat doet die tractor daarop?
•
In 100 bladzijden zijn vele thema's verwerkt maar wordt nergens te zwaar. Prettig lettertype en kleine tekeningen maken dit verhaal ook goed leesbaar voor de minder fanatieke lezer. Een eenvoudig landkaartje had niet misstaan in de boek. De topo over Italië wordt bijgespijkerd en een nadenkertje kan worden opgepakt: zijn stereotiepen over Italianen allemaal waar?
V.a. 8 jaar en goede lezer 7 jaar 3,5*