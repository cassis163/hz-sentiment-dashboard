Bij de naam Alain Ducasse denk je vast en zeker direct aan sterren en aan groenten. Van de meer dan 20 restaurants van Alain Ducasse hebben er 3 restaurants 3 Michelinsterren. Alle restaurants bij elkaar hebben er bijna 20. Alain Ducasse verraste in 2014 de culinaire wereld door in één van zijn duurste restaurants het vlees van het menu te schrappen en groente de hoofdrol te geven. Overigens veranderde de prijs van een menu niet en mag je nog altijd, exclusief de drank, zo’n 400 euro neertellen voor een maaltijd. Maar dan kun je ook de hele wereld laten weten dat je bij Alain Ducasse hebt gegeten.

De grote meester heeft meerdere kookboeken geschreven en het boek Puur Natuur – baby en peuter, richt zich op kinderen in de leeftijd van 6 maanden tot 3 jaar. Het is belangrijk om kinderen zo vroeg mogelijk veel verschillende smaken te laten proeven en te laten waarderen want op jonge leeftijd zet de smaak zich vast in de hersenen en blijft daar voor de rest van het leven. Potjes zijn handig maar vrijwel allemaal van eenzelfde smaak en al helemaal niet volgens de seizoenen. Kinderen die veel babyvoeding uit potjes eten ontwikkelen een vlakke smaak. Bovendien is het zelf bereiden van eten voor kinderen een daad van liefde volgens Alain Ducasse.
In hoeverre de grote meester zelf betrokken is geweest bij dit boek is niet te achterhalen. Zeker is wel dat zijn naam op de voorkant de bedoeling heeft om de verkoopcijfers te stimuleren. Andere medewerkers zijn Jérôme Lacressonnière  en diëtiste Paule Neyrat en ongetwijfeld hebben die de recepten ter goedkeuring aan Ducasse voorgelegd. Er staan geen ingrediëntenlijstjes bij de recepten.

Zomergroenten (vanaf 12 maanden)
... Was 1 middelgrote courgette van 120 à 150 g. Schil de courgette niet, maar verwijder wel beide uiteinden. Snijd het vruchtvlees in fijne blokjes.
... Was 1 tomaat van 50 à 80 g. Verwijder het kroontje en dompel de tomaat 10 seconden in kokenheet water. Koel hem af onder de koude kraan, trek het vel eraf, verwijder de kern en snijd het vruchtvlees in blokjes.
... Snijd een stuk van 50 à 70 g. uit 1 aubergine. Schil het stuk aubergine door er met een dunschiller om en om repen schil af te halen, snijd de aubergine in fijne blokjes.
... Stoom de voorbereide groenten met 1 takje citroentijm en ½ laurierblaadje in 15 minuten gaar.
... Was 2 flinke basilicumbladeren en dep ze droog. Snijd ze grof.
... Verwijder tijm en laurier uit de groenten, pureer de groenten met 1 theelepel olijfolie, het basilicum en 1 mespunt zout.

De recepten in dit boek lopen op in leeftijd. Het begint met purees voor baby’s van 6 maanden en eindigt met de eerste verjaardagstaart. Tussendoor staan recepten die geschikt zijn om te geven aan kinderen vanaf 18 maanden. Maar dat zijn er niet zo heel veel. Er staat een “eetschema” voorin het boek waarin je kunt zien wanneer je een kind iets mag voorzetten en uiteraard gaat alles volgens de seizoenen.
Ieder recept mag zich verheugen in een leuke en vaak uitermate handige tip van Alain Ducasse. Een voorbeeld is de tip bij het recept Makreelrillettes met mango en dille. Wie zijn kind voor het eerst makreel laat proeven kan een stukje van deze vis combineren met wat yoghurt zodat de eerste hap wat milder van smaak is. Vervolgens geef je het kind een stukje mango en daarna een combinatie van beide. Veel recepten in dit boek zullen de ouders (en hun gasten) ook zeker smaken. Zoete aardappel met spek en rode ui of polenta met courgette en bonenkruid en niet te vergeten de Inktvismuffins met komkommer en limoen.
Kortom, de recepten in dit boek zijn niet te vergelijken met de combinaties en smaken die in de voorgefabriekte potjes terug te vinden zijn. Net als de andere boeken uit de serie Puur Natuur van Alain Ducasse staan ook in dit boek recepten met heel bijzondere smaakcombinaties. Het boek is voorzien van grappige kinderlijke tekeningen en zeer smakelijke foto’s. Een mooi boek.