Cinder is absoluut een nieuwe favoriet van mij. Een bekend sprookje in een Sci-Fi jasje, die de dromerige romantiek en de slechte villains van het sprookje behouden heeft. De rest van de serie beloofd veel goeds!

Cinder is in dit verhaal een cyborg en de allerbeste monteur in Nieuw-Beijing. Ze heeft haar mechanische protheses gekregen na een ongeluk, en wordt door andere mensen eigenlijk een beetje met hun nek aangekeken. Zij zien een cyborg als iets "onmenselijks". Ook Cinders stiefmoeder en zusje zien haar als een stuk oud vuil, en buiten haar uit. De pest is uitgebroken in de stad en nadat deze ziekte geconstateerd wordt bij Cinders stiefzusje, wordt zij door haar stiefmoeder als "vrijwilliger" opgegeven om als testpersoon te fungeren om een vaccin tegen de ziekte te kunnen vinden. Vanaf dit moment wordt het boek echt spannend!

Ik vond de schrijfstijl heel vlot en fijn. Er zat humor en sarcasme in, maar ook momenten waarbij je heerlijk kon wegdromen bij die leuke prins Kai. Verhaallijnen waren niet te langdradig, maar gaven je wel genoeg informatie om de karakters te leren kennen. Ook vond ik het erg leuk dat het boek zich in een dystopische wereld bevond en dan met name in Beijing. Ik heb geloof ik nog nooit een boek gelezen wat zich afspeelde in China, dus dat vond ik ook erg leuk aan dit verhaal. Het boek leest als een trein omdat ik het heerlijk vond me in dit sprookjesachtige verhaal te verdiepen.

Cinder is een cyborg en alle inwoners op de wereld hebben een identificatiechip. Technieken die je je nu misschien niet voor wil/kan stellen, maar waarvan ik gok die in de toekomst wel te zien komen. Huisdieren hebben nu al chips, dus de mens als volgende stap is misschien dichterbij dan je denkt. Ook zijn er al mechanische protheses gemaakt, zoals een nieuwe hand voor mensen die hun hand kwijt zijn geraakt. Het boek deed me daarom ook nadenken over hoe lang deze technieken nog Sci-Fi zullen zijn, en wanneer ze realiteit zullen worden!

Cinder is in principe een hertelling van het sprookje Assepoester, maar wel totaal anders. Er zitten zeker factoren in die je kan herkennen uit het originele sprookje, maar het is in zo'n nieuw jasje gestoken, dat het echt een verhaal op zich is. Ik keek er ontzettend naar uit om te lezen over hoe de bekende scenes, zoals het bal van de prins, werden beschreven in het boek. En zelfs als je dan denkt te weten hoe het zal gaan, blijft het verhaal je verrassen...