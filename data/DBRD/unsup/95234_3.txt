Daar sta je dan. Voor jouw neus hangt het meest indrukwekkende schilderij uit de vaderlandse geschiedenis, de Nachtwacht geschilderd door Rembrandt van Rijn. Voordat je het schouwspel op het doek goed in je op kan nemen, kruist jouw blik zich met het achterhoofd van een andere museumbezoeker. Resoluut neemt hij zijn plek in en hij is voorlopig niet van plan zich maar een centimeter te verplaatsen. Terwijl je langzaam naar een volgende toonzaal drentelt en het je bijna begint te duizelen van alle kunstwerken om je heen, besef je dat je enorme trek hebt in een kop koffie. Na een kleine rust- en plaspauze loop je door de overige zalen om te eindigen in de alom bekende museumwinkel. Van sleutelhangers tot muismatten, iedere bezoeker wordt op zijn of haar wenken gediend.

Eenmaal thuis blijken jouw herinneringen aan het museumbezoek al voor een deel vervlogen te zijn. Want waarom bezoeken we toch eigenlijk musea? Is het zodat je kan opscheppen tegenover vrienden en familie dat je de Nachtwacht in het echt hebt mogen aanschouwen, of is het een onmisbaar deel in jouw algemene ontwikkeling? Met al deze vragen gaat schrijfster Pauline Slot aan de slag in haar boek Museumbezoeking.

Pauline Slot (1960) debuteerde in 1999 met de literaire roman Zuiderkruis, dat het bestverkochte debuut van dat kalenderjaar werd. Na het schrijven van nog vijf literaire romans, verscheen in 2014 een non-fictie boek van haar hand. In De hond als medemens onderzoekt de auteur de band tussen mens en hond door haar eigen belevenissen met haar hond Molly. Museumbezoeking is haar tweede non-fictie boek.

Aan de hand van haar eigen ervaringen met museumbezoeken, gidst Pauline Slot de lezer door de jungle van musea. Iedere plek in de wereld lijkt tegenwoordig wel een museum te hebben. Van het juttersmuseum op Ameland, het Musée d’Orsay in Parijs tot het Guggenheim in Bilbao, de auteur heeft het allemaal gezien en meegemaakt. Op een humoristische, maar tevens kritische wijze, bekijkt Pauline Slot de wereld om haar heen. Want niet alleen de kunstwerken en objecten die tentoongesteld worden zijn razend interessant, ook het publiek dat een museum bezoekt kan de nodige fascinerende situaties teweegbrengen.

Museumbezoeking informeert op een boeiende wijze dankzij de verschillende invalshoeken die aan de lezer gepresenteerd worden. Van ergernissen in het museumrestaurant en de garderobe tot de haperende navigatie in musea, de auteur vult het aan met uitspraken van mensen uit het museumvak of kunstenaars. De lezer zal bij een volgend museumbezoek met een andere houding het pand binnenstappen.

Tot slot eindigt de auteur met een klein manifest waarin haar persoonlijke wensenlijst voor het ‘ware’ museum te lezen is. Een lijst waar de meeste musea wereldwijd toch eens stil bij moeten staan om hun toekomst in onze vluchtige wereld veilig te stellen.

Lees het interview met auteur Pauline Slot