Als door een list de onoverwinnelijke Anakim toch verslagen worden door de Zuidenaren, komt de jonge Roper voor een grote uitdaging te staan. Als erfgenaam van de Black Lord is het nu aan hem om de Zuidenaren te verslaan. Dat gaat niet zonder slag of stoot, want zijn positie wordt niet alleen bedreigd vanuit de Zuidenaren, maar ook vanuit zijn eigen volk. Uvoren probeert de troon voor zichzelf op te eisen en te midden van de oorlog zal Roper moeten bewijzen dat hij zijn geÃ«rfde troon waard is.

De verschillende volken worden goed beschreven en wekken de interesse op. Verder zorgt met name de ontwikkeling die Roper doormaakt van onzekere jongen tot krachtige leider voor een interessant verhaal. Jammer is dat de vrouwelijke personages slechts zijdelings aan bod komen, terwijl juist Keturah een krachtig personage had kunnen zijn. De lezer vangt nu slechts een glimp op van dit fascinerende personage. Hopelijk komt zij in een volgend deel beter tot haar recht. Ook de tegenstander Bellamus komt niet helemaal uit de verf. Als lezer blijft het onduidelijk wat zijn motivatie en intenties precies zijn en dit maakt het lastig om hem goed te kunnen plaatsen.

De strijd om de troon binnen de Anakim, met alle politieke intriges die daarbij komen kijken, houdt de spanning erin. Er is veel ruimte voor strategische oorlogsvoering. De gevechten worden goed beschreven, maar zonder gruwelijk te worden. Door de politieke intriges en oorlogsvoering is het een serieus verhaal. Het personage Tekoa zorgt echter voor een humoristische noot, waardoor het verhaal af en toe weer wat luchtiger wordt. Een welkome afwisseling.

The Wolf is een indrukwekkend debuut en eerste deel van de serie. Het doet dan ook zeker uitkijken naar het volgende deel.