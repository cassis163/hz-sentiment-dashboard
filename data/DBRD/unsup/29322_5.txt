Het boek De laatste meisjes is een debuut thriller van Riley Sager. Het boek wordt omschreven als een bloedstollende thriller met een onverwachte ontknoping en de boekentip van 2017 van Stephen King, Lisa Gardner en Karin Slaughter.
Via de facebookactie van literaire thrillers kreeg ik de mogelijkheid om het boek alvast te lezen middels een leesexemplaar. De boekomslag omschrijft het verhaal als volgt: De pers noemt ze ‘The Final Girls’: Quincy, Sam en Lisa, een berucht groepje waarbij niemand wil horen. De enige overlevenden van drie verschillende massamoorden. Ze zijn voor altijd met elkaar verbonden, vanwege hun verleden. Maar wanneer Lisa onder verdachte omstandigheden overlijdt en Sam plotseling bij Quincy op de stoep staat, moet Quincy toegeven dat ze Sam en Lisa eigenlijk nauwelijks kent. Moet ze Sam vertrouwen? Of kan er maar één Final Girl zijn.
Hoofdpersonage Quincy is een enigszins nerveuze, maar ogenschijnlijk sterke vrouw die door haar geheugenverlies niet precies weet wat er gebeurd is tijdens het weekendje weg in Pine Cottage. Tijdens het verhaal wordt er steeds een terugblik gegeven op de daadwerkelijke gebeurtenissen van 10 jaar geleden in Pine Cottage. De personages zijn goed uitgediept. De auteur weet de karakter tot leven te brengen, waardoor je het gevoel hebt dat je de personen ook daadwerkelijk kent. Vanaf het eerste hoofdstuk word je het verhaal als het ware ingezogen. Doordat er steeds een terugblik wordt gegeven van de gebeurtenissen in Pine Cottage wordt je als lezer steeds maar weer getriggerd om verder te lezen en proberen te ontdekken wat er precies is gebeurd. De spanning loopt tijdens het verhaal op wat je ook van een goede thriller verwacht. Steeds krijg je het gevoel dat er iets niet klopt, maar je kan er niet de juiste vinger op legen. Tot het einde toe blijft het spannend, steeds weer wordt je op het verkeerde been gezet wie de daadwerkelijke moordenaar is.
Een uitstekend debuut van deze auteur! Benieuwd wat er nog meer van Riley Sager gaat verschijnen.