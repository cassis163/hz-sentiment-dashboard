‘Piste Alarm’ begint met een spannende proloog, waarin onduidelijk blijft wie wie is. Daarvoor moet je eerst wat meer gelezen hebben om de gebeurtenis uit deze proloog in het verhaal te kunnen plaatsen. Linda van Rijn zorgt er hiermee in ieder geval dat je meteen in het verhaal zit.

Het verhaal leest vervolgens in eerste instantie als een soort roman. Sven en Renske genieten met hun kinderen van een heerlijke skivakantie in Oostenrijk. Ze maken vrienden, genieten van de sneeuw en het weer en komen lekker tot rust. Daar komt abrupt een einde aan als Marius ineens verdwenen is. Vanaf dat moment komt de spanning in het verhaal en ben je als lezer ontzettend benieuwd hoe het verder zal gaan. Helaas heb je al vrij snel door wie erachter de ontvoering zit. De reden ontdek je later… en die is vrij verrassend. Dat heeft Van Rijn goed voor elkaar gekregen.

‘Piste Alarm’ leest verder als een trein. De auteur heeft een gemakkelijke en vlotte schrijfstijl. Het is gewoon een heerlijk boek om tussendoor te lezen.