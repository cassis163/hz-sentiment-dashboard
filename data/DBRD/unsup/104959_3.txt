Ik heb al een aantal boeken met Jack Reacher gelezen die ik allemaal erg goed vond, met een tweetal absolute uitschieters. Omdat ik dit boek geen uitschieter vind, 'maar' drie duimpjes. Toch heb ik het met heel veel plezier gelezen.
Reacher arriveert per ongeluk in Margrave op de dag dat daar iemand wordt vermoord; dit blijkt later zijn broer Joe te zijn. Kort daarna worden de commissaris van het stadje en zijn vrouw op gruwelijke wijze vermoord. Reacher wordt in eerste instantie van de moord op Joe verdacht maar kan bewijzen het niet gedaan te hebben. Wanneer hij er dan achterkomt dat het om zijn broer gaat gaan bij hem alle stoppen los. Hoewel ze niet zoveel contact hadden, wil hij niets anders dan zijn dood wreken. Het stadje Margrave blijkt een vreemd stadje te zijn waar vreemde dingen gebeuren. Reacher duikt in een zeer onverkwikkelijke zaak waarbij een meedogenloze misdadiger er alles voor over heeft om zijn smerige zaakjes te kunnen voltooien en waarbij niet op voorhand duidelijk is wie nu vriend of vijand is.
Recht toe recht aan thriller uit de begintijd van Reacher.