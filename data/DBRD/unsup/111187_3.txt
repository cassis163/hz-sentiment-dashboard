Tokio centraal is een boek met twee snelheden. Heel lang lijkt het of Martin Cruz Smith blijft steken in een, weliswaar niet onaardig, epos over een Japanse Amerikaan, of een Amerikaanse Japanner, het is maar hoe je 't bekijkt, in het Tokio aan de vooravond van Pearl Harbor. Harry Niles is de zoon van Amerikaanse zendelingen, die echter door Japanners werd opgevoed. Hierdoor zit Niles vast tussen twee werelden, te Japans naar de zin van de Amerikaanse diplomaten in Tokio, te Westers voor de sterk afgesloten Japanse samenleving. De eerste spanning komt op het toneel samen met kolonel Ishigami, een man die met Niles nog een eitje te pellen heeft wegens het besmeuren van 's mans eer. Jammer genoeg ebt die spanning al snel weer weg om terug te keren naar het epos, met Niles die nu zelfs door beide kampen als spion wordt beschouwd. Tokio centraal is een mooie studie van het vooroorlogse Japan, maar als thriller net niet overtuigend genoeg.