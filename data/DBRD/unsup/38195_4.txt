Als je het boek vastneemt kan je, als je goed kijkt, de stiekeme signalen al zien, heel knap! De waarschuwingen aan de lezer die op de cover staan zijn zeer humoristisch. Ook de foto van de auteur, met een brede glimlach is mooi. Dat prikkelt al om het boek te lezen en maakt de stap minder groot ten aanzien van deze toch wel serieuze materie.
Om dit boek te begrijpen heb je zelf geen wetenschappelijke achtergrond nodig maar een gezonde interesse in wetenschap. Het boek is geschreven in zeer begrijpbare taal en doorspekt van onderzoeken en bewijs. Wat zo fijn is, is de manier waarop dit allemaal verteld wordt. Heel vloeiend en zonder moeite, hier en daar met een kwinkslag dit je doet glimlachen. Regelmatig leg je als lezer verbanden met je eigen leven en moet je beamen dat er waarheid inzit. Het geeft heel wat handreikingen over hoe je met andere mensen kan omgaan en hun gedrag beter begrijpen. Doorheen het boek raak je meer en meer overtuigd van de invloed van ons onbewuste. Als mens denk je met je intellect de touwtjes stevig in handen te hebben. Dat wordt hier onderuit gehaald op een luchtige, verstaanbare manier.
Het is tijd dat we ons bewust worden van de invloed van ons onbewuste op ons doen en laten. Dit boek vertelt ons dat op een eenvoudige manier.