Negen jaar oud en dan al getrouwd. Dat is in de ogen van het westen niet te bevatten. Dat is het ook niet, maar in veel oosterse landen komt dit veelvuldig voor. Veel meisjes hebben niet de moed hier tegenin te gaan. Nojoud Ali had dit wel.

Want tijdens haar twee maanden durende -geregelde- huwelijk heeft ze meer meegemaakt dan iemand die een veel langere tijd getrouwd is. Nojoud heeft het aangedurfd naar de rechter te stappen en scheiding aan te vragen. Door deze scheiding kon ze weer leven, naar school gaan, weer kind zijn.

Zoals het hoort op die leeftijd. Het boek geeft een goede indruk van wat meisjes in veel landen mee moeten maken wanneer ze op erg jonge leeftijd (en waarschijnlijk ook op latere leeftijd) uitgehuwelijkt worden. Het verhaal van Nojoud is aangrijpend, indrukwekkend en zet je ook aan het denken.

Helaas staat het niet alleen en hopelijk zal er, mede door dit boek, wereldwijd aandacht aan het probleem worden geschonken. Waarna het uiteraard ook aangepakt wordt. In Jemen is nu gelukkig een wet aangenomen die het uithuwelijken van meisjes tot 17 jaar verbiedt. Dat is in ieder geval een begin.