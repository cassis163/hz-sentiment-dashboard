Vorige maand verscheen een prachtig robuust uitgevoerd kookboek: Gebeten door groente. Hierin beschrijft, onderwijst en kookt Jorun Verheyden de essentie van de vegetarische keuken voor alle flexitariers en vleesminderaars die net zoals zij dol zijn op groente.

Voor flexitariers en vleesminderaars
Steeds meer mensen willen minder vlees eten, al weten ze soms niet goed hoe ze eraan moeten beginnen. In onze maatschappij komen er dan ook steeds meer parttimevegetariërs, vivo-vegetariërs (mensen die geen vlees eten, maar wel vis en gevogelte), principiële vegetariërs en veganisten bij.
Op deze trend speelt Gebeten door groente in door een uniek kookboek te lanceren dat deze nieuwe eetgewoonte ondersteunt met fantastische recepten en belangrijke voedingsadviezen en productkennis. Zo zijn er verschillende rubrieken in het boek die deze vleesverlaters de nodige kennis brengt: Voedselpiramide van een vegamaaltijd; over gezonde voeding in de praktijk en vegetarisme zonder overdosis inclusief voorbeelden plus de zeven gouden kookregels voor een vegetarische maaltijd. Vleesvervangers; over alle soorten vleesvervangers, waar ze van gemaakt zijn, wat je kan verwachten, de voedingswaarde en geschikte combinaties. Het vegetarische alternatief: over vergeten groente en smaakmakers, kruiden en specerijen die je het vlees zullen doen vergeten. Wegwijs in enkele vegetarische begrippen Tien goede redenen om bio te eten’ en tot slot ‘Verkooppunten speciale producten’. Dit boek is een handleiding rechtstreeks naar de vegetarische hemel!

De essentie van de vegetarische keuken
De kracht van Gebeten door groente is dat het hoogwaardige groentecreaties voorop stelt:
"We kwamen tot het besef dat we bezig zijn koken te herontdekken en beginnen van nul af aan. Geïnspireerd doorvergeten groenten als pastinaak, kardoen, aardpeer en winterpostelein gingen tal van chefs aan het werk en vonden nieuwe smaken, nieuwe structuren en bereiden om van groenten topgerechten te maken.
Qua structuur, geur en mondgevoel zijn groenten veel interessanter dan vlees en vis. Je kunt er alle kanten mee op, je kunt er prachtige kleurrijke creaties mee maken en er de nieuwe technieken mee tot uiting laten komen. Een ‘cuisine pure’ zoals een Hollandse kok het noemt. Een zoektocht naar eerlijke ingrediënten vol smaak. Het tijdperk van de geitenwollensokkentypes is voorbij. Wat we nu krijgen is een pure, eerlijke keuken met authentieke producten en met verrassende en vernieuwende smaken."
Kortom, gerechten met groente in de hoofdrol die eruit zien alsof ze zo uit de keuken van een sterrenrestaurant zijn komen rollen, en toch vrij snel en gemakkelijk te maken. Vanzelfsprekend zijn alle recepten zonder vlees, vis en gevogelte. Wel worden soms eieren en zuivel gebruikt, maar voor de veganisten worden er alternatieven gegeven. Dus aan iedereen wordt gedacht!

Vrolijke rubrieken en kunstige recepten
De gerechten zijn ingedeeld in leuke aansprekende rubrieken, zoals: Wit, rood, zwart… wereldwijd geliefd: biet, pastinaak, raap, rammendas, radijs; Gele en oranje reuzen: pompoenen en meloenen; De oceaan als groentetuin: groenten uit de zee; Pareltjes uit het bos: paddenstoelen en zwammen; Mediterrane groenten: bron van warme kleuren en geuren’
Daarnaast heeft het boek nog ‘Recepten volgens de seizoenen’ en natuurlijk een scala aan bijzondere en kunstige ‘Veggie desserts’.

Hip vegetarisch menu
Om de proef op de som te nemen kookte ik voor mijn lief een vier-gangen-verjaardags-diner uit Gebeten door groente en met succes. Eventjes waande ik mijzelf een sterrenkokkin die met luchtig gemak de mooiste smaaksensaties op charmant servies toverde. We begonnen met het frisse ‘Courgette-tomatentaartje met auberginerolletje en puree van witte bonen’, als tussengerechtje fabriceerde ik de signature dish van het omslag: ‘Gebakken tofoeplakjes met couscous van romanesco, rodebietkoekjes en mayonaise van avocado en koriander’, onze plat principal was het ‘Wortelgebakje met crumble van parmezaan, blé en compote van rode uien’ en als romantisch dessert serveerde ik het ‘Soepje van cavaillonmeloen met een krokante en verse rode vruchten’. Samen met de overheerlijke wijnen die natuurlijk niet konden ontbreken was dit een verrukkelijk diner voor twee, dus Gebeten door groente bedankt!

Eten met je ogen
Zelf beschouw ik de meeste recepten niet zozeer als alledaagse gerechten. Hoewel het aantal ingrediënten niet extreem oploopt en ook de bereidingswijzen niet al te complex zijn, bevatten veel gerechten toch een aantal componenten die echt zorgen voor een feestje op je bord. Wat mij betreft dus een kookboek voor feestelijke avondjes waarop je zin hebt om de mooiste groentecreaties te serveren aan je vrienden, familie of je lief. Des te leuker dat bij de recepten ook een serveersuggestie wordt gegeven met schitterend beeldmateriaal, want zoals het boek zegt: ‘je eet per slot van rekening ook met je ogen’. En daar ben ik het helemaal mee eens. Alle creaties zijn een feest om naar te kijken en geven je alle handvaten om een verfijnd gerecht van pure groenten en producten op tafel te zetten dat de allure heeft van jouw eigen sterrenrestaurant aan huis. Een genot om te koken, te zien en te eten!

Bezeten door groente
Zo mooi als de gerechten zijn, zo mooi is ook het boek zelf. In al haar opzichten. Een geweldige uitgave waarmee het zich onderscheid van andere kookboeken en de pure, eerlijke keuken uitstraalt. Dankzij de hardcover met een voelbare aardse structuur en het goed gekozen papier. Alsof je de boom er nog in terug vindt. Daarnaast zijn de illustraties bijzonder mooi, samen met de opmaak en de letter heeft het boek een heerlijke sfeer die inspireert tot koken, groener leven en genieten van groenten. Ik heb hem toegevoegd aan mijn favorieten en ben bezeten door groente dankzij Gebeten door groente.