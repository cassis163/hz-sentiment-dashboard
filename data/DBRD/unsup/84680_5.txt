Dit is het zesde boek in een geweldige serie en ik raad lezers aan om ze in volgorde te lezen, want ondanks dat het er op lijkt dat Val McDermid een soort formule gebruikt, ontwikkelen de personages zich door wat ze meemaken en wordt daar in de boeken naar verwezen.

In dit boek worden tieners op een sociale mediasite door een moordenaar benaderd, probeert het team een cold case op te lossen en krijgen we meer te weten over Tony's erfenis. Carol's team redt het deze keer zonder al het interne drama en werkt beter als groep , waarbij Stacey wat meer uit haar schulp kruipt en Sam eens niet de irritante egotripper is. Dat is een prettige ontwikkeling die ruimte geeft voor de rest van het verhaal.

Val McDermid is niet bang om aan het eind het tempo weer te verlagen en ruimte te bieden voor een terugblik waarbij er best nog frustratie mag zijn over het niet zo goede verloop van een zaak of persoonlijke strubbelingen die nog in de weg zitten. Het maakt haar boeken geloofwaardiger.

Dit is een geweldige serie en dit zesde boek is een absolute aanrader voor diegenen die de vorige delen al gelezen hebben.