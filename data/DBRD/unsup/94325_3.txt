Mikayla Jackson leidt een teruggetrokken leven in Canada. Ze is haar herinneringen kwijt, heeft last van nachtmerries en wordt achtervolgd door waanbeelden. Ook heeft ze een niet te stillen hoofdpijn. De bewoners van Rocky Roads willen haar allemaal wel helpen, maar Mikayla vertrouwt het niet. Iets is niet in orde. Langzamerhand krijgt ze in de gaten dat het Westwood ziekenhuis een heel groot geheim verbergt.

Lydia van Houten (1972) startte haar freelancecarrière in 2003, als illustratrice voor andere auteurs. Begin 2005 debuteerde ze met haar jeugdserie ‘Teken van Drie’, uitgegeven door Uitgeverij Ellessy. Er volgden (internationale) freelance opdrachten, vooral prentenboeken. De serie ‘Goedenacht kleine Maan’ uitgegeven door Yoyo Books, verscheen wereldwijd. Vanaf 2014 concentreert Lydia zich op het schrijven van thrillers. Het science fiction verhaal ‘Black-out’ belandde op de longlist van de Paul Harland Awards in 2014. Haar debuut ‘Doodstil’ verscheen in 2015 en kreeg lovende recensies. ‘Doodstil’ werd zelfs Boek van de Maand. ‘Het Vervloekte Huis’ (2016) is haar tweede thriller. Het is een literaire thriller met een bovennatuurlijke mystieke ondertoon. In 2017 verscheen ‘Prooi’ bij Kabook uitgevers. ‘Ruis’ (2019) is de opvolger van ‘Het Vervloekte Huis’ en is wederom een Mikayla Jackson thriller.

Lydia van Houten heeft een fijne schrijfstijl, vlot en met korte zinnen, waardoor ‘Ruis’ aangenaam leest. Het is de tweede thriller in de reeks met Mikayla Jackson als hoofdpersoon. ‘Ruis’ gaat verder waar ‘Het Vervloekte Huis’ gestopt is. Op de cover staat: Werkelijkheid, Verbeelding, Waanzin? Dit blijft je het hele verhaal achtervolgen, wat is waar en wat niet? ‘Ruis’ is een verwarrend verhaal met veel lugubere details. Een rollercoaster aan gebeurtenissen en je moet goed bij de les blijven om het te kunnen volgen. Voor wie het voorgaande boek niet gelezen heeft wordt het een hele klus om dit boek te begrijpen. Het is dan ook aan te raden om eerst het eerste deel te gaan lezen. Zelfs als je het wel hebt gelezen blijf je met vraagtekens zitten. Helaas voldoet ‘Ruis’ deze keer niet aan wat ik ervan verwacht had. Het is te verwarrend en weerzinwekkend. Een pluspunt is dat het verhaal je wel meesleept en beeldend is beschreven.

Mijn dank gaat uit naar Lydia van Houten voor het vooruitleesexemplaar.
Helaas is ‘Ruis’ niet onder mijn huid gaan zitten, mede door het groot aantal horror momenten. Het krijgt van mij 3 sterren.



Auteur: Lydia van Houten
Titel: Ruis
Uitgever: Kabook
Jaar van uitgifte: 2019
ISBN: 9789082686135