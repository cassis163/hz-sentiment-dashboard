De 16-jarige Drew krijgt op een dag een briefje in haar handen gedrukt door dr. Cobey, waarna deze wordt aangereden door een wagen. Het bevat een boodschap van haar 2 jaar jongere broer Mason die enkele weken in een soort heropvoedingsgesticht verblijft: “Help me, Drew! We’re not being reformed, we’re being brainwashed … It’s my turn for the treatment soon and I’m scared. Please. Please help.”
Wanneer Drew geen gehoor krijgt bij haar moeder en stiefvader, besluit ze op eigen houtje te onderzoeken hoe de vork in de steel zit en haar broertje te gaan redden.

‘The Treatment’ is de eerste Young Adult van C.L. Taylor.
Eerder heeft deze schrijfster al enkele succesvolle psychologische thrillers geschreven. Meer hierover kan je lezen op haar website https://cltaylorauthor.com/ waarop ook enkele kortverhalen terug te vinden zijn.

De afbeelding op de cover wekt alvast nieuwsgierigheid op en lijkt spanning te beloven. Ook de ondertitel "Welcome to The Residential Reform Academy. We’re here to cure you. Of Everything." heeft hetzelfde effect.
De uitdrukkelijke vermelding "The GRIPPING Young Adult debut" zorgt voor (te) hoge verwachtingen, die uiteindelijk niet volledig ingelost worden.

Feitelijk is de hele plot van dit boek opgebouwd rond het interessante thema indoctrinatie en klassieke conditionering. Dit blijkt al meteen uit het briefje dat Drew van Mason ontvangt. Hoewel dit een boeiend uitgangspunt is, blijft de uitwerking ervan heel basic en kan men zich de vraag stellen of deze wel realistisch is (geen voorbeelden omwille van spoilers, geïnteresseerden kunnen een kijkje nemen in de leesclub).

De auteur hanteert een heel vlotte schrijfstijl die er voor zorgt dat je snel doorheen het boek raast eens je aan het lezen bent. De korte hoofdstukken dragen hier ook toe bij.
Dit wordt verder versterkt door de voortdurende opeenvolging van dialogen en actiemomenten.
Nadeel hiervan is echter wel dat het boek inboet aan diepgang, waardoor het als lezer moeilijker is om echt mee te leven met de personages.
De verwachte mindblowing plottwists blijven uit, waardoor het geheel eerder voorspelbaar wordt en rustig verder kabbelt. Bijgevolg zal je als lezer minder geneigd zijn om het boek spontaan op te pakken omdat je absoluut wil weten hoe het verhaal verder gaat.

Hoewel ‘The Treatment’ al bij al niet zo’n beklijvend verhaal is, vormt dit boek wel een aangenaam tussendoortje dat garant staat voor een ontspannen middag leesplezier.

DISCLAIMER
Met dank aan Van Ditmar Boekenimport en aan Hebban voor het beschikbaar stellen van het boek.
Bovenstaande recensie bevat uitsluitend mijn persoonlijke en eerlijke mening.