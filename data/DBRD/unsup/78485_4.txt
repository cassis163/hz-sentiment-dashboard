De Amerikaanse Donna Leon is een succesvolle schrijfster. Ze bracht een groot deel van haar leven door in Venetië en dat is de plaats waar haar avonturen zich afspelen. Ze schreef vele spannende detectiveromans aan de hand van haar hoofdpersonage Commissario Brunetti.
In Acqua alta beleeft Brunetti een hels avontuur dat de schrijfster op een schitterende manier heeft weten neer te pennen. Venetië, de eeuwige stad van de liefde, is meer dan ooit een plaats die niet altijd even aantrekkelijk is.
Spanning vanaf het eerste moment. Dotoressa Lynch, een archeologe gespecialiseerd in Chinese kunst, wordt benaderd door twee Italiaanse mannen. Ze wordt zwaar toegetakeld in de hal terwijl de operazangeres en tevens haar partner Flavia zich in de keuken bevindt. De mannen waarschuwen haar dat ze haar afspraak met Semenzato, museumdirecteur en zaken-partner beter niet kan nakomen. Wie waren die mannen? Waarom mocht ze niet met Semenzato spreken? Wat waren ze met haar van plan?
Semenzato is vermoord, dit brengt enige duidelijkheid in de zaak. Er is een directe link tussen de twee voorvallen, de overval op Lynch en deze moord. Brunetti ziet een verband tussen deze gebeurtenissen en beseft dat een oplossing in de zaak van Chinese kunst nabij is. Via vele mysterieuze steegjes en soms wel eens onwettelijke praktijken kan Guido de zaak tot een goed einde brengen. De schuldigen worden ontmaskerd.
Het boek brengt je thuis in Venetië. Het lijkt een verhaal van dertien in een dozijn, toch weet Donna Leon in ieder hoofdstuk de aandacht vast te houden. Het verlangen was dan ook telkens groot het volgende hoofdstuk onmiddellijk aan te snijden. De subtiele natuurelementen in de stad worden door de schrijfster ten volle benut om dit verhaal uniek te vervolledigen.
Het verhaal kon mij ontzettend boeien. Ik heb het graag en in een hoog tempo gelezen. Donna Leon had me in haar greep, op een paar langdradige dialogen halverwege het boek na. Zeker een aanrader voor mensen die houden van een beetje avontuur en kunst.