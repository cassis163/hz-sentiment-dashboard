Alice in Wonderland, wie kent het boek niet?
Dat zullen er niet heel veel zijn.
Het kleine meisje Alice, dat in een konijnenhol valt en daarna in een wondere wereld terecht komt, waar ze allerlei avonturen beleeft.

Deze uitgave is een vereenvoudigde bewerking naar het origineel van Lewis Carroll , waardoor het boek meer geschikt is gemaakt voor jonge kinderen, die nog niet veel zullen begrijpen van de diepzinnigheden en taalgrapjes in de oorspronkelijke versie.
Het boek is geschreven door Ed Franck, een bekende Vlaamse auteur, die meerdere kinderboeken op zijn naam heeft staan.
De prachtige illustraties in het boek zijn van de bekende illustratrice Rebecca Dautremer, die verschillende kinderboeken ge√Øllustreerd heeft, waaronder onder andere Klein Duimpje.
De tekeningen van Alice zijn gebaseerd op Alice Liddell, de echte Alice, waarvan achterin het boek een foto staat, gemaakt door Lewis Carroll zelf.
Voor Alice Liddell heeft Carroll het boek destijds geschreven.
En het zijn juist deze illustraties, die het boek mede haar grote kracht geven.

Deze heruitgave is een paperback, het eerdere boek is groter en heeft een harde kaft.
Minpuntje is dat het bij deze paperback wat moeilijk is, het boek goed open te vouwen en op een tafel neer te leggen, om de bijzondere tekeningen nog eens extra goed te kunnen bekijken.
Deze bewerking door Ed Franck is bedoeld voor jongere kinderen, wat goed is te zien aan het vereenvoudigde taalgebruik.
De gedichten zijn erg leuk en ook nog eens mooi vormgegeven, kinderen , maar niet alleen zij, zullen hiervan genieten.
De illustraties zijn bijzonder mooi, maar misschien toch wat minder geschikt voor sommige hele jonge kinderen, omdat ze zo nu en dan iets duisters hebben, al past dat ook wel weer bij het verhaal.
Een van de mooiste zinnen in het boek en een zin om over na te denken:

" als je blijft wie je was, word je nooit wie je zou kunnen zijn, maar ook nooit wie je nooit bent geweest".

Kortom, deze bewerking van de oorspronkelijke Alice in Wonderland - een echte klassieker - is zeer geslaagd te noemen, met name als (voorlees) boek voor kinderen.