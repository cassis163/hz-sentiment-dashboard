Vrij onder de sluier gaat over Maria die in Saoedi-Arabië aan het werk gaat als verpleegkundige in een ziekenhuis. Al vrij snel leert ze de strenge regels en gebruiken van het land kennen. Waar ze van huis wegvluchtte om te ontsnappen aan haar strenge vader, komt ze terecht in een land waar een vrouw amper rechten heeft.

Aangezien ik nog niet veel van het land afwist, was het voor mij heel fijn om door de schrijfster mee genomen te worden in deze bijzondere en vooral hele andere wereld dan dat we hier gewend zijn. Ik heb af en toe met verbazing zitten lezen naar wat een aparte gebruiken deze mensen hebben.

De schrijfstijl die de auteur gebruikt om haar verhaal onder de aandacht te brengen is heel vertellend. Het leest makkelijk weg en ook de korte hoofdstukken dragen er aan bij dat je best snel door het boek heen vliegt. Op het einde worden er nog een paar spannende elementen in gestopt die het verhaal goed doen.

Het thema ‘de zoektocht naar jezelf’ is mooi uitgewerkt en met af en toe een blik naar het verleden, leer je de hoofdpersoon goed kennen.

Paar minpuntjes: ik miste af en toe wat overgangen in het verhaal, waardoor het soms overkwam alsof de schrijfster van de hak op de tak sprong en de hoofdpersoon is soms erg naïef. Vanwege haar verleden en haar hunkering naar liefde begrijp je het ergens wel, maar aan de andere kant is het een volwassen vrouw van 32 die niet meer in doorzichtige praatjes zou moeten trappen. Helemaal niet als het er zo dik bovenop ligt.