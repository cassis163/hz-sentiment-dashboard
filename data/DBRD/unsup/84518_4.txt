Na het zien van de film Chef, over een chef-kok die na een glansrijke carrière zijn eigen food truck opent en zo tegelijkertijd reist en kookt, wil je nog maar één ding: zelf zo’n food truck om mee door het land te rijden. Helaas is dat niet zo één twee drie te realiseren, maar dankzij het nieuwe, stoer uitgevoerde Reizende sterren – over karrende keukens & smaaknomaden van Monica Abdoel kun je in elk geval al lekker wegdromen bij de verhalen van eigenaren van zo’n mobiel restaurant.

Deze reizende sterren vertellen over hun passie, van de mensen achter Cantina Mobilé, de moeder van de rollende keukens, tot de bakkers van Crêpes-mobiel, van de barista’s van de Espressobus tot de soepmakers van de Soepkliniek, van de Saté-Man tot de eigenaar Oesterkar, alles rolt aan je voorbij, gewoon in eigen keuken – of op eigen bank. Ieder heeft zijn eigen verhaal, zijn eigen visie, zijn eigen menukaart, maar één ding hebben ze – naast het reizen – allemaal gemeen: de enorme vrijheid.
Niet alleen de vrijheid om door het land te trekken met hun mobiele keuken, maar vooral de vrijheid om enerzijds een bepaald gerecht of een bepaalde keuken tot in de perfectie te leren bereiden en anderzijds daar naar eigen inzicht op te variëren. Zo maakt Fritèz – Haute Friture ‘geen bleke betjes, maar haute friture – gastronomische patattekes, waar je je vingers bij opeet.’

Het allerfijnste is echter dat al deze reizende sterren ook een van hun sterrecepten delen. Zo kun je in je eigen keuken – ook al staat die niet op wielen – toch even doen alsof je een reizende chef-kok bent. Met de banana loaf van Hier en Daar bijvoorbeeld, die Chris Verstappen serveert bij een heerlijke beker koffie. Simpel te maken, ook in een kleine keuken, en makkelijk mee te nemen, voor als Chris met zijn groene Volkswagen T2 niet in de buurt is.

Het recept van Hier en Daar voor banana loaf luidt als volgt:
‘Voor 1 cake (ca. 12 plakken) heb je nodig: 4 bananen, 150 g roomboter, 150 g witte basterdsuiker, 3 grote eieren, 225 g bloem, korreltje zout, 1,5 tl bakpoeder, citroensap en melk.
Meng de roomboter en de suiker tot een romig geheel. Voeg de 3 eieren toe en vervolgens de bloem, gezeefd, het bakpoeder, het zout en de melk. Prak 4 bananen en sprenkel daar wat citroensap overheen, om bruine verkleuring tegen te gaan. Voeg dit samen met het beslag en meng het met een spatel door elkaar. Giet dit mengsel in een cakevorm en zet het 1 uur en 15 minuten in de oven op 180 °C (liefst hetelucht).
Voor meer feestvreugde kun je nog variëren met walnoten. Pecannoten of rozijnen. Of maak een heerlijke topping voor erop. Geniet!’

Terwijl de cake in de oven staat, rol je als vanzelf naar de Friese gort met zoete erwten, bloemkoolcouscous , Brabantse worstenbroodjes, Napolitaanse pizza’s, geitenkaaskroketten en chiliburgers. Eigenlijk allemaal bedoeld om op straat te eten, maar dankzij dit kookboek – met bijna 400 pagina’s aan verhalen, foto’s en recepten – nu ook binnen handbereik voor een avond thuis. Al reis je voor de échte ervaring de reizende sterren achterna, van festival naar festival, om alle recepten die in het boek zijn opgenomen uit hun karrende keuken te proeven.
Vergeet dan niet het boek mee te nemen, om de smaaknomaden te vragen het te signeren. Dat kan uiteraard overal, maar een leuk extraatje van dit boek is de ruimte op de cover, waar je met krijt – net als op een schoolbord – je eigen naam kan zetten óf die van een van de reizende sterren. Zo heb je een unieke versie van deze karrenvracht vol lekkers!