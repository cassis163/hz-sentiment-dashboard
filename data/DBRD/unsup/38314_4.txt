Heerlijk een boek dat gelijk bij de eerste bladzijden er al voor zorgt dat je op het puntje van je stoel zit van de spanning. En niet een klein beetje maar de spanningsmeter sloeg direct over naar 'fully loaded'. Geweldig!

Het verhaal begint als Suzanne Perry een vreselijke nachtmerrie heeft. Ze droomt dat er iemand in haar slaapkamer is en langzaam haar kleren uittrekt. In haar slaap realiseert ze zich onbewust dat het een droom moet zijn. Als ze echter 's morgens wakker wordt merkt ze dat er toch iets niet in de haak is. Haar hart slaat over als er een foto van haar op het raam geplakt zit met daarop de tekst 'ik waak over je'. Aan een verwonding die ze die dag heeft opgelopen ziet ze dat die foto de afgelopen nacht genomen moet zijn. Ze controleert alle sloten en ramen maar alles zit op slot. Er is iemand in haar huis geweest maar hoe en wie en waarom? En dan begint het boek pas.

De politie staat ook voor een raadsel, maar omdat Suzanne Perry al eens eerder een leugentje heeft verteld om in de belangstelling te staan wordt haar verhaal ditkeer ook niet echt reeel ingeschat. Als echter niet veel later het levenloze en flink toegetakelde lichaam van een jonge vrouw wordt gevonden, wordt wel duidelijk dat het ditkeer menens is. Inspecteur Phil Brennen wordt op de zaak gezet en moet snel handelen want het moorden gaat gestaag door. Maar of hij in het hoofd van de dader kan komen en hem een halt zal kunnen toeroepen....

Insluiper vind ik een erg goed boek. Het begint spannend en het blijft eigenlijk ook spannend. Het boek kent een erg goed en verrassend einde. Al met al een erg origineel verhaal. Het leest ook erg makkelijk weg en de personages zijn precies goed genoeg uitgewerkt. Toch had ik constant het idee dat het een beetje het midden houdt tussen een jeugdboek en een echte thriller.

Plot: 4 sterren
Spanning: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren