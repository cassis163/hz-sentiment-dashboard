De intro van het boek begint met een luguber krantenartikel getiteld “Vissers doen bizarre vondst”.

Als lezer wordt je hierdoor onmiddellijk getriggerd en wil je dadelijk meer lezen over deze wonderbaarlijke vondst en zijn deel van het verhaal.

De hoofdfiguur van het boek Bernard Overgouw is een gevierd architect en weet ook van wanten met een fototoestel.
Hij overloopt zijn relatie en zijn huwelijk met Carin Renaldia.
Is het vet van de soep? Zijn ze op elkaar uitgekeken? Wat is er aan de hand?

Samen met zijn echtgenote besluit Bernard O een “retraite” te houden in een B&B op het Friese platteland in Moerum, om hun hoofden leeg te maken ver van alle professionele beslommeringen en om met elkaar op een rustige stek in het reine te komen.

Maar Bernard heeft al een waterdicht plan B klaar als hij zijn relatie niet terug op de rails kan krijgen.

Wat hij voor ogen had, gebeurt…zijn echtgenote is niet klaar voor een gesprek en een oplossing en Bernard O. verdwijnt uiteindelijk als een dief in de nacht, alles en iedereen in het ongewisse achterlatend.

Zijn verdwijning zet een aantal acties in beweging, zowel een zoektocht door zijn familie als een zoektocht van een criminele organisatie naar bezwarende documenten die als bij toeval in bezit kwamen van Bernard O.

John Brosens geeft in dit boek een erg klare kijk op een relatie die aan het doodbloeden is en de onderliggende psyche van de hoofdrolspelers en hun emoties worden mooi uitgediept.
De auteur weet als geen ander weer te geven wat er in een mens kan omgaan en wat er in een relatie verkeerd kan lopen.
Daarnaast beschrijft hij in een erg mooie beschrijvende en verhelderende stijl hoe een criminele organisatie handelt en werkt naar een oplossing voor hun probleem.
Dit boek kan je niet onberoerd laten, want alles is zo realistisch beschreven en weergegeven, dat het verhaal ooit wel eens heeft plaatsgevonden of nog zal plaatsvinden.
Het verhaal evolueert van een psychologische roman naar een rollercoaster vol spanning, tragiek en psychologie: een thriller met een verhaal en een boodschap, met een goed opgebouwde verhaallijn toegroeiend naar een huiveringwekkende plot.

De boodschap luidt:” Ga niet over één nacht ijs, bezint eer je begint!”.