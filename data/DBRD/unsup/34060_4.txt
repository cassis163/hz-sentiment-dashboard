De budgetbruid heb ik in het engels gelezen omdat ik de vervolgboeken ook wil lezen en deze zijn helaas (nog) niet uitgebracht in het nederlands.
Ik heb genoten van dit boek. Het komt niet vaak voor dat je met een chicklit niet al een idee hebt hoe het af gaat lopen. Penny wordt ten huwelijk gevraagd door haar vriend Mark. Zij plant al haar hele leven haar prinsessenbruiloft en nu is het eindelijk zo ver. Tot ze op haar rekeningnummer kijkt. Met haar onschuldige bingospelletje op internet heeft ze in plaats van haar rekening te spekken 10.000 pond verloren. Daar gaat haar droombruiloft en misschien nog erger, daar gaat Mark als hij erachter komt! Ze stelt daarom voor om haar bruiloft zelf te organiseren net zoals het tv programma 'Don't tell the bride' alleen dan nu omgekeerd. Mark stemt hiermee in, maar nu moet ze in haar eentje een bruiloft plannen die eruit ziet alsof het een vermogen heeft gekost met een budget van maar 5.000 pond. Penny is een sympathieke hoofdpersoon die haar prioriteiten niet helemaal op een rijtje heeft, maar je leeft helemaal met haar mee. Het boek was in het engels bijzonder geestig. Ik hoop dat dat met de nederlandse versie ook zo zal zijn. Kortom een aanrader!