De drie vriendinnen Paige, Frankie en Eva werken bij een succesvol evenementenbureau en leiden een heerlijk leven, totdat ze alle drie tegelijk worden ontslagen. Aangemoedigd door goede vriend Jake besluit Paige een eigen evenementenbedrijf te beginnen, samen met Frankie en Eva. De vrouwen waren goed in hun werk, maar hoe pak je het aan als je alles zelf moet doen en hoe kom je aan je eerste klanten? Dan biedt Jake hen de mogelijkheid een groot evenement te organiseren voor zijn bedrijf. Dit is een grote kans om naamsbekendheid te genereren en nieuwe klanten te vinden, maar dan moet het evenement wel een daverend succes worden.

In Nachten in New York draait het om Paige, die door hartproblemen in haar jeugd door iedereen heel erg beschermd wordt. In New York wil ze niet meer beschermd worden, maar haar eigen gang gaan en risicoâ€™s nemen, zoals het starten van haar eigen evenementenbureau. Naast dit ondernemersverhaal van Paige en haar vriendinnen Frankie en Eva draait het in Nachten in New York om de liefde tussen Paige en Jake. Lange tijd zijn ze al gek op elkaar, maar beiden durven geen stap naar elkaar toe te zetten. Jake omdat hij zijn beste vriend Matt, de broer van Paige, heeft beloofd met zijn handen van zijn zusje af te blijven en omdat hij haar geen pijn wil doen. Paige houdt afstand omdat Jake haar in het verleden al duidelijk heeft gemaakt niets met haar te willen. Toch blijft de aantrekkingskracht tussen de twee groot.

Sarah Morgan heeft in Nachten in New York het liefdesverhaal van Paige en Jake mooi verweven met de start van het nieuwe bedrijf van Paige, Eva en Frankie. Het maken van keuzes is een thema dat in beide verhaallijnen van belang is en telkens terugkeert. Welke keuzes maak je en hoeveel risico durf je te nemen. Verder draait dit boek om vriendschappen, zo voelt Paige de druk omdat ze haar vriendinnen heeft meegesleept in het avontuur, want wat als hun bedrijf flopt? Maar het gaat niet alleen om de drie vriendinnen, maar ook om de vriendschap tussen Matt en Jake, want wat kun je van elkaar verlangen binnen een vriendschap en hoe gaat het als het toch anders loopt?

Deze feelgood roman bevat veel leuke gesprekken tussen de vriendinnen die elkaar door dik en dun steunen, ze doen grappige uitspraken en vullen elkaar goed aan, omdat ze alle drie zo verschillend zijn. Nachten in New York is een grappige feelgood roman, met aansprekende karakters, waardoor dit een heerlijk boek is om te lezen. Daarnaast heeft de auteur een vlotte schrijfstijl waardoor dit boek heerlijk wegleest!