'Free to fall' is het tweede boek van de Amerikaanse Lauren Miller. Een boek dat erg goede recensies kreeg, een YA die ik moest lezen dus. En dacht ik eerst een doorsnee, niet bijzonder interessant of spannend boek in handen te hebben, moest ik mijn mening halverwege het boek serieus bijstellen. Superspannend werd het uiteindelijk, een YA die er zijn mag.

Het verhaal speelt zich af in 2034. Hoofdpersonage is de 16-jarige Rory, die aangenomen wordt op Theden, een school voor bijzonder slimme kinderen. Apple en Google zijn vervangen door Gnosis, en centraal in bijna ieders leven staat Lux, een besluitvormingsapp. De gebruiker hoeft zelf niet meer na te denken, de app vertelt wat te beslissen en wat te doen. Maar sommige mensen horen een stem, De Twijfel genaamd. Zijn zij psychisch ziek of moeten ze net luisteren naar deze innerlijke stem ?

Na een tijdje wordt Rory uitgenodigd voor een geheime club, en dan kan het boek pas echt van start gaan. En het wordt echt goed, 'Free to fall' is niet een zoveelste verhaaltje dat zich op een school afspeelt. Heel wat thema's worden op een natuurlijke manier in het verhaal ingeweven, en de lezer krijgt best wel wat stof tot nadenken.

Niet het makkelijkste boek voor jonge lezers, denk ik, maar wel een aanrader.