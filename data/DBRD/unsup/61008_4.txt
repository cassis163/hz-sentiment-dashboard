Dit boek vond ik op het eerste gezicht al meteen ontzettend aantrekkelijk. De kleur van het omslag is erg mooi en de omslagillustratie is wat mij betreft prachtig. Echt een mooi geheel waardoor meteen duidelijk wordt waar het boek over gaat, namelijk China en de Chinese cultuur.

Ook de tekst op de achterzijde van het omslag is prikkelend en maakt nieuwsgierig naar de rest van het verhaal. Zelf heb ik Azië en ook China altijd erg fascinerend gevonden. Waarschijnlijk doordat de culturen en leefwijze van de mensen daar zo mijlenver af staan van de onze. Er zullen ongetwijfeld meer mensen zijn, zowel volwassenen als kinderen, die deze fascinatie met mij delen en daardoor maar wat graag dit boek zullen oppakken.
Wie het boek eenmaal openslaat zal zien dat het gedrukt is op heel mooi papier en dat zowel voor- als achterzijde van de titelpagina een prachtige ingetogen illustratie bevatten. De vormgeving van het boek is echt top!

De illustraties zorgen direct voor een mystieke sfeer en wanneer je begint te lezen beland je meteen in een andere wereld. Het verhaal is geschreven in voor kinderen begrijpelijke taal en met een hele vlotte pen. Zo vlot zelfs dat ik me op sommige momenten afvroeg of het tempo niet wat té hoog ligt. Vooral in de eerste hoofdstukken worden personages in sneltreinvaart opgevoerd en omdat het verhaal gaat over een vreemde cultuur kan ik me voorstellen dat kinderen zich heel goed zullen moeten concentreren om het verhaal te kunnen volgen.

Desalniettemin is ‘Yin en Yang’ een mooi boek en is het een prachtige aanvulling op de kinderboekenmarkt. Het boek ademt precies de juiste, mysterieuze sfeer en doet, mede dankzij de illustraties, sprookjesachtig aan. Het hoge tempo is wellicht te verklaren door het feit dat de auteur erg veel elementen uit de Chinese cultuur tot één geheel heeft moeten verweven en dan ook nog op voor kinderen begrijpelijk niveau. Ik ben van mening dat zij hierin in grote lijnen absoluut geslaagd is. Het hebben van enige voorkennis maakt het lezen van het boek waarschijnlijk wel wat eenvoudiger. Een project of les over China zou een prachtige aanleiding kunnen vormen om dit boek aan je kind of klas voor te lezen en zo samen de rijke Chinese cultuur te ontdekken. Boeiend en leerzaam is het zeker weten!