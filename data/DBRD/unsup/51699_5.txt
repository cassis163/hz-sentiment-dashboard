Mark Janssen is een rijzende ster. Al bijna twee decennialang illustreert hij boeken die anderen hebben geschreven. Dat deed hij bij ongeveer 450 boeken die in 10 talen zijn vertaald. Op een gegeven moment ging het kriebelen bij de sympathieke Limburger en wilde hij totale vrijheid. Hij wilde zijn eigen boeken maken. Dat deed hij met succes. In 2016 kwam Niets gebeurd uit, een boek over twee kinderen die zogenaamd niets beleven, in 2017 het spannende Dino's bestaan niet en onlangs verscheen het prachtige prentenboek Eiland. Wil je meer weten over deze illustrator, lees dan het interview dat we onlangs met hem hadden. Mark Janssen is onze eerste illustrator van de maand.
Wat maakt zijn werk zo mooi?
Er zit diepte in. Letterlijk en figuurlijk. Als je naar de cover van Eiland kijkt, lijkt het of je naar een 3D print kijkt. De fleurige visjes zwemmen echt voor de schildpad en op de achtergrond zwemmen als donkere schaduwen nog meer grote beesten. Hierdoor zit er beweging en leven in zijn werk. Maar er zit ook diepte in het verhaal. Je kunt duidelijk verschillende emoties herkennen. Er is ruimte voor liefde, vriendschap, angst en blijdschap in dit bijzondere verhaal. Een verhaal zonder woorden.
Een verhaal zonder woorden, hoe lees ik dat voor?
Laat de woorden los en je zult zien dat beelden ook een verhaal kunnen vertellen. Er zitten zoveel details in de tekeningen dat je uren samen met je kind kunt kijken. Je mag zelf invulling geven aan wat je ziet. Wat ontstaat is je eigen verhaal. Je wordt niet in het keurslijf van de geschreven tekst gedwongen. En dat werkt heel bevrijdend.
Waar gaat het verhaal over?
Mijn interpretatie (met spoilers)
Het is rustig in de zee. Schildpad zwemt tussen de vissen lekker met de stroom mee. Dan komt er een verschrikkelijk onweer. Een boot breekt in tweeën en zinkt. De opvarenden overleven en vinden een eiland om op te schuilen. Dat eiland is de rug van Schildpad. Papa, een meisje en de hond vinden een veilig heenkomen. Schildpad is niet blij, hij wil liever spelen met zijn vrienden. Toch laat hij ze niet gaan, die papa, het meisje en de hond. Hij zorgt voor ze. Ook als het gevaar dreigt. Op het eiland wordt het ondertussen erg gezellig... Schildpad zwemt door tot hij hulp voor zijn opvarenden vindt. Een lief verhaal dat echt een tranentrekker wordt met de een-na-laatste-prent als het meisje hem bedankt. Aan het einde zwemt Schildpad met zijn vrienden verder. Wat een mooi avontuur.
Wat maakt zijn tekeningen zo mooi?
Ik ben geen illustrator en kan slechts weergeven wat ik zie en hoe ik het ervaar. Allereerst zijn de kleuren een lust voor het oog. Er gebeurt op iedere pagina heel veel, waardoor je uren van dit boek kunt genieten. Daarnaast creëert Janssen op iedere pagina een andere sfeer, door onder andere van kleur te veranderen. En tenslotte is er de emotie. Er is spanning, vrolijkheid en tenslotte zelfs een traan van ontroering. We krijgen een lesje dankbaarheid. Je zit als toeschouwer helemaal in het verhaal en je vergeet dat je het je eigen woorden zijn die het verhaal maken. Doordat je zelf actief met het verhaal bezig bent en niet passief voorleest wordt het verhaal als het ware van jou. En dat doet hij met zijn penseel.


Flaptekt en gegevens:
Een vader, een dochter en hun hond lijden schipbreuk en spoelen aan op een klein eiland.
Wat zij niet weten, is dat dat eiland niet is wat het lijkt.
Eiland beschermt de drie tegen wind en kou, tegen golven en gevaar, en voert hen door een prachtige wereld.
Terwijl de seizoenen veranderen, ontdekken ze geluiden en geuren die ze niet kennen en kleuren die ze nog nooit hebben gezien.
Tot ze worden gered. En dan blijkt dat Eiland niet onopgemerkt is gebleven...