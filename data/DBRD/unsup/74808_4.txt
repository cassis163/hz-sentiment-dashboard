Het is altijd leuk om met mijn moeder door een boekwinkel te lopen. Vooral omdat zij altijd net weer andere dingen ziet als ik. En zo vonden we dit boekje: de Koninklijke Konijnen van London. Het boek zag er werkelijk prachtig uit en trok meteen onze aandacht en het plot klonk echt te leuk en schattig voor woorden. En aangezien ik toch ruimschoots boven mijn gemiddelde van 300 pagina's per boek zit momenteel, was dit het perfecte moment om het boekje even snel te lezen.

En wat is dit een ongelooflijk schattig verhaal. Het verhaal gaat over het plattelandskonijntje Shylo. Hij is verlegen, heeft een lui oog waarvoor hij een ooglapje draagt, is wat onhandig en niet al te snel. Maar dan moet hij op missie naar het grote London om de koningin voor een ramp te behoeden. Het kleine konijntje is meermaals bang, maar volgt alle goede raad van Ned Stark op: Hij zet toch door en met zijn sluwheid lost hij alle problemen ook nog eens helemaal zelf op. En zo zie je maar weer dat je niet altijd kan zien hoe nuttig iemand is.

Het schattige plot, dat op een leuke en mooie manier verteld wordt, wordt aangevuld door wondermooie prentjes. De prenten zijn weliswaar in zwart wit, maar ze voegen wel echt wat toe aan het verhaal en doen wonderen voor de beeldvorming. Ze laten het schattige, dappere konijntje Shylo zien, maar ook de Ratzi's en de Corgi's.

Als je kleine kinderen hebt, is dit boek heel geschikt om voor te lezen, maar ook als volwassene is het verhaal vermakelijk en onderhoudend. Het is bijna onmogelijk om het dappere konijntje Shylo niet in je hart te sluiten.