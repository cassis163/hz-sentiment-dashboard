Ex-militair Jack Reacher is in Seattle als hij een bericht aantreft in de krant: zijn oude collega’s hebben hem nodig. In Parijs heeft een ervaren sluipschutter geprobeerd de Franse president te vermoorden en er is slechts één mogelijke verdachte.
Jack Reacher is enige die de verdachte kan vinden. Hij gaat de oceaan over naar Parijs en vervolgens Londen, op jacht naar een sluipschutter met een onberekenbare wraaklust. Dit keer is het persoonlijk.

Dit is deel 19 in de serie over Jack Reacher, maar alle delen zijn goed los van elkaar te lezen. Wie reeds bekend is met deze serie, weet wat hij kan verwachten: harde actie, zenuwslopende spanning en een unieke hoofdpersoon. Persoonlijk vind ik het jammer dat er één boek uit de serie (“Voltreffer“) is verfilmd als “One Shot” met Tom Cruise in de hoofdrol. Ik zie Jack Reacher niet als een Tom Cruise. Ik laat liever mijn verbeelding werken als ik een boek lees, en hoewel Lee Child nu al bijna 20 boeken over Jack Reacher geschreven heeft, is de kwaliteit nog altijd uitstekend. Een echte aanrader voor iedereen die van actie-thrillers houdt. Zelf hoop ik dat we nog lang van Jack Reacher mogen genieten.