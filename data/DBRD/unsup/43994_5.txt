Ik denk dat ik in mijn omgeving omschreven wordt als een stoere vrouw die hard is voor haarzelf. Ik ben iemand die nergens bang voor is en altijd het avontuur zoekt.
Maar heel af en toe heb ik ondanks mijn harde kanten ook iets kinderlijks en soms zelfs iets zachts en teders...
Daarover gaat mijn recensie en ik schaam mij er geenszins voor! Integendeel!

Ik ben fan van thrillers en af en toe fantasy of horror. Het stevige werk zal ik maar zeggen. Als je achter elkaar veel van dat soort verhalen leest en dan bedoel ik met name thrillers en horror. Dan gebeurd het wel dat je er even helemaal klaar mee bent, en op dat ogenblik dwaalde ik in de biep rond op de kinderboeken afdeling. Even de behoefte aan een avonturenverhaal of een fantasie verhaal. Gewoon het kleine kind in je loslaten.
In dit geval viel mijn oog op zeven minuten na middernacht. Eigenlijk gewoon om de cover van het boek. Ik bladderde er wat doorheen en ik zag allemaal wat vage tekeningen. Pff! Ik legde hem terug en zocht verder, maar ik kon niets vinden... Dus terug en deze in de tas. Direct bij thuiskomst het eerste hoofdstuk gelezen en het had onmiddellijk mijn interesse. Hoewel ik niet een zieke moeder heb kon ik me wel in het verhaal vinden van de jongen en zijn nachtmerrie. Ik had het een beetje druk dus bleef het boek nog enkele dagen onaangeroerd liggen. Maar toch "riep" het me op een manier dat goeie boeken kunnen doen.

Dus op het moment dat het me uit kwam ging ik er lekker voor zitten en las het in 1 ruk uit. Echt, je weet wat er gaat gebeuren maar je wilt het niet. Ook dingen waar je wenkbrauwen van optrekken, die uiteindelijk goed uitgelegd worden.
En heel belangrijk...! Dit is voor mij, de harde vrouw waarover ik deze recensie vertelde, een jankboek! Oh wat erg om dit toe te geven... Maar het heeft mij aan het huilen gemaakt. Zo mooi omschreven wat je als kind kunt voelen als je een dierbare gaat verliezen en de pijn die het doet. En wat heerlijk eigenlijk dat ook niet elk verhaal een goed einde kent. Maar dat er wel goed met het afscheid omgegaan wordt. Een kinderboek met een volwassen tintje! Zeldzaam mooi boek die wel in mijn geheugen blijft.

Aanrader om eens te ontsnappen aan de grote wereld om stiekem ook weer even kind te zijn.