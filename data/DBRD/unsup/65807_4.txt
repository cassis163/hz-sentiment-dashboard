De 34-jarige Anna Juliana Hertog is de hoofdpersoon in ‘De vorm van Ierland’. Anna onderbreekt haar vakantie in Frankrijk omdat haar goede vriendin Lina is overleden. Haar overlijden ging snel. Lina had er zelfs nog op aangedrongen dat Anna toch vooral op vakantie moest gaan en nu was ze dood…

Tijdens een overnachting in een hotel op haar reis terug naar Nederland beleeft Anna een erotisch avontuur met een hotelgast waarmee zij aan tafel (en in bed) belandt. Het is de eerste van een aantal vrijgevochten erotische avonturen, waarbij Anna uiteindelijk ontdekt dat ze toch voornamelijk op vrouwen valt.

Erotiek is een belangrijk thema in ‘De vorm van Ierland’, maar ook de dood en de liefde komen ruimschoots aan bod. Rozemond weet haar hoofdpersonage tot leven te brengen als de mens van vlees en bloed die zij is. Compleet met twijfels, emoties en haar vele levensvragen.

“Verzadigd drukt hij zich tegen haar aan alsof hij haar nooit meer zal loslaten. Het is een comfortabele houding zo, met zijn gezicht in haar nek, zijn warmte als een schil om haar heen.”

De titel van het boek duidt op de moedervlek die Lina bij zichzelf ontdekt en die zij aan Anna toont met de vraag: ‘Wil jij eens kijken? Hij heeft de vorm van Ierland.’

Het verhaal speelt zich op diverse locaties af. Niet alleen Nederland, maar ook Frankrijk en Korea vormen het decor voor Anna’s zoektocht naar liefde, zingeving én zichzelf. Op enig moment gaat Anna met vriendin Joyce naar Seoul. Joyce is van oorsprong Koreaanse, maar is opgegroeid in Zeeland. Zij wil kennismaken met de Koreaanse cultuur. De diverse decors weet Rozemond overigens zeer beeldend over het voetlicht te brengen.

“Op de zondagse markt waar hele gezinnen zitten te ontbijten aan een lange tafel, ruikt het verrukkelijk. Het is moeilijk kiezen tussen de kaasjes en worsten die er uitgestald liggen, de vele broodsoorten, de quiches, het fruit.”

Een prachtige, diepzinnige roman die haar luchtigheid verkrijgt door de diverse ontmoetingen en seksuele escapades van de hoofdpersoon. De schrijfstijl van Rozemond is overigens van hoog niveau en de erotische scenes zijn weliswaar weinig onthullend, maar evenwel nergens ordinair. De dialogen zijn eerlijk en werkelijk.

Kortom, een zeer fraaie literaire roman.

Over de auteur
Rozemond is psycholoog, gespecialiseerd in leerprocessen. Ze werkte aan de Hogeschool van Amsterdam en aan de Universiteit van Amsterdam en publiceerde regelmatig over haar vakgebied.

Haar romandebuut Een verwaarloosd huis werd in 2015 gepubliceerd bij uitgeverij Xanten te Utrecht. In 2016 verschenen er gedichten van haar hand in de dichtbundel Zwanenvergadering bij uitgeverij Anderszins. Tussenruimte was haar eerste publicatie bij uitgeverij Magonia.

Uitvoering
Uitgever: Uitgeverij Magonia
SBN: 9789492241283
Paperback, 240 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/