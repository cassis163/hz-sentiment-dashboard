'Het Pauluslabyrint' is de tweede thriller van Nederlander Jeroen Windmeijer. De uitgeverij maakt de vergelijking met Dan Brown, het vermoeden is dan ook dat er de nodige codes en mysteries aan te pas zullen komen.

De stad Leiden wil ondergrondse vuilcontainers installeren en doet voor de inhuldiging van het project een beroep op zijn burgemeester. Die belandt met graafmachine en al in de put, waardoor een dieper liggende tunnel te voorschijn komt. Hoofdpersonage uit ons boek, Peter de Haan van de faculteit archeologie, gaat samen met een paar anderen een kijkje nemen en kort daarna is professor van Tiegem verdwenen. Een beetje later verdwijnt ook docente Judith Cherev van het toneel. Wanneer Peter raadselachtige boodschappen op zijn telefoon ontvangt, begint voor hem een zoektocht die 24 uur zal duren.

We maken kennis met pater Tiny. Wat zijn rol is, wordt langzaam duidelijk. Elk van de zeven delen van 'Het Pauluslabyrint' eindigt met een visioen. Een stem vertelt het verhaal over de verborgen geschiedenis van Paulus, de apostel die een nogal dubieuze rol gespeeld zou hebben.

Jeroen Windmeijer maakt het de lezer niet gemakkelijk, te veel bijbelgeschiedenis haalt compleet de vaart uit wat een origineel opgezette thriller is. Welke doorsnee lezer is er vertrouwd met begrippen als Mithra√Øsme en Ebionieten, om maar iets te noemen?

De manier waarop Windmeijer zijn woorden aan het papier toevertrouwt is dan weer wel bijzonder fraai. Hij heeft een bijzonder originele plot verzonnen. Jammer alleen dat die door een teveel aan feiten en details ondergesneeuwd geraakt is. De vele verbanden die er allicht doorheen het verhaal te vinden zijn, zullen velen met mij niet zien, waardoor een en ander verloren gaat.

Leesplezier 3, Spanning 3, Originaliteit 4, Schrijfstijl 4, Plot 3