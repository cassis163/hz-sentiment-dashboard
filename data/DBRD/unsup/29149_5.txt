O, o, o, Patty wat heb jij een wondermooi boek afgeleverd. “Zij die hoort” vinkt netjes alles aan wat een sterke YA Fantasy hoort te bevatten. De personages krijgen telkens een diepgang die hun rol binnen het verhaal weet te versterken, de fantasywereld is zo kleurrijk en uitgebreid dat je je als lezer heel snel kan inleven en de spanning is niet zomaar rechtlijnig opgebouwd, maar kent tussentijdse climaxen, waardoor je als lezer van begin tot einde geboeid blijft. Het verhaal zelf is heel toegankelijk opgebouwd en de schrijfstijl is niet alleen laagdrempelig, het is zorgvuldig en logisch gestructureerd, waardoor ook fans van volwassen Fantasy zeker hun gading zullen vinden met deze uitgave. Uiteraard kunnen we ook hier weer rekenen op een verplichte romantische insteek, maar die blijft gelukkig als één van de vele subplots door het geheel verweven. Tal van vragen die doorheen het verhaal worden opgeroepen, krijgen in dit boek een antwoord, waardoor dit eerste deel perfect als alleenstaand boek te lezen valt, maar sommige grote plotlijnen worden op het einde van dit eerste deel in de Dragan Duma reeks nog niet afgesloten, waardoor je als lezer niet snel genoeg aan de vervolgdelen kan beginnen. Ik ben in ieder geval grote fan van Jill en Libby en kan niet wachten tot ik me weer in de wereld van Dragan Duma kan verliezen.