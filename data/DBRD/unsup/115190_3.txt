maar is daar wat mij betreft niet in geslaagd.,Deflo is één van de best verkopende thrillerauteurs van Vlaanderen. Dat wil ik best geloven. Met Onschuldig heeft hij een aardig boek neergezet dat heel vlot wegleest.

Onschuldig begint met de brute moord op de zwangere Martine van Hees. Na onderzoek blijkt ze verkracht te zijn. Rechercheur Nadia Medonck neemt de zaak onder haar hoede en komt al snel op het spoor van de dader. Voordat zij haar vermoedens kan verzilveren met een arrestatie, valt haar zelf een gewelddadige verkrachting ten deel. In comateuze toestand treft men haar aan vlakbij haar woning. Alles wijst in de richting van Hans van Diest, de verdachte van de moord op van Hees. Rechercheur Dirk Deleu wil er alles aan doen om deze man achter de tralies te krijgen, te meer omdat hij en Nadia minnaars waren. Hoewel de zaak praktisch rond is en het bewijs overweldigend, blijkt van Diest moeilijker te vangen dan aanvankelijk lijkt. De man heeft contacten in hoge, invloedrijke kringen die er alles aan doen om hem de hand boven het hoofd te houden. Plots keert het tij zich tegen Deleu zelf. Het onderzoeksteam treft op sigaretten in Nadia’s appartement zijn DNA aan en hij blijkt haar de avond dat ze is aangevallen nog opgebeld te hebben. In plaats van het speuren naar sluitend bewijs tegen van Diest moet hij ineens alle zeilen bijzetten om zijn eigen onschuld te bewijzen. Dat valt niet mee want steeds meer aanwijzingen wijzen in zijn richting...

Hoewel Onschuldig een aardig verhaal heeft, waardeer ik het toch niet met meer dan drie sterren. Dit heeft aan aantal redenen. Allereerst moest ik erg wennen aan het Belgische taaltje, dat de karakters in het boek overvloedig bezigen. Het zachte karakter van de taal vond ik niet bevorderlijk voor het vasthouden van de spanning. Verder vertoonde het boek veel parallellen met De aanklager van Scott Turow. Het type plot was voor mij niet nieuw en dat maakte het boek erg voorspelbaar. De ontknoping was precies zoals ik het ruim voor het einde van het verhaal al in gedachte had. Beetje jammer, want ik kick echt op verhalen die boordevol verrassingen en onverwachte wendingen zitten zoals dat bijvoorbeeld in de boeken van Jeffery Deaver het geval is. Ik heb er behoefte aan dat een schrijver slimmer en inventiever is dan ik. Een boek moet mij vermaken, maar me vooral in sneltreinvaart dingen laten meemaken die ik zelf nooit had kunnen verzinnen. Met Onschuldig doet Deflo een aardige poging, maar is daar wat mij betreft niet in geslaagd. Het boek schiet te kort om echt bij de top te behoren.