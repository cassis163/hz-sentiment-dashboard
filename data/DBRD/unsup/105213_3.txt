De groepering gaat over de toekomst waar onsterfelijkheid is bereikt. Je zou denken dit is toch perfect? Het lijkt inderdaad allemaal zo ideaal mensen die oud kunnen worden en genezen van vreselijke ziektes. Toch heeft het ook nadelen. Door de overbevolking mogen mensen maar een kind hebben en door de technologie is alles te volgen.

Het verhaal gaat over Deyno hij leidt een rustig leven en heeft een mooie vriendin. Alles word echter anders als hij Ambar ontmoet. Zij is het tegenovergestelde van zijn vriendin en zij is ook anders dan alles wat hij kent. Ambar sleept hem mee in een compleet andere wereld. Door Amber komt hij in aanraking met LALD (Live And Let Die) een groepering die juist pleit voor de terugkeer van de dood. Deyno moet keuzes in zijn leven gaan maken. Wil hij zich aansluiten bij de groepering of gaat alles waar de groepering voor staat Deyno te ver?

In het begin was het lastig om in het verhaal te komen, misschien omdat je meteen in het verhaal viel zonder even rustig kennis te maken met deze toekomst. Gaandeweg het verhaal werd deze toekomst me steeds duidelijker en snapte ik de strijd waar Deyno mee te maken kreeg. Natuurlijk is het ideaal als er niemand meer zou sterven, maar zou dit ook reÃ«el zijn? Deyno is wat dat betreft een eigenwijze tiener die in het begin van het verhaal oogkleppen opheeft, hij hoort wat hij wil horen. En doet mee om bij de groep te horen. Hij vindt zijn leven maar saai en praat zo zijn gedrag goed. Later in het verhaal neemt zijn verstand het over. Hij leert voor zichzelf denken i.p.v. dat hij alles aanneemt van andere mensen.

Toen ik het boek ontving en het aantal bladzijdes zag was er toch een beetje angst dat het een snel geschreven verhaal zou zijn. Waarbij je misschien geen band met de hoofdpersoon zou voelen. Dat heeft me positief verrast. Er werd veel verteld in het boek waardoor je toch een goed beeld van het hoofdpersonage kreeg. Er gebeurde niet te veel in het boek, maar het was ook niet saai. Een goede middenweg. Het boek krijgt van mij drie sterren, omdat het verhaal voor mij persoonlijk iets meer diepgang had mogen hebben. Sommige stukjes waren net wat voor de hand liggend.

Is het boek een aanrader? Ja dat sowieso. Het is een heerlijk boek om te lezen die je ook nog eens aan het denken zetten. Zou jij namelijk willen dat er onsterfelijkheid zou zijn in de toekomst?

* Bedankt uitgeverij Clavis voor het boek.