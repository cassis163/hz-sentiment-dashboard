Overal ter wereld keren mensen terug uit de dood. Ook in Arcadia, waar het verhaal zich afspeelt, hebben ze te maken met de Teruggekeerden. De Ware Levenden raken in paniek. Waarom gebeurt dit? En vooral, hoe stoppen we het? Ook de 8-jarige jongen Jacob wordt na 50 jaar weer met zijn ouders herenigd. Zijn ouders, beide bejaard, weten eerst niet wat ze ervan moeten denken. Lucille zag de Teruggekeerden als duivels, maar als ze Jacob ziet, beschouwt ze hem als haar echte zoon, ook al was hij verdronken. Harold denkt echter dat het niet zijn zoon kan zijn en weigert het dan ook lief te hebben.
Naarmate er steeds meer mensen terugkeren, voelen de Ware Levenden zich steeds meer bedreigd. Uiteindelijk richt het Bureau kampen op om de Teruggekeerden in te stoppen. Ook Jacob en zijn vader (doordat hij koppig was en de wet overtrad) worden meegenomen. Sommige Ware Levenden vinden het niet kunnen en willen dat de Teruggekeerden gewoon vrij zijn. Dan escaleert de het en barst de strijd eindelijk los.
Dit boek wordt heel erg geprezen om zijn unieke verhaal. Ik ben het hier grotendeels mee eens: Het terughalen van doden is origineel en het verhaal is zeer goed geschreven en bevat mooie karakters. Ik was ook zeer nieuwsgierig geworden naar dit boek, maar ik vond dat het verhaal zeer langzaam op gang kwam en eigenlijk niet zo spannend. Ik had de hele tijd het gevoel dat er iets spannends zou komen, maar helaas, op de laatste 45 bladzijdes na gebeurde er eigenlijk niks dat mij in de greep hield. Jammer, want het had zulke mooie karakters en het was goed geschreven. Het riep wel veel vragen op, waaronder: "Wat zou jij doen als je dierbare terug komt uit de dood?". Ik vind ook dat de achterliggende gedachte van het boek mooi is. Want uiteindelijk gaat het over onverwerkt verdriet en dat je het verdriet een plekje moet geven. Ik vind dit boek 3 sterren waard, het verhaal had beter gekund, maar je hebt wel een mooi boek in je handen die onbewust vragen oproept en indruk op je maakt.