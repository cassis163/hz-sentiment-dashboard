De fout is het tweede deel van de ‘Off Campus’-serie van Elle Kennedy. De deal, waarmee de serie van start ging, werd door liefhebbers van New Adult erg goed ontvangen. De serie met stomende scènes, spetterende situaties en sprankelende personages begon tof met de aantrekkelijke ijshockeyer Garrett en de rustige Hannah. Reikhalzend werd er uitgekeken naar het vervolg, maar is De fout net zo fijn als De deal?

John Logan is een van de succesvolle ijshockeyers die Briar rijk is. Zijn looks zitten mee en ook over aandacht van de dames heeft hij geen klagen. Sterker nog, hij kan elk meisje krijgen dat hij wil. Maar hij wil niet elk meisje, hij is verliefd op het meisje van zijn beste vriend. Hij is verliefd op Hannah. Als Logan op een avond op zoek is naar een feestje, maar op het verkeerde adres belandt, ontmoet hij psychologie studente Grace. Ze raken aan de praat en hebben uiteindelijk een hele gezellige avond samen. Maar wanneer het tussen de twee meer dreigt te worden, biecht Logan op dat hij eigenlijk verliefd is op een ander. En daarmee maakt hij alles stuk.

Hoewel het geen must is om te beginnen in het eerste deel, is dat wel aan te raden. Logan is namelijk verliefd op Hannah, Wellsy voor insiders, die we kennen uit De deal. En dat brengt gelijk de nodige vragen met zich mee. Zal Logan er met Hannah vandoor gaan en Garrett alleen achterlaten? Zouden we meer te weten komen over Wellsy en Garrett? En hoe loopt het af tussen Logan en Grace? Afwisselend lezen we vanuit het perspectief van Logan en Grace. Binnen de hoofdstukken schakelt Kennedy op een duidelijke manier tussen de personages. Zo krijgt de lezer motieven en achtergronden van hen beide mee en wordt de band met zowel Logan als Grace sterker. Het is boeiend om van beide te ervaren wat er in hen omgaat. Maar het valt ook op dat de personages wat in elkaar overlopen. Het taalgebruik van mannen onderling met hun neiging om overal over te vloeken, neemt Grace over. Dat is jammer, daarmee loopt haar gracieuze karakter hier en daar een deukje op.

De fout gaat in sneltreinvaart van start en ondanks dat Grace maagd is, bevatten de eerste hoofdstukken een aanzienlijke hoeveelheid steamy scènes. De lezer zal uiteindelijk begrijpen waarom Elle Kennedy voor dit hoge tempo heeft gekozen, blijkbaar was het nodig om het breekpunt tussen het stel vroeg op te werpen, maar het aantal seks gerelateerde passages blijft overdadig. Het draagt niet bij aan de klik tussen Logan en Grace. De fysieke aantrekkingskracht tussen de twee is groot, maar een diepgaande en innige band lijkt te ontbreken. Is die seksuele aantrekkingskracht voor ‘ik-kan-iedereen-krijgen-die-ik-wil’ Logan genoeg? En past dat wel bij zo’n rustig type als Grace? Met weinig ervaring schroomt ze niet om zichzelf letterlijk en figuurlijk aan een onbekende jongen bloot te geven. Die tegenstrijdigheden boeten in op de geloofwaardigheid van het plot. Ook aan de spanning over hoe de onderlinge verhoudingen liggen, maakt Elle Kennedy met haar hoge tempo snel een einde. Daarmee krijgt het geheel een voorspelbaar karakter. Dat is een tegenvaller, aangezien Kennedy met haar debuut De deal, juist een verfrissende NA heeft geschreven.

Maar de vaart in het boek heeft ook zo zijn voordelen. Door enkele sprongen in de tijd en het epiloog zien we Grace en Logan ontpoppen tot jongvolwassenen die hun eigen keuzes maken. Logan blijkt eigenlijk helemaal niet zo’n player te zijn. Elle Kennedy neemt na een snelle start de tijd om de problemen van Logan verder uit te diepen, waardoor het verhaal weer iets meer diepgang krijgt. Het laat zien dat het niet alleen maar draait om seks in de levens van de jonge twintigers, maar ook om familie, opgroeien en op eigen benen staan. Daarmee is De fout een NA zoals hij zou moeten zijn. Prettig leesbaar, met een flinke dosis liefde, maar ook de nodige tegenslagen die het leven volwassen maken.

De fout is niet zo sprankelend als haar voorganger, maar hou je van sexy ijshockeyers, zinderende relaties en hecht je minder waarde aan een weergaloos einde, dan is De fout bijna net zo lekker.