De Royals zijn de broers waar je geen genoeg van krijgt. Gelukkig is hier het vijfde boek uit de serie: Gevaar! Ook het vijfde deel concentreert Erin Watt zich op Easton, de broer die in Verlangen al knikkende knieën veroorzaakte. Gevaar begint net na het heftige ongeluk uit Verlangen, en opent in de privéwachtruimte van het Bayview General-ziekenhuis.
Sinds Easton kennis heeft gemaakt met Hartley, probeert hij zijn leven te beteren en zijn verleden achter zich te laten. Maar door het ongeluk heeft Hartley last van geheugenverlies. Ze herinnert zich niets van de laatste jaren, en herkent Easton niet. Maar wat als het geheugen van Hartley niet meer terugkomt? Om haar vertrouwen te winnen, moet Easton zijn verleden opbiechten, en dat is geen mooi verhaal. Maar er zijn kapers op de kust: klasgenoten van Easton en Hartley proberen haar te vertellen hoe haar verleden in elkaar zit. Helaas heeft niet iedereen het beste met haar voor, en doen meerdere mensen alsof ze vrienden met haar waren.
Gevaar wordt vanuit het perspectief van zowel Hartley als Easton verteld. Vooral het oogpunt van Hartley na haar geheugenverlies is interessant: voor het eerst heeft een personage een volledig neutraal beeld van Easton, is er iemand die zijn voorgeschiedenis niet kent. Hierdoor word je als lezer een nieuwe blik op de Royals-familie gegund.
Familie is belangrijk voor de Royals, ze steunen elkaar door dik en dun. Door het ongeluk ligt een van de tweeling in coma in het ziekenhuis, en het is duidelijk wat de impact van zo’n ongeluk op het gezin is. Easton probeert zijn andere broertje te steunen, maar gedraagt zich niet altijd even verantwoordelijk. Wel lijkt hij in dit deel over het algemeen minder grof dan in de vorige delen: het is duidelijk dat Easton volwassener wordt.
Langzaam wint Easton het vertrouwen van Hartley terug. Hun interactie is, net als in Verlangen, hartverwarmend. Het is leuk om te zien hoe ze met elkaar omgaan, en hoe Easton zijn best doet om haar (weer) voor zichzelf te winnen. De moeite die hij neemt om Hartley op haar gemak te laten voelen zonder haar tot iets te dwingen, zorgt ervoor dat je stiekem ook een beetje verliefd wordt op hem. Maar hij probeert niet alleen indruk te maken: hun natuurlijke aantrekkingskracht is ook te voelen. Dit is goed samen te vatten in de volgende opmerking van Easton:
‘Vriendinnetjesdingen zijn van tevoren geplande dingen omdat je indruk op iemand wil maken. Trouwdingen zijn de ontspannen dingen die je echt leuk vindt als je zodanig met die ander op je gemak bent dat je geen indruk op haar hoeft te maken.’
Maar de relatie met Easton is niet het enige mysterie uit haar verleden dat Hartley probeert op te lossen. Waar is ze de afgelopen drie jaar geweest? Waarom doet haar familie zo vreemd? Hoe meer ze ontdekt, hoe complexer het verhaal wordt. Ze was het huis uit gezet, en haar vader blijkt haar en haar zusje regelmatig hardhandig aangepakt te hebben. Om haar zusje te redden, moet Hartley erachter komen wat ze wist vóórdat ze haar geheugen kwijtraakte. Hiermee wordt ook een ander belangrijk thema aangesneden: huiselijk geweld.
Gevaar is het vijfde deel uit de ‘De Royals’-serie, en – anders dan de andere boeken – eindigt het niet met een enorme cliffhanger. De losse eindjes uit de andere delen worden aan elkaar geknoopt, en ook Reed en Ella krijgen een, nogal onverwachte, afsluiting. De serie wordt mooi afgerond, maar voor de liefhebbers: er komt nog een novella over een van de andere Royal-broers: Hartstocht.