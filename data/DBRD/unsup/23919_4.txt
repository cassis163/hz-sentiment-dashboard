Ook in dit nieuwe avontuur van Jack Reacher is het weer een damsel in distress die gered moet worden. Of eigenlijk twee: door het drinken van een kop koffie valt Reacher met zijn neus in een ontvoeringszaak. Kate Lane en haar dochter Jade zijn ontvoerd en Reacher schijnt een van de ontvoerders te hebben gezien. De man van Kate, Edward Lane, is het hoofd van een klein particulier leger en zeven van zijn trouwste mannen zijn voortdurend bij hem en zijn vrouw. Toch is ze verdwenen en hoewel Lane al een miljoen losgeld heeft betaald, zijn Kate en Jade niet teruggekomen. Vanwege zijn achtergrond en ervaring biedt Edward Lane Reacher het prettige bedrag van een miljoen als hij wil helpen. Niet voor hemzelf, maar om andere redenen, accepteert Reacher. Dat doet hij overigens niet direct maar waarom dat is kan ik hier niet vertellen want dan zou ik een deel van de plot weggeven.
Zoals we gewend zijn van Child zitten er meer wendingen in de plot dan in een gemiddeld doolhof, terwijl het verhaal toch uiterst goed te volgen blijft en de spanning tot nagelbijtende hoogte wordt opgevoerd. Jack Reacher vind ik een van de interessantste karakters die ik de laatste tijd ben tegengekomen. Uiterst subtiel weet Child Reacher dingen te laten doen en zeggen die bijdragen aan het beeld dat je als lezer van hem krijgt. Alleen al het lezen van het eerste hoofdstuk zou voor menig (beginnend) auteur een uitstekende les zijn in karakterontwikkeling van je hoofdpersoon.
Zoals gewoonlijk is de damsel in distress, Kate, geen tutje dat maar rustig gaat zitten wachten tot ze gered wordt. Child geeft ook zijn (vrouwelijke) slachtoffers altijd net dat beetje extra mee waardoor je sympathie voor ze kan gaan voelen. En zonder al te veel te willen verklappen kan ik wel zeggen dat Kate een pittige dame is!