Op een ochtend wordt een lichaam gevonden aan het IJ in Amsterdam-Noord. Hoog aan een lantaarnpaal hangt een dode man met de broek op zijn hielen. Maud Mertens, rechercheur in Amsterdam, is belast met het onderzoek. Vooral de bijzondere houding van het slachtoffer is opvallend, het lijkt alsof de dader hier iets mee wil zeggen.

Naast Maud Mertens gaat ook Kyra Slagter op zoek naar de moordenaar. De bewuste ochtend is Kyra uit haar bed gebeld door haar broer Jarno. Hij heeft het lijk gevonden en weet dat zijn zusje erg geïnteresseerd is in moordonderzoek en later ook graag bij de politie wil. Kyra is er eerder bij het lijk dan de politie en ze neemt een kijkje en maakt een filmpje van het lijk en de omgeving. In eerste instantie observeert Kyra het lijk objectief, totdat ze het slachtoffer herkent als haar kunstdocent Marc Gaullier.

Kyra en Maud gaan beide op hun eigen manier op zoek naar de moordenaar. Gedurende het onderzoek treffen ze elkaar meerdere keren, in het begin ergert Maud zich erg aan de nieuwsgierige tiener, maar komt er later achter dat Kyra ook bruikbare informatie heeft. Ze onderzoeken alle mogelijke motieven en hebben een vermoeden in welke hoek ze de moordenaar moeten zoeken. Totdat er een tweede slachtoffer gevonden wordt, die ook op een typische manier wordt geëxposeerd.

In dit boek is een belangrijke rol weggelegd voor Kyra, de jonge speurder. Haar verhaallijn speelt naast de verhaallijn van Maud Mertens een grote rol in het boek. Naast Kyra en Maud is ook de moordenaar een belangrijk personage in het boek. De gedeeltes uit zijn perspectief zijn schuingedrukt weergegeven in het boek en geven een beeld van de gedachtegang van de moordenaar, maar verraden nog niets over zijn identiteit. Het is een spannend boek en lekker vlot geschreven. Het boek is origineel door de grote aandacht voor de expositie van de lijken en de belangrijke rol van Kyra in het boek. In het boek is wel sprake van veel toevalligheden, maar wie daar niet te veel aandacht aan schenkt kan genieten van een heerlijk spannend boek!