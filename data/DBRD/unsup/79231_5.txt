Nu heeft Lemniscaat wel een heel bijzonder boek in de collectie opgenomen. Op een prachtige manier wordt verteld hoe Micke 7 dagen lang kookt voor de keizer. Aan het eind van het boek staan de recepten zelfs uitgebreid beschreven.

Keizer Linus I regeert met harde hand over het eiland Minelotte. Ben je het niet met hem eens? Geen probleem, dan ga je naar de Witte Rots (waarvandaan ontsnappen helaas totaal onmogelijk is) of word je gevoerd aan de haaien in de Haaibaai. Als kind kun je in het weeshuis terecht komen, dan moet je kolen uit de mijnen halen. Er is bijna geen eten op het eiland. De keizer lust namelijk bijna niets en daarom heeft hij bijvoorbeeld alle mangobomen laten kappen. Alleen in de paleistuin staan er nog een paar.

Micke heeft het plan opgevat om mango's uit de paleistuin te pakken. Maar er gaat iets flink mis en hij wordt in de kerker gegooid. De volgende dag wordt Micke voor de keizer geleid. Die wil hem een jaar dwangarbeid in de mijnen opleggen. Maar Micke heeft een ander plan! Wat als hij nou eens 7 dagen lang voor de keizer gaat koken? En dan verzint hij 7 dagen lang dat wat de keizer echt w√©l lekker vindt?! En dan wordt Micke stoutmoedig en bedingt ook nog de terugkomst van alle mensen van de Witte Rots als hij wint. Als hij verliest wordt hij aan de haaien in de Haaibaai gevoerd...

De ouders van Micke en Lori zijn naar de Witte Rots verbannen. Zo ook de ouders van zijn vriend Remo. Samen met Pieke die geen ouders meer heeft wonen ze in een zelfgebouwd huis op het strand. En zijn vrienden helpen hem door dik en dun om de uitdaging te winnen.
Behalve enorm aanstekelijk geschreven is het soms ook best nog spannend. En het water loopt vanzelf in je mond bij al die lekkernijen. Je leert ook enorm veel over het gebruik van kruiden. Kortom: dit boek moet iedereen lezen!