Judith Visser schreef twee romans voordat ze de overstap maakte naar de (literaire) thriller. Het onlangs verschenen Trip is haar derde wapenfeit in dit genre en tevens mijn kennismaking met de in Rotterdam geboren en getogen schrijfster.
Visser is met Trip heel dicht bij huis gebleven. Niet alleen omdat het verhaal zich volledig afspeelt in haar geboortestad, ook haar liefde voor de trouwe viervoeter druipt van de pagina's af. Het verhaal: de zeventienjarige Amber ontvlucht in de zomervakantie haar ouderlijk huis, omdat haar moeder haar tot wanhoop drijft. Als haar Tsjechische wolfhond Yuriko bijna de dupe wordt van moeders maniakale schoonmaakwoede, vertrekt Amber halsoverkop naar haar vijfentwintig jarige neef, Stan, in Rotterdam. Stans relatie is net verbroken en daar heeft hij het nogal moeilijk mee. Maar 'hooligan' Stan blijkt nog veel meer problemen te hebben en langzaam maar zeker trekt hij zijn nichtje mee in zijn negatieve spiraal in het donkere, gevaarlijke Rotterdam. Wanneer hij hond Yuriko inzet om een schuld te vereffenen, weet Amber dat ze nog maar heel weinig tijd heeft om haar trouwe viervoeter uit de arena van de hondengevechten te houden.
Dit zou zo de beschrijving kunnen zijn van een nieuwe jeugdroman van Carry Slee, maar op de achterzijde van Trip staat geen foto van de bebrilde en veelvuldig bekroonde bestsellerauteur. Daar prijkt toch echt de foto van de donkerharige Judith Visser.
Judith Visser heeft een groot risico genomen door in de huid te kruipen van de zeventienjarige Amber. Ze doet dit echter zo goed en geloofwaardig dat het boek eigenlijk ook léést als een jeugdroman, maar helaas nergens de 'literaire thriller' wordt die de uitgever ons belooft. De plot zit wel aardig in elkaar, maar Visser heeft veel tijd nodig om op gang te komen, waardoor de spanning lang achterwege blijft. Toch 'pakt' het verhaal af en toe wel, weet Visser een realistisch beeld te creëren van een van de slechtere wijken van Rotterdam en zeker naar het einde toe wordt het bij vlagen nog wel spannend. De ontknoping doet wat gehaast aan en is misschien niet op alle vlakken even geloofwaardig, maar Judith Visser heeft een prettige 'tone of voice' en met haar creativiteit is niets mis. Alle elementen voor een spannend jeugdboek zitten er in. Voor het waarmaken van de belofte 'literaire thriller' is in mijn ogen wel wat meer nodig.