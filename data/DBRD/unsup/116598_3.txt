Hoewel er in dit boek regelmatig een dode valt, gaat het hier niet om een klassieke misdaadthriller. In het begin had ik zelfs het gevoel dat het eerder om een roman zou gaan die een maatschappelijk thema aankaart.

Het verhaal begint met zeilster Tessa en haar scheepsmaat Mortimer die tijdens een rampzalige nacht op zee een vluchtelige het leven redden. Het is geen toeval dat Tessa en Mortimer zich net langs de Turkse kust bevinden, want Mortimer is een fotograaf die Tessa inhuurde om een fotoreportage te maken van de vluchtelingenproblematiek en het drama dat zich aan de grenzen van Europa afspeelt. Door Soumaya, de vluchtelige, het leven te redden en zich haar lot aan te trekken komen Tessa en Mortimer echter in een complot terecht dat hun verbeeldingsvermogen overtreft.

Roel Janssen weet met dit boek op een overtuigende manier het beleid rond de vluchtelingenproblematiek aan te kaarten zonder meteen een moreel vingertje op te steken. Door een raak vluchtverhaal geeft hij de vele vluchtelingen een menselijk gezicht. Op zich draait het boek rond de ontdekkingen die Tessa en Mortimer doen, maar zelfs nadat hun weg en die van Soumaya noodgedwongen scheiden, blijven we haar volgen en speelt ze een belangrijke en realistische rol in het verhaal.

Janssen weet daarnaast ook op boeiende wijze het verhaal af te wisselen met de geheime bijeenkomsten rondom operatie 'Poseidon'. Hierbij komt een selecte club samen om de vluchtelingenproblematiek aan de Europese grenzen te bespreken en daar een oplossing voor te vinden. Deze verhaallijn is in het begin vrij technisch en staat soms in schril contrast met het verhaal van Tessa en Mortimer dat het van een meer ontspannen schrijfstijl moet hebben. Toch is deze verhaallijn onontbeerlijk om de lezer mee te nemen in het uiteindelijke plot en de ontknoping.

De personages worden door Janssen tot leven gewekt, met elk hun eigen geschiedenis en innerlijke leefwereld, maar de uitwerking hiervan was voor mij niet altijd even geloofwaardig. Ook voor de dialogen gold dit op sommige momenten. Niet altijd liepen ze even vlot. Soms liet de schrijver een paar steken vallen, waardoor een dialoog al eens wat stroever liep, zoals wanneer Tessa vertelt over haar minnaar die ze ooit verloor op zee.

Al bij al zet Roel Janssen wel een meeslepende thriller neer met een goed plot die zorgt voor veel leesplezier. Zijn belangrijkste verdienste hierbij is dat hij een brandend actueel thema zo goed in een thrillerjasje weet te steken!