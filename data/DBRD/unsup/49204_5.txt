Het is 1993 en Martin Servaz staat aan het begin van zijn succesvolle carrière. Hij raakt als kersverse agent verwikkeld in de spraakmakende en onopgeloste zaak van de dood van twee zussen die geobsedeerd waren door een misdaadschrijver. Vijfentwintig jaar later kruist diezelfde misdaadschrijver nogmaals Servaz’ pad en krijgt de zaak een zeer onheilspellend vervolg…

Het boek is opgedeeld in 3 delen; Prelude 1988, 1993 en 2018. In het eerste deel maken we kennis met de twee zussen Alice en Amber, in het tweede deel worden deze zussen in een vreemde setting dood aangetroffen. De moord op de twee zussen wordt door een verdachte bekend. In 2018 wordt er nog een moord gepleegd die samen lijkt te hangen met de dood van de meisjes.
Hoewel er een bekentenis is van een verdachte heeft Martin Servaz altijd het gevoel gehad dat de zaak niet is afgesloten. Dat lijkt in 2018 ook zo te zijn, maar het is nogal een lastige zaak om de kwestie rond te krijgen. Daarbij komt het leven van Servaz zelf ook in gevaar terwijl wordt getracht de zaak op te lossen.

Bijzonder aan dit boek uit de serie vond ik dat we als lezer een kijkje in het verleden van Servaz kregen. Hoe hij zijn carrière bij de politie is begonnen en waar hij mee te maken kreeg. Ook lezen we hoe de eerste jaren van zijn huwelijk met de moeder van zijn dochter Margot waren en hoe de relatie met zijn vader was. Dit inkijkje geeft een bijzonder tintje aan het boek.

Voor mij wederom een fijn boek uit de serie rond Martin Servaz. Een aanrader net als de andere delen. Vraag is nu alleen….komt er nog een deel. Ik hoop van wel.