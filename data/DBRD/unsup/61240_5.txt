Als wij schurken waren, schurken zoals Shakespeares Ceasar of Edmund uit King Lear. Een prachtig literair boek, een ode aan William Shakespeare en tegelijk een intrigerend en spannend verhaal. Op dit boek valt niets af te dingen. Aanrader!

Het boek is geschreven in vijf bedrijven. Elk begint met een proloog in het heden, waarin Olivier Marks na tien jaar gevangenis vrij komt en in gesprek gaat met detective Colborne, die met pensioen gaat en die wil begrijpen of Olivier de moord wel of niet heeft gepleegd. Olivier heeft tien jaar gezwegen, maar vertelt nu hun verhaal.

Alsof er een toneelstuk wordt geschreven zo ontvouwt zich in toneeldelen het leven van zeven studenten, allen eindejaars en allen vol van de werken en taal van Shakespeare. Hun toneelrollen raken verweven met hun dagdagelijkse leven, totdat een andere rolverdeling ook hun onderlinge verhoudingen aan het schuiven brengt. Als een van hen dood wordt gevonden, weten ze zichzelf en de politie ervan te overtuigen dat er sprake was van een ongeluk. Uiteindelijk blijkt dat ook in hun leven de Shakespeareaanse dramatische thema’s leidend waren……….