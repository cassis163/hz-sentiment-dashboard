Harry Potter en de geheime kamer
Dit tweede deel van de Harry Potter-reeks is spannend, zit goed in elkaar en wordt net als de andere boeken regelmatig opgefleurd door grapjes en hilarische gebeurtenissen. Wie met de Harry Potter-boeken opgroeit leert al lezende over de kracht van normen, waarden, acceptatie, respect, vriendschap, loyaliteit, en zoveel meer. Eigenlijk zouden de Harry Potter-boeken voor iedereen verplichte kost moeten zijn. Daar kan de wereld alleen maar mooier van worden. Oude vijanden keren terug, vertrouwde figuren ontbreken ook niet in het verhaal. En de nieuwe personages daar ben je in een mum van tijd aan gewend.
Harry begint in dit boek aan het tweede jaar op Zweinstein Hogeschool voor hocus pocus, samen met zijn beste vrienden Ron en Hermelien beleeft hij er weer een verdraaid magnifieke tijd. Maar dan wordt de kat van de conciërge versteend en verschijnt er een lugubere tekst op de muur, geschreven in bloed. Er staat dat de geheime kamer weer geopend is maar waar is die en wat houdt die kamer precies in? Met z’n drieën proberen ze uit te zoeken wat de geheime kamer precies is en welk monster de kat heeft versteend. Na een tijdje beginner er meer en meer kinderen versteend te raken en wordt Ginny meegesleurd naar de kamer. Zal Harry het geheim van de geheime kamer ontrafelen zodat Zweinstein niet ten onder gaat?
In bijna elk boek komt Harry Potter wel weer oog in oog te staan met Voldemort. Ook in dit boek was dat weer het geval. Naar mijn mening is dat altijd het het meest enerverende stukje in het hele verhaal en dat blijkt ook maar weer uit Harry Potter en de geheime kamer. Dit gedeelte uit het boek was enorm zinderend en je ging bijna denken dat dit het einde was van onze Harry.
De spanning in dit boek is niet te snijden en de mysterieuze gebeurtenissen doen je fantasie op hol slaan.
Elena Deleersnyder