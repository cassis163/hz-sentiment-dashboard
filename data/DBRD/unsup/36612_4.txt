‘Drakensteyn, Droomkasteel’ - Fleur Jurgens




Genre: Historische Roman
Uitgeverij: Prometheus
ISBN: 9789044635898
Uitvoering: Paperback
Aantal pagina’s: 286
Verschijningsdatum: november 2018

Met grote dank aan Uitgeverij Prometheus voor het recensie-exemplaar.

Inhoud
De dagboeknotities van Michelle Mastenbroek zijn verwerkt in deze historische roman waarin zij verslag doet van haar werk als kokkin op Kasteel Drakensteyn. Haar man Anton is hier tevens werkzaam als butler, in de eerste helft van de jaren zestig van de vorige eeuw. Schokkende gebeurtenissen en Koninklijke geheimen vormen een deel van het verhaal.

Mijn mening
Het verschijnen van een notitie over de release van dit boek, heeft mijn nieuwsgierigheid geprikkeld. Controversieel kwam bij mij op voorhand als te verwachten trefwoord naar boven. De monarchie geniet veelal een beschermde status en ook in de media zorgt dit voor conservatieve berichtgeving en fatsoen. Zouden er nu negatieve zaken naar buiten worden gebracht? Ik wilde het graag lezen en ben blij met het ontvangen recensie-exemplaar. Het boek ziet er prachtig uit, zwart met glanzend zilveren belettering op de omslag en fuchsia accenten op onder andere de binnenflap. Een ‘Koninklijke’ uitstraling.

Het verhaal wordt verteld in twee eeuwen. Achttien genummerde hoofdstukken die zich afspelen in de jaren zestig van de twintigste eeuw worden afgewisseld met ongenummerde hoofdstukken die zich afspelen in de winter van 2002. Hoewel beide zaken afwisselend worden belicht, worden de verhalen hierbinnen chronologisch verteld.

De dagboeken waarop het verhaal is gebaseerd, bevatten volgens de auteur teveel hiaten en deze heeft zij op twee manieren gedicht. Enerzijds op basis van aanvullende informatie vanuit vele achterin het boek in een lijst opgenomen bronnen. Anderzijds door het gevoel van journalistieke vrijheid om delen te romantiseren en zelf te beschrijven. Een begrijpelijke keuze, die echter niet helpt bij mijn wens als lezer om de waarheid te achterhalen.

Fleur Jurgens heeft een prettige manier van schrijven en weet naast de karakters van de personages ook de tijdgeest uitstekend neer te zetten. Het leven in de jaren zestig was immers sterk sociologisch en antropologisch afwijkend van de huidige tijd. Het verhaal is boeiend en levert op basis van de functie van Anton en Minnie (Michelle) een figuurlijk en letterlijk kijkje in de keuken van het Koninklijk leven in die tijd.

Eindoordeel
Verschillende lagen in het verhaal leveren een schat aan informatie op. De haat-liefde verhouding tussen Anton en Minnie. De relatie tussen de Britse Minnie en de Hollandse Anton wordt heel erg goed beschreven en heeft een melodramatisch en destructief karakter. En kent vele geheimen binnen een verhouding die Minnie en mij als lezer vertwijfelt en die zij als volgt omschrijft in een fragment uit 2002:

‘…dat ik toch nog liefde voor hem voelde, ondanks alles wat hij me had geflikt. Zoals een slachtoffer zich hecht aan zijn beul’.

Vertwijfeling die ik ook niet kan loslaten bij het andere deel van het verhaal. De wijze waarop het gedrag van Prinses Beatrix en Prins Claus en de toenmalige vorstin Juliana en haar man Bernhard worden neergezet, levert mij een soort schaamtevol voyeurgevoel op. ‘Wil ik dit wel weten?’, wisselt razendsnel qua gedachten af met ‘Dat dacht ik zelf ook altijd al’.

Een aantal leden van het koninklijk huis komt er niet zo goed vanaf. En dat brengt mij in tweestrijd. Ik was nieuwsgierig naar smeuïge details en realiseer mij evengoed dat ZKH Koning Willem-Alexander, van dezelfde leeftijd als ik, nooit blij kan zijn met uitlatingen van deze aard over het gedrag van zijn ouders en grootouders.

Dat gevoel van ‘hinken op twee gedachten’ raakte ik niet kwijt. Heeft deze recensie jouw nieuwsgierigheid naar het boek voldoende kunnen opwekken? Lees het! Het maakt een onuitwisbare indruk en zet de mystiek symboliek en dramatiek binnen de monarchie meer dan levend op papier. En … bij twijfel …gewoon doen! Niet louter controversieel, bovenal een lezenswaardig verhaal. Drakensteyn, Droomkasteel krijgt van mij drie-en-halve vorstelijke ster.

Peter van Bavel - recensent De Perfecte Buren

Mijn persoonlijke songtekst
‘All prime ministers and majesty around the world
Open your eyes look, touch and feel
Rule with your heart, live with your conscience.

(Queen – All God’s People)