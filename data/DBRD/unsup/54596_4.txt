De cover van De uitverkorene, het 2de boek in de trilogie “Cirkel van het kwaad” past goed bij de cover van het eerste deel Schaduwkinderen. De afbeelding van de vrouw op de achterkant stond op het eerste deel, nu zie je haar van opzij. De kleur is veranderd in meer lichtere tinten, waardoor het geheel wel tot de verbeelding spreekt. Ook binnen het totale genre van Jansma, waar altijd een persoon zichtbaar is op de cover, past ook dit boek weer mooi. Een aanwinst voor in de boekenkast. Ook in dit 2de deel van de trilogie is de hoofdrol weggelegd voor officier van justitie Jules DeClerck, bijgestaan door haar collega’s van het onderzoeksteam en journalist Harry. Ditmaal wordt Jules geconfronteerd met een moord waar ze onderzoek naar doet, waarbij ook Harry op een onverwachte manier betrokken lijkt te zijn. Hun onderzoek leidt hen, ieder afzonderlijk, naar een mogelijke sekte in het Friese land, waarbij de leider van deze groep ook iets in Jules triggert. Tegelijkertijd wordt Jules geconfronteerd met haar verleden, wat ze niet uit de weg kan gaan. Jansma levert met dit tweede deel wederom een plot af wat sterk in elkaar zit en wat je doet hopen dat deel drie niet al te lang op zich zal laten wachten.