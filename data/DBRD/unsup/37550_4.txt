Oscar Seefelt, een veelbelovend advocaat en toegewijde vader en echtgenoot, raakt door het verongelukken van zijn 14-jarige zoon de grip op de alledaagse zaken kwijt.
Hij denkt te weten wie zijn zoon heeft doodgereden en wil dat het recht zegeviert en de waarheid boven tafel komt. Echter, dit loopt anders dan verwacht en de verjaringstermijn (20 jaren) vliegt voorbij, zonder dat er iets gebeurt…
Als een klant zich meldt voor een ontslagzaak, krijgt Oscar plotseling de kans om wraak te nemen op de dader van het ongeluk, maar daarvoor zal hij ver over de grenzen van de wet moeten gaan…
Dit boek deed mij in eerste instantie denken aan een thriller van John Grisman. Maar, gelukkig voor de gemiddelde lezer, ontbreken uitgebreide rechtbankscènes. Feiten uit de advocatenpraktijk worden afgewisseld met gebeurtenissen uit het hedendaagse leven. Het boek leest zeer prettig en is beslist niet saai. Thema’s als emotie, recht en onrecht, vergelding én acceptatie, worden op een prachtige manier in het verhaal verweven. Max van Olden weet met ‘de juiste man’ de lezer te boeien met een geslaagde spannende thriller met psychologische elementen. Bovendien is het slot onverwacht verrassend! Een heerlijk boek, dat ik met veel plezier heb gelezen.