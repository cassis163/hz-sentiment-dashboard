Heb je het goede voornemen om meer te gaan bewegen, maar ziet de bank er na een dag werken erg aantrekkelijk uit? In Beweeg! streeft Arie Boomsma ernaar om, samen met een team van deskundigen, deze en andere excuses definitief van tafel te vegen.

Arie Boomsma lijkt een echte alleskunner. Natuurlijk kennen we hem vooral als presentator en programmamaker, maar inmiddels heeft hij ook een flink aantal boeken op zijn naam staan. In 2014 schreef hij met Troost het essay van de Maand van de Filosofie. Eerder verschenen er van zijn hand al titels over het geloof, het mannelijke lichaam en poëzie. In Beweeg! staat een andere passie van Boomsma centraal: mensen motiveren om gezonder te leven en in beweging te komen.
Dit voornemen resulteerde vorig jaar al in de opening van een eigen sportschool in Amsterdam, Vondelgym. Voor de expertise in Beweeg! put Boomsma dan ook niet alleen uit zijn eigen ervaringen. Een team van deskundigen en vrienden, waarvan de meeste ook verbonden zijn aan Vondelgym, zijn duidelijk in het boek aanwezig. Laat je bij de eerste aanblik dus niet weerhouden door de vele foto’s van Boomsma zelf. Beweeg! is, net als de sportschool, vooral een teamprestatie met een bekend uithangbord. Toch is het jammer dat er voor zijn broer Klaas geen grotere rol is weggelegd; hij is immers de co-auteur van het boek.

De opbouw van het boek onderscheidt zich van andere lifestyle- en gezondsheidsboeken. Elk hoofdstuk begint bijvoorbeeld niet met een inspirerende quote, maar met herkenbare redenen waarom je juist geen zin hebt om te bewegen. Denk daarbij aan: ik heb geen tijd, na een dag werken ontbreekt me de energie, of ik begin altijd heel enthousiast maar heb nooit de discipline om het vol te houden. De insteek van ieder hoofdstuk is om je langzaam maar zeker te laten zien waarom deze excuses niet geldig zijn. Denk daarbij aan tips die je helpen om weer voorzichtig te beginnen met sporten, tot gezonde recepten die je helpen om een meer actieve levensstijl vol te houden. Dit zou heel belerend kunnen uitpakken, maar het valt Boomsma en co te prijzen dat ze in Beweeg! ook hun menselijke kant laten zien. Ondanks dat deskundigen je aansporen om te bewegen, vertellen ze dat ook zij een sportsessie weleens overslaan na een avondje doorhalen in de kroeg. Wat volgt zijn handige tips om op zo’n dag toch aan voldoende beweging te komen. Deze menselijke trekjes van de auteurs bieden vooral een geruststellende gedachte als je weer langs een bladzijde komt waarin een meer dan fit ogende Boomsma bepaalde oefeningen voordoet.

De boodschap die als een rode draad door Beweeg! loopt is toch niet mis. Door gezonder te leven en meer te bewegen gelooft Boomsma dat je gelukkiger wordt. Deze bewering wordt vooral getest aan de hand van verschillende persoonlijke verhalen die in het boek zijn opgenomen. Zo vertelt broer Klaas dat bewegen hem heeft geholpen om van zijn verslaving af te komen, en legt de 68-jarige Ernest uit dat je nooit te oud bent om te beginnen met sporten. Toch is het vergaren van geluk ietwat lastig te vatten in boekvorm, al blijkt uit de verhalen dat dit voor sommige mensen wel degelijk gelukt is.

De roep om in beweging te komen heeft ook de redactie van de Boekenkrant weten te overtuigen om wat van de oefeningen uit het boek in de praktijk te brengen. Wij brengen immers een groot deel van onze tijd door achter een computer of in een comfortabele stoel met een boek. De sportoefeningen in Beweeg! worden vergezeld door foto’s, die elke oefening stap voor stap uitbeelden. Als beginnend beweger had ik vooral moeite om vlekkeloos van de ene naar de andere stap te komen, zonder mijn collega’s om hulp te hoeven vragen. Het uitbeelden van een bepaalde beweging door middel van foto’s is dus niet altijd even succesvol. Het is moeilijk om een aantal statische beelden om te zetten naar een daadwerkelijke beweging. En hoeveel mensen zullen met een opengeslagen boek sportoefeningen uitvoeren?

Beweeg! is dan ook vooral een boek dat je uitdaagt om eens na te denken over je eigen levensstijl, zeker als alle excuses om op die bank te blijven zitten nog eens onder je neus worden gewreven. Aan jou de keuze om er iets mee te doen…of niet natuurlijk!