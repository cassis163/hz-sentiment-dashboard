De kolibrie gaat over Anna Fekete, een jonge rechercheur, die in haar jeugd vanuit Joegoslavië gevlucht is naar Finland. Op haar eerste werkdag bij afdeling Geweldmisdrijven wordt Anna meteen geconfronteerd met twee grote zaken, een moord op een hardloopster en een Koerdisch meisje dat met de dood bedreigd is. Daarnaast maakt ze kennis met haar nieuwe collega’s en haar partner Esko, een man die niet van immigranten houdt en niet van de drank af kan blijven.

De twee grote zaken houden Anna en haar collega’s bezig, want na de moord op de eerste hardloopster volgen er meerdere slachtoffers die allen vermoord zijn met een jachtgeweer en in hun zak een ketting van een Azteekse god hebben. Lange tijd tasten de rechercheurs in het duister over wie de moordenaar is en zoeken ze in de verkeerde richting.

Kati Hiekkapelto wordt neergezet als de Finse Queen of Crime, wat zorgt voor hoge verwachtingen omdat de Scandinavische thrillers over het algemeen heel goed zijn. Ook De kolibrie is een sterke thriller en bevat uitgebreide en beeldende beschrijvingen, maar dit zorgt voor minder vaart in het verhaal. Door dit gebrek aan tempo in het boek, valt de spanning deels weg. Gelukkig zorgt een onverwacht eind ervoor dat het boek zeker de moeite waard is om te lezen.

De kolibrie wordt grotendeels verteld vanuit het perspectief van Anna, die opgaat in de politiezaken, maar zich ook buitengesloten voelt als immigrant en zorgen heeft om haar broer die niet goed kan integreren in de Finse maatschappij. Als lezer leer je Anna goed kennen en voel je haar strubbelingen. Naast het vertelperspectief van Anna zijn er ook gedeelten geschreven vanuit Bihar het Koerdische meisje, dit zijn mysterieuze hoofdstukken die je nieuwsgierig maken naar de uitkomst van haar verhaal.

In de Kolibrie draait het om de spanning rond de twee politiezaken, maar daarbuiten zet de schrijfster je aan het denken over de positie van vluchtelingen. Enerzijds hoe wij daar als Westerlingen mee omgaan, maar ook de verschillen bij de immigranten zelf.

Kati Hiekkapelto heeft met De kolibrie een mooi debuut neergezet. Ik ben erg benieuwd naar de volgende delen van deze serie over Anna Fekete.