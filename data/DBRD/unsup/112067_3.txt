Het moest er maar eens van komen, een boek van Jonathan en Faye samen. In hoeverre ze ook samen aan dit boek geschreven hebben weet ik niet, maar het is grappig ouderwets verpakt: je leest eerst het ene boek, draait het dan om en begint aan het andere. De enige teleurstelling die ik had was dat het een beetje korte boeken zijn… Boston beslaat maar 127 pagina’s. In beide boeken wordt een moord gepleegd maar daar houden de overeenkomsten dan ook op. In Boston vries je zowat vast aan je stoel bij het lezen (het verhaal speelt zich af in december) en in Santa Fe kan je in je bikini in je stoel zitten. In beide boeken dient de moord opgelost te worden door een duo speurders, en in beide boeken zijn dat nou eens niet de ‘bekende’ hoofdpersonen van dit schrijversduo, maar heel andere mensen. Leuke mensen, interessante mensen. Mensen zoals ze door de Kellermans geschapen zijn! Omdat de boeken zo kort zijn ga ik hier verder niets verklappen over het plot. Het is allemaal niet zo intrigerend en bijzonder, maar wel gewoon lekker leesvoer. (Door: Jannelies Smit)