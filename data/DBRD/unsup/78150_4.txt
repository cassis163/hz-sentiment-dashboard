Niets is wat het lijkt, dat is een goede samenvatting van het boek: Een andere waarheid van auteur Lucie Whitehouse. Het boek wordt aangeprezen voor de fans van Camilla Läckberg en Nicci French, dus dat klinkt goed. Dit het is derde boek van de schrijfster, maar ik heb de eerdere boeken (nog) niet gelezen.

Op de cover van het boek zie je een achteromkijkende vrouw in een rode jurk: is ze op de vlucht, heeft ze iets gezien?

Hannah is gelukkig getrouwd met Mark. Maar als hij niet thuiskomt na een zakenreis, niet bereikbaar is en niet is waar hij zou moeten zijn, dagen niets van zich laat horen, wordt ze onzeker. Ze duikt in het leven van haar echtgenoot en wat ze ontdekt maakt dat ze aan alles wat ze dacht te weten over hem en haar huwelijk begint te twijfelen. Is haar man wel wie hij is dat hij zegt? Probeert hij haar te beschermen of is er meer aan de hand?
Volgens The Guardian “nagelbijtend spannend met een sterke plot”. De verdere kritieken op de achterkant van het boek zijn eveneens lovend.

Tijdens het lezen vond ik Hannah sympathiek maar ook onzeker overkomen. Voordat ze Mark ontmoette was ze een sterke onafhankelijke vrouw, door haar huwelijk is dat totaal veranderd. Maar door dit alles kan je als lezer wel begrijpen waarom ze gaat twijfelen, vooral als ze tegenstrijdige berichten over haar man verneemt. Het slechte huwelijk van haar ouders speelt hierin ook een rol.
De titel van het boek is wat dit betreft goed gekozen. Een andere waarheid (Before we met) verwijst naar het verleden van Mark. Als haar man zijn verleden kenbaar maakt aan Hannah klinkt dat logisch, maar als lezer heb je het vermoeden dat alles niet is zoals het lijkt.

Plotwisselingen stapelen zich op naar een goede en spannende ontknoping. De plot van het verhaal: hoe wantrouwen en vertwijfeling kan omslaan in paranoia. Hannah’s onzekerheid en compleet vertrouwen in haar huwelijk maken dat ze dingen ontdekt die ze liever niet had geweten.

De schrijfstijl is fijn, je leest zo een eind weg.
Ik heb het boek met plezier gelezen en ga zeker op zoek naar de eerdere boeken: Het huis bij nacht en Onder de huid, van deze schrijfster. Daar ben ik nu wel benieuwd naar.