Waar Nederland  en vooral Amsterdam  zich veilig waant onder de vleugels van inspecteur De Cock en zijn kompaan Vledder, creaties van wijlen Appie Baantjer, worden de Vlamingen tegen het onheil beschermd door het equivalente speurdersduo Pieter Van In en Guido Versavel. Inmiddels maakten zij al 31 keer hun opwachting in de avonturen van de Vlaamse thrillerkoning Pieter Aspe. Min 1 is zijn nieuwste verhaal.
De vondst van het lijk van de rijke industrieel Hubert Snoy et d'Oppeurs brengt het illustere koppel naar het kasteel Ten Berghe. De welgestelde graaf is vermoord en zijn lijk is in de tuinen van het kasteel aan een boom gespijkerd. Alecto, een relatief onbekende Griekse terroristische organisatie, neemt de verantwoordelijkheid voor de moord op zich door haar naam achter te laten boven het lichaam. Via een journalist komt Van In erachter dat Snoy et d'Oppeurs deel uitmaakte van de Bilderberggroep, een exclusieve club van invloedrijke mensen die jaarlijks bijeenkomt om de politieke en economische toestand in de wereld te bespreken. De voorzitter van deze exclusieve groep, Frederique Collignon, vraagt Van In en Versavel om de moord te onderzoeken. Daarbij krijgen zij de hulp van Claus Zandvliet, majoor bij de militaire inlichtingendienst. Het blijkt een lastig raadsel, want wat is de link tussen Alecto en de Bilderberggroep? Het wordt allemaal nog ingewikkelder als er een callgirl wordt vermoord, die over gevoelige fotos beschikte van de vermoedelijke moordenaars van Snoy et d'Oppeurs. Een web van intriges ontstaat waarbij onduidelijk is wie er te vertrouwen valt en wie niet.
Commissaris Van In doet in Min 1 weer waar hij goed in is en waar zijn trouwe schare fans hem van kennen: zich vastbijten in de zaak, zonder zijn vertrouwde combinatie van sigaretten en Duvels te vergeten. 'Sherlock Holmes leverde de beste intellectuele prestaties na het gebruik van cocaïne, Van In houdt het bij Duvel', aldus Versavel, de homoseksuele compagnon van Van In.
Voor een diepzinnig verhaal waarin de plot je op het puntje van je stoel doet belanden, hoef je deze nieuwste van Aspe niet op te pakken. Het verhaal in Min 1 valt eerder te beschrijven als eenvoudig, maar doeltreffend. Aspe heeft oog voor de actualiteit en laat de lezer zien dat de huidige economische malaise zelfs binnen Europa grote verschillen tussen rijk en arm heeft doen ontstaan. De luchtige schrijfstijl met veel dialogen en humor zorgt voor een lekkere vaart in het verhaal, wat het prettig maakt om te lezen. De personages zijn vlak en ontwikkelen zich niet of nauwelijks, maar krijgen voldoende aandacht om hun rol in het verhaal duidelijk te maken.
Een echte pageturner is Min 1 niet, maar hij biedt genoeg leesplezier voor eenieder die ontspanning en vermaak zoekt. Aspe schrijft aangenaam spanningsvoer voor een breed publiek. Zoek een rustige leesplek, neem een Duvel in de hand, en lezen maar!