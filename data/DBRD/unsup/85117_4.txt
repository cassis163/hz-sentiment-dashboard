Drie lichamen worden levenloos aangetroffen in een herberg nabij Manchester; een moeder, haar dochter en haar broer, doodgestoken in hun bed. Dit in tegenstelling tot wat op de achterkant van het boek staat vermeld.
De vader en echtgenoot van de slachtoffers is verdwenen, evenals de twee jongste kinderen van het gezin. Het rechercheteam met o.a. de hoofdpersonen Rachel en Janet zetten alles op alles om de vader en kinderen te vinden.

Het verhaal is realistisch geschreven. De auteur heeft goede kennis van het recherchewerk. Omdat vooral in het begin van het boek het werk op het politiebureau uitgebreid aan de orde komt lijkt het mij goed om te vermelden dat boek zeker geschikt is voor liefhebbers politiethrillers/detectives. Naast de verhaallijn van het opsporen van vader en kinderen en het oplossen van de moorden leren we het privéleven en de privéproblemen van de hoofdpersonen beter kennen. Zo nu en dan komen ervaringen uit het verleden van de hoofdpersonen aan de orde. Wellicht grijpt dit terug op hetgeen er in het boek "Doorgeslagen" is gebeurd (Maar dat weet ik niet omdat ik dat boek niet gelezen heb. In ieder geval heb ik het niet als gemis ervaren en is dit boek prima te volgen zonder "Doorgeslagen" gelezen te hebben). De schrijfstijl is lekker vlot, ik zou dit boek dan ook zeker willen aanbevelen.