Voor diegenen die Silo hebben gelezen – en hier ongetwijfeld van hebben genoten – is Schakel een must-read. Voor wie Silo niet hebben gelezen: lees dit boek en maak daarna tijd vrij voor Schakel.

Schakel is de prequel van Silo en speelt zich af in de periode voor Silo. In Silo maakten we kennis met het dystopische leven in de ondergrondse silo’s, waar de onwetende bewoners in een strak gecontroleerde omgeving hun dagelijkse taken uitvoeren. De reden van het ondergrondse leven is onduidelijk en het is ten strengste verboden om de waarheid te zoeken. Eeuwenlang leiden honderden mensen een pseudo-normaal bestaan. Hun functies en woondepartementen lijken sterk op de hiërarchie van het leven zoals wij dat kennen. Onderaan de silo zwoegen de hardwerkende mechanici om de boel draaiende te houden, terwijl bovenin aan de touwtjes wordt getrokken en de leefregels worden bepaald.

In Silo komen een aantal bewoners in opstand. Ze zijn vastbesloten de waarheid van hun bestaan te achterhalen en het regime aan te pakken. Het boek eindigde met een spannende ontknoping, dat deed uitkijken naar het tweede deel. Schakel begint echter ruim voor Silo. In dit boek ontdek je hoe de situatie waarin de bevolking in Silo zit, is ontstaan. Waarom leeft men in een silo? En waarom kent niemand de waarheid?

Het verhaal moet even op gang komen, daar Howey tijd nodig heeft om de lezers een duidelijke beschrijving te geven van wat er nu precies aan de hand is. Echter wordt dit nergens vervelend of langdradig. Naarmate het verhaal vordert, en er enkele (grote) sprongen in de tijd wordt gemaakt, trapt Howey het gaspedaal steeds verder in. De personages krijgen een ziel en langzaamaan wordt duidelijk welk groots geheim er in de silo’s schuilt. Geen moment laat het verhaal je los; de scenes worden steeds spannender. Met zwetende handen houdt je het boek vast en druk je je ogen tegen de bladzijdes. Tegen het einde van het boek kruist het verhaal de lijn die in Silo wordt gevolgd, en komen we bekende personages tegen, wat voor een geweldige leeservaring zorgt.

Schakel is even fascinerend en beklemmend als Silo. Beide boeken zijn ware belevenissen. Mensen, lees deze boeken, beleef het en maak je klaar voor de climax in februari, als het afsluitende deel Stof verschijnt.