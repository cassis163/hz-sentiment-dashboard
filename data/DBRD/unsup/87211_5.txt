Een bijzonder lief en ontroerend boekje. Het is een boekje met best wel een moeilijk onderwerp, in dit verhaal overlijdt een te vroeg geboren baby, Maike heet ze en ze is het zusje van Joep. Op eenvoudig wijze wordt verteld wat er allemaal gebeurt rondom het overlijden van een kindje. In het begin van het verhaal maak je kennis met Joep en zijn papa en mama. Er wordt verteld over de zwangerschap en dan wordt Maike te vroeg geboren en weten ze dat ze gaat sterven. Op een mooie warme manier wordt verteld hoe de familie met dit verdriet omgaat. Stap voor stap word je meegenomen in dit proces. Het verhaal raakt je in je hart, en ontroert je. De tekst wordt afgewisseld met een tegenoverliggende illustratie. Deze geven het verhaal goed weer en zijn eenvoudig getekend in zachte kleuren.

Het boekje is geschikt voor de oudere kleuter, het verhaal is best wel lang en uitgebreid en daardoor niet gemakkelijk om in een keer voor te lezen. Maar het is een herkenbaar verhaal voor ouders en kinderen die hetzelfde hebben meegemaakt. Het geeft veel gespreksstof.