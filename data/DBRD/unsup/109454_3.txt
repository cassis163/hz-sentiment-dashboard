Van Chris Mooney zijn in Nederland inmiddels drie boeken vertaald: Denk aan Sarah (2006), Vermist (2007)en recentelijk verschenen De geheime vriend (2009).
In De geheime vriend wordt Darby McCormick aangewezen als nieuw lid van het CSU (Crime Scene Investigative Unit). Een gespecialiseerd team van rechercheurs en forensische onderzoekers bij de politie Boston. Het team houdt zich bezig met zaken als moord, verkrachtingen en andere geweldsmisdrijven in de stad.
Nu staat het team voor het raadsel van twee dode studenten. Het lichaam van Emma Hale, eerstejaars studente van Harvard, spoelde acht maanden na haar vermissing aan. Vervolgens wordt studente Judith Chen opgedregd uit de haven van Boston. Door het lange verblijf in het water, zijn alle sporen op de lichamen uitgewist. Het enige bewijs dat ze hebben is een Mariabeeldje, dat is ingenaaid in de zak van de slachtoffers. Ook zijn beide vrouwen in hun achterhoofd geschoten.
Al vroeg in het boek maak je kennis met de ontvoerder en vermoedelijke moordenaar Walter Smith. Studente Hanna Givens staat in de vrieskou op de bus te wachten, Walter biedt haar een lift naar huis aan. Maar ze komt nooit thuis aan. Nee, in plaats daarvan sluit Walter haar op in een kelder. HannahÂ’s verdwijning vertoont hetzelfde patroon als die van de andere twee studenten. En haar wacht hetzelfde lot. Aan Darby is het de taak Hannah te vinden voor het te laat is. Maar makkelijk gaat dat niet. Als Darby een belangrijke ontdekking doet, loopt ze Malcolm Fletcher tegen het lijf. Een oud profiler die in zijn verleden drie agenten heeft aangevallen en nu door de FBI wordt gezocht. Hij is iemand die op geheel eigen wijze zijn speurtocht naar Hannah begint. En die sluit niet bepaald aan bij het onderzoek van het CSU.
Chris Mooney zet in De geheime vriend een sterk verhaal neer. Alle elementen voor een spannende thriller zijn aanwezig. De personages zijn goed uitgediept. De zoektocht naar de moordenaar brengt het team naar een oud, psychiatrisch ziekenhuis dat niet meer in gebruik is. Mooney beschrijft het vervallen ziekenhuis uitstekend en doet er zo nog een schepje spanning bovenop. Verder heeft Mooney zich grondig verdiept in forensische wetenschappen. Hierdoor zijn de details over de moordzaken helder, goed te begrijpen en ook flink spanningverhogend. Dat De geheime vriend, een typisch Amerikaans misdaadverhaal is, waar er al zoveel van zijn, doet niets af aan de prettige schrijfstijl van Mooney die de spanning er goed weet in te houden. Kortom: een prima boek.