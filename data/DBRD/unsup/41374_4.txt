Genre: literaire thriller
Uitgever: C. de Vries-Brouwers
ISBN: 9789059276048
Uitvoering: paperback
Aantal pagina's: 248
Uitgave: eerste druk maart 2019

Dank aan Uitgeverij De Vries-Brouwers voor het beschikbaar gestelde recensie-exemplaar

Inhoud
We gaan terug naar het jaar 1973. In het dorpje Berlaar is de verkiezing van de Diamantprinses in volle gang. Tegelijk wordt de vijftienjarige Kurt Ceuleers beschuldigd van verkrachting van een twaalfjarig meisje op het kerkhof. Wanneer de politie op zoek is naar hem, besluit Kurt om te vluchten, samen met de nicht van zijn beste vriend Benny. Beiden zijn vanaf die avond spoorloos verdwenen. Intussen, meer dan 40 jaar later, wordt het stoffelijk overschot van Kurt teruggevonden in het slib onder een brug. De politie is ervan overtuigd dat Kurt zelfmoord heeft gepleegd door schuldgevoel over de verkrachting. Benny Verbinnen gelooft hier echter niets van. Als journalist wil hij bewijzen dat Kurt onschuldig is en onderzoeken wat er die dag in 1973 écht is gebeurd.

Mening
Luc De Keersmaecker heeft met De dag van de Diamantprinses een spannende en originele thriller neergezet. Diverse hedendaagse thema’s zoals #MeToo en het hebben van een burn-out, zijn geloofwaardig in het verhaal verwerkt. Hoewel het een fictief verhaal betreft, heeft de auteur zijn inspiratie gehaald uit een echt gebeurd feit.

De cover van De dag van de Diamantprinses trekt onmiddellijk de aandacht. Enkele beenderen van een skelet op een dorre vlakte... Je verwacht iets lugubers, maar tegelijk ook weer niet door de keuze van de titel. Een intrigerend boek, en dit alvorens één letter te hebben gelezen.
Na het daadwerkelijk openslaan van het boek, kruipt de spanning gestaag in het verhaal. De dag van de Diamantprinses begint in het heden, en aan de hand van onder andere dagboekfragmenten zijn er flashbacks naar het verleden. Deze continue afwisseling tussen heden en verleden houdt de lezer in zijn greep en drijft zo de spanning op. Op een ingenieuze manier gaan beide verhaallijnen steeds meer in elkaar over, tot alles uiteindelijk samen valt. In het begin kan het vele wisselen van tijdsperiode wat verwarrend zijn, maar als je eenmaal in het verhaal zit voelt alles volkomen logisch aan.

Het plot is goed onderbouwd en zorgvuldig uitgedacht. En ook origineel. Door met twee tijdsperiodes te werken, met +40 jaar tijd tussen, creëer je als het ware twee verhalen met elk hun eigen plot: de zoektocht in het heden, de waarheid in het verleden. Ze zijn echter onlosmakelijk met elkaar verbonden. Het verhaal neemt daarnaast enkele onverwachte wendingen, en ook de ontknoping is op zich een verrassing. Alleen is de laatste rechte lijn naar de ontknoping nét iets te lang om een echt complete verrassing te zijn. Iets beknopter had dus misschien leuker geweest, al doet dit absoluut niets af aan het leesplezier!

Wat ook het leesplezier bevordert is de aangename en begrijpelijke schrijfstijl van Luc De Keersmaecker. De dag van de Diamantprinses leest daarom erg vlot. Met hier en daar een vleugje humor neemt hij ons mee in zijn verhaal. Naar zijn Berlaar, waar hijzelf is opgegroeid. De hoofdstukken zijn aangenaam qua lengte, en telkens voorzien van plaats en datum. Het verschil tussen heden verleden is steeds duidelijk te zien door de cursieve tekst die wordt gebruikt bij elke passage in het verleden. Ook knap is dat wanneer je de dagboekfragmenten van de tiener Benny leest, je je echt in zijn leefwereld waant. De woordenschat en taalgebruik hiervoor klopt gewoon. Keer je daarna terug naar het heden, naar de volwassen journalist Ben, dan valt het ook daar op zijn plek. Een combinatie van een goed evoluerend karakter met de bijpassende schrijfstijl. Dit maakt dat je het verhaal als het ware voor je ogen ziet gebeuren, zoals bij een film.

Oordeel
Ik ben heel blij dat ik De dag van de Diamantprinses heb mogen lezen. In het begin wist ik niet zo goed wat ik ervan mocht verwachten, en hoe de titel bij dit boek (en de cover) zou passen. Gelukkig werd dit al heel snel duidelijk, en vanaf dat moment wou ik alleen maar verder lezen. In het begin vond ik de verhaallijn van de tieners het leukst, maar al snel vond ik ze beiden gelijkwaardig. Luc De Keersmaecker heeft met zijn thrillerdebuut in ieder geval indruk op mij gemaakt.

Daarom geef ik De dag van de Diamantprinses een welverdiende 3,5 sterren!

Severine Lefebre
De Perfecte Buren

http://perfecteburenleesclub.blogspot.com/2019/04/de-dag-van-de-diamantprinses-luc-de.html