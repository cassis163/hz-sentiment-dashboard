Wat heb ik meegeleefd met Leni, de hoofdpersoon in het boek die op dertienjarige leeftijd met haar ouders in de jaren zeventig onvoorbereid naar Alaska vertrekt. De leefomstandigheden zijn rauw en de vaardigheden om te overleven onwennig. De duisternis, de kou en de eenzaamheid halen het slechtste boven in haar vader, die als krijgsgevangene is teruggekomen uit de oorlog in Vietnam. Het gezin moet alles op alles zetten om de uitdagingen buiten en binnen de blokhut het hoofd te bieden. De band tussen moeder en dochter raakte me diep, evenals de beschrijvingen over de kracht van liefde die als een constante onderstroom voelbaar is en soms zo pijn doet. Kristin Hannah heeft een juweel van een boek geschreven. Overtuigend, boeiend, hartverscheurend en met goed uitgewerkte, levensechte karakters. Ze toont op prachtige wijze hoe liefde, dood en geboorte de complete cirkel van het leven vormen. Wat heb ik genoten en wat ga ik Leni en de wildernis van Alaska missen nu het boek uit is.