Astrid Harrewijn schreef met Drie vrienden, een huis en een klusjesman een heerlijke feelgoodroman die zich grotendeels afspeelt in ons prachtig Amsterdam. Dit boek trakteert ons op prachtige hotspots in onze hoofdstad, veel kunst en bovenal een vriendschap die niet snel wordt vergeten.

Verhaal
We maken kennis met de hoofdpersoon Noor, een vlotte dertiger die plots uit haar comfortzone aan het stappen is. Ze verruilt haar vaste baan in het veilige Limburg voor een uitdaging in Amsterdam, beëindigt haar jarenlange relatie terwijl een huwelijk eraan zat te komen, en gaat als klap op de vuurpijl samenwonen in een verwaarloosd pandje aan de Herengracht met haar zus Kiki en oud-studiegenoot Joost. Ze gaan aan de slag en krijgen hier en daar ook hulp van Gijs de klusjesman...

De grote beslissingen die Noor neemt vallen haar zwaar. Zeker als collega Tim onder duistere omstandigheden plots overlijdt. Juist met hem heeft ze zoveel kennis gedeeld over de renovatie van een bijzonder schilderij in het Van Gogh Museum. Een laatste brief aan haar van Tim levert nog meer vraagtekens op. Het laat haar niet meer los en terwijl ze zich zo ontwikkelt in haar nieuwe positie bij dit museum, neemt ze ook stappen die verdragende gevolgen kunnen hebben…

Look & Feel
De strakke illustratie aan de voorzijde van de cover laat niets te raden over; dit verhaal speelt zich absoluut af in het prachtige Amsterdam! De tram, lijn 5, met als bestemming Museumplein, verwijst indirect mooi naar het Van Gogh Museum. De dansende, glanzende letters op de matte kaft, geven een frivole knipoog aan de lezer die zich buigt over deze roman.

Oordeel
Een heerlijk verhaal, mooi opgebouwd. We leren stuk voor stuk alle personages kennen op een grappige manier. We herkennen ons in de karaktertrekken van de hoofdpersonen en alle humoristische situaties zorgen er met regelmaat voor dat we inwendig (of zelfs hardop) moeten lachen.

Het verhaal is wat lastig onder een bepaalde categorie te plaatsen. Vriendschap, een vleugje liefde en een flinke portie spanning; alles komt voorbij. Juist dát zorgt er voor dat ik het boek nauwelijks weg kon leggen, ik móest weten hoe het afliep…

Leuke bijkomstigheid is de locatie van dit verhaal. Amsterdam, mijn favoriete stad. Alle locaties zeer herkenbaar. Daarnaast is mijn interesse gewekt voor de werken en het leven van de legendarische Vincent van Gogh. Duidelijk; ik moet binnenkort een bezoek brengen aan het Van Gogh Museum, het boek mee als een soort catalogus; alles staat zo mooi omschreven! Complimenten aan Astrid Harrewijn voor het schrijven van deze heerlijke roman.

En nu is het dus uit. Ik ben om; officieel een Harrewijnfan erbij! En weet je wat nu het allerleukste is? Deel 2 ligt al op mij te wachten! ;)

Sterren: ****

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Publicatiedatum: 03-10-2017
Pagina's: 304
ISBN: 9789022580691