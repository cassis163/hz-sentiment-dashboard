Onderzoeksjournalist Ziva Berkowitz krijgt een tip over een vermeende grootschalige fraude in een middelgrote Nederlandse gemeente. Ze besluit de kwestie nader te onderzoeken en legt een enorme fraude bloot, waarbij corruptie, witwaspraktijken, mishandelingen en liquidaties aan de orde van de dag zijn.

“Evert had moeite om zich op het verkeer te concentreren, omdat hij alsmaar aan het gesprek met Ziva en zijn dilemma moest denken. Hij kon ook net doen alsof hij haar nooit had ontmoet en van nu af aan met Luuk en GertJan meebewegen.”

Tegelijkertijd wordt Ziva betrokken bij een duistere familiekwestie, waarbij haar vermogende broer Yakov wordt afgeperst. Als op een dag haar tipgever onder verdachte omstandigheden om het leven komt, raakt de zaak in een stroomversnelling. Een afgrijselijke moord is aanleiding voor rechercheur Johan Verhulst om zich nadrukkelijk met de zaak te gaan bezighouden. Maar ook Leo Klokman, producent van het televisieprogramma CrimeXplorer, stort zich op deze misdaad. Met zijn team neemt hij onverantwoorde risico's die tot levensbedreigende gevolgen leiden.

“Haar schedel lag als een gekraakte walnoot aan gruzelementen, waarbij een deel van haar hersenen naar buiten stulpte. Uit haar weggeslagen onderkaak druppelde bloed vanaf de overkapping op de straattegels.”

Tjonge, zo nu en dan krijg je ineens een boek in handen dat je van de sokken blaast en dan is het ook nog eens het thrillerdebuut! Na de eerste pagina’s was ik al onder de indruk van de fraaie en beeldende schrijfstijl van Winkel. Het feit dat hij op dergelijke wijze zulke actuele thema’s gebruikt voor zijn boek, maken het voor mij tot een leesfeest.

Winkel beeldt zijn personages prima uit en zijn dialogen zijn sterk en geloofwaardig. De auteur weet waar hij de lezer van informatie moet voorzien en dat is over het algemeen niet in de dialoog. Een ‘fout’ die menig auteur nogal eens maakt. Op knappe wijze weet Winkel bovendien de verschillende verhaallijnen, die lange tijd parallel aan elkaar lopen, uiteindelijk met elkaar te verweven.

De opzet en insteek van ‘Ziva’ zijn origineel en zeker niet standaard. Zowel de misdaden als de onderzoeksmethoden zijn benaderd vanuit een geheel andere hoek dan de liefhebber van dit genre normaliter onder ogen krijgt. Lees ‘Ziva’ en laat u verrassen!

Het mag duidelijk zijn, ik ben zeer gecharmeerd van ‘Ziva’!

Over de auteur
John Winkel, geboren in 1950 in Den Haag, is jarenlang uitgever geweest van onder meer kinderboeken, vakinformatie en publiekstijdschriften. Aansluitend was hij werkzaam als zelfstandig managementconsultant, trainer en coach.

John is creatief en heeft een ruime fantasie. Die eigenschappen brachten hem op het idee te gaan schrijven. John woont ruim 20 jaar met zijn vrouw en hun twee kinderen in de bossen van de Utrechtse Heuvelrug.

Uitvoering
Uitgeverij LetterRijn
ISBN 9789491875496
Paperback, 340 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/