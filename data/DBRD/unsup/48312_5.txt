Gelijk vanaf het eerste hoofdstuk had het verhaal mij in zijn greep. De toon voor een spannende fantasy, waarin bloederige taferelen niet geschuwd worden, is gezet en zorgt er gelijk voor dat ik door wilde blijven lezen. De schrijfstijl van Julie Kagawa is van een sterk niveau waardoor de geschreven woorden gemakkelijk beelden vormden in mijn hoofd tijdens het lezen.

“Het schijnsel van de maan vormde een zilveren halo om hem heen. Zijn wijde gewaad was vlekkeloos wit en afgezet met rood en zwart, zonder een patroon, een markering of een familiewapen waaraan ik hem kon identificeren.”

Wel is het zo hier en daar doorspekt van Japanse bewoording en niet iedereen is daar van gecharmeerd heb ik van anderen begrepen. Maar ik moet zeggen dat ik het heerlijk vond, echt een toevoeging aan het verhaal en aan de omgevingsbeleving waarin de hoofdkarakters zich bevinden. Ook bevind zich achterin het boek een verklarende woordenlijst. Dus mocht je tijdens het lezen echt ergens niet uitkomen kan je het altijd opzoeken. Zelf heb ik daar geen gebruik van hoeven maken omdat Kagawa aan de hand van haar zinnen duidelijk maakt wat het daadwerkelijke woord betekend en ik zo gewoon door kon lezen.

“Ik omvatte mijn enige kunai en wierp het mes naar de balustrade.”

Het gehele verhaal ging mij geen moment vervelen. De hoofdstukken worden vanuit verschillende personages verteld, waardoor je het verhaal vanuit diverse kanten volgt. De daadwerkelijke gebeurtenissen zijn afwisselend en vernieuwend in de verhaallijn. In een rustige vaart ga je als lezer mee op een avontuurlijke tocht vol gevaar maar ook de grappige en liefdevolle momenten ontbreken niet. De karakters voelen als vrienden of juist als vijanden. Wat mij betreft is dit gewoon een enorm tof fantasy verhaal en alles in dit boek spreekt tot de verbeelding. ‘Schaduw van de vos’ doet verlangen naar een vervolg en laat ik nou net weten dat Julie Kagawa een ster is in boekenseries schrijven.

Ik geef dit boek 5 sterren

Spanning: 8
Plot: 8
Leesplezier: 10
Schrijfstijl: 8
Originaliteit: 9
Psychologie: 8