Heb jij ook moeite je staande te houden in deze tijd waarin er van je wordt verwacht dat je voortdurend bereikbaar bent? Hoe bereik je het overzicht met die uitpuilende mailbox, overvolle agenda en eindeloze takenlijst? En zorg je ervoor dat je toekomt aan al die plannen die qua uitvoering op zich laten wachten?

Sommige mensen lijken altijd grip op de zaak te hebben. Een van hen is Blendle-man Rick Pastoor. In zijn boek deelt hij zijn werkmethode GRIP, die hij door de jaren heen ontwikkelde. Zijn no-nonsens aanpak leert je hoe je rust, ruimte en richting in je werkweek krijgt. Maar ook hoe je jezelf kunt uitdagen, ook al heb je het druk. Het resultaat? Je gaat niet alleen efficiënter aan de slag, maar vooral effectiever. En zodra je grip hebt, ontstaat er ruimte voor grotere plannen en levensdromen. Pastoor laat je zien hoe je dat, met behulp van zijn methode kunt realiseren via enkele eenvoudige, concrete stappen.

“Met je verantwoordelijkheden op een rij en je activiteiten getoetst op urgentie en belangrijkheid kun je nu wel aan de slag zou je denken. Maar je bent er nog niet. Ga nog een keer met de rode pen door je activiteitenlijst voor de komende week. We zijn namelijk nogal slechte planners. Zelfs als je het gevoel hebt dat je alles deze week gaat lukken, dan heb je waarschijnlijk nog steeds teveel op je bord. De remedie is simpel: je lijstje moet korter.”

Er zijn natuurlijk al massa’s boeken verschenen waarvan de auteur pretendeert dé ideale werkmethode te hebben ontwikkeld. Pastoor las diverse van deze boeken en deed er zijn voordeel mee. De conclusie die hij er met name uit trok was dat het concreter en eenvoudiger ‘moest’. Bovendien boden deze boeken –in elk geval voor hemzelf- niet de oplossing voor de ‘weglekkende werkweek’. Zijn eigen methode begint dan ook met een oplossing voor juist dát fenomeen. Volgens de auteur is je agenda jouw navigatiesysteem en mag er vooral niet te licht over gedacht worden. Het is als het ware een contract met jezelf.

“Doelen waarvoor je langer dan drie maanden vooruit moet kijken zijn in de praktijk zeer lastig na te streven: het eindpunt ligt simpelweg te ver in de toekomst. Ik raad je aan om de deadline van je doelen terug te brengen tot maximaal een kwartaal. Voor grote projecten moet je je doelen dus wellicht opdelen in kleinere projecten.”

Pastoor presenteert zijn methode op een uiterst toegankelijke –en daardoor simpel toepasbare- wijze. Geen oeverloze beschrijvingen van de theorie, maar direct aan de slag waarbij hij de details niet schuwt en je bovendien wijst op het belang je bezig te houden met die boeiende projecten die je, simpelweg door gebrek aan tijd, nu laat liggen.

Natuurlijk behandelt Pastoor niet uitsluitend hoe om te gaan met de indeling van jouw beschikbare tijd, maar hij geeft ook adviezen hoe je erachter komt wat je wilt met je werk; wat jij belangrijk vindt. Tenslotte geeft hij talloze adviezen over hoe jij de controle over je werkdagen niet verliest en je tegelijkertijd ruimte creëert voor je eigen ontwikkeling.

Kortom, ‘Grip’ is een verrukkelijk boek voor hen die ervaren dat het niet allemaal draait om hard werken alleen. Een praktisch boek dat uitdaagt en motiveert om aan de slag te gaan met alles wat Pastoor in zijn boek aanreikt!

Over de auteur
Rick Pastoor (1988) is de binnenbaas van het journalistieke platform Blendle. Achter de schermen is hij eindverantwoordelijk voor de diensten die het bedrijf de afgelopen jaren lanceerde. Blendle is inmiddels een internationaal bekend journalistiek platform met miljoenen gebruikers. Rick kwam op zijn vijfentwintigste binnen als programmeur en heeft nu de leiding over het snelgroeiende team. Door de jaren heen ontwikkelde hij zijn eigen werkmethode.

Uitvoering
Uitgeverij Nz
ISBN: 9789082881202
Paperback, 256 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/