‘Fantoomregen’ verhaalt over de expeditie die Peter van Vriesland ondernam naar Tanzania. Wanneer er aldaar een hulpproject dreigt vast te lopen, gaat Peter erheen om te proberen het project weer vlot te trekken. Zijn pogingen beginnen in de hoofdstad Dar es Salaam. Van daaruit trekt hij verder langs diverse contactpunten c.q. –personen om zo uiteindelijk de locatie van het project te bereiken. Het wordt een uiterst moeizame tocht vol problemen en tegenslagen, dwars door de Afrikaanse natuur.

“Het ene moment denk ik hem te snappen, het andere moment gaat alles langs me heen. Als ik het goed begrijp, spreekt hij over een project in het binnenland. Af en toe wijst hij naar de wandkaart achter zich.”

Het heerlijke van een debuutroman blijf ik toch telkens vinden dat je geen enkele verwachting hebt en soms stuit je dan op fijne verrassingen. Tromp bezorgde mij zo’n verrassing. Zijn schrijfstijl is zo nu en dan bijna literair. Ik kwam in ‘Fantoomregen’ zinnen tegen van grote schoonheid. Van grote schoonheid zijn tevens zijn beschrijvingen van het Afrikaanse landschap. Je ziet het voor je. Tromp woonde zelf weliswaar een aantal jaar in Tanzania, maar om de omgeving dan, middels woorden, zó filmisch weer te geven, is toch een kunst op zich.

“In het huis van Furaha liggen rieten matten op de grond, aan de muren hangen gekleurde doeken. Rond een tafeltje staan krukjes en op twee plekken is met kussens een zithoek gemaakt. In een andere hoek staan houten trommels met vellen van koeienhuiden.”

Het verhaal wordt vertelt vanuit de visie van hoofdpersoon, Peter van Vriesland, het ik-personage in ‘Fantoomregen’. Tromp weet zijn hoofdpersoon goed te omschrijven als de vasthoudende man die hij is. Juist deze karaktereigenschap veroorzaakt overigens dat Peter zichzelf tegenkomt tijdens zijn missie.

“In de avondschemering laat ik me naar het strand van Coco Beach rijden. Ik probeer te genieten van de zeewind en de roze bloemen in een boom. Maar de wind is te warm om verkoeling te bieden. En het roze van de bloemen doet me denken aan de giftige korrels waarmee ik in Iringa een rat heb vermoord.”

Conclusie: ‘Fantoomregen’ is een bijzonder boeiend boek met een geweldige weergave van de couleur locale en de enorme armoede van de lokale bevolking.

Over de auteur
Onno-Sven Tromp (1967) is sonnettendichter, romanticus en wereldburger. Hij studeert econometrie en schrijft als milieukundige zijn proefschrift. Op enig moment besluit hij de wetenschap te laten voor wat het is en zich te wijden aan de letteren. Hij werkt als redacteur en publiceert bundels met sonnetten, zijn poëzie raakt verzeild in bloemlezingen en hij verdient nominaties en prijzen. Ook trekt hij, samen met zijn geliefde, door Azië. Later brengt haar werk hen vier jaar in Afrika. Eerst twee jaar in Tanzania, nog zonder kinderen, en later twee jaar met kinderen in Oeganda. Hij reist rond en leert Swahili. Zijn ervaringen en opbloeiende fascinatie voor het Afrikaanse continent verwerkt hij ‘Fantoomregen’.

Uitvoering
Godijn Publishing
ISBN 9789492115331
Paperback, 191 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/