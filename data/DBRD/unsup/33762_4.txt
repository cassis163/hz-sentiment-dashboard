Het is winter. Stan wil gaan zwemmen. Zijn vader is te moe en heeft geen zin. Dan geeft hij Stan de uitdaging om een sneeuwman te maken zo groot als het huis. Natuurlijk gaat Stan deze uitdaging aan.
De grootste sneeuwman van de wereld is een warm verhaal waarin het thema vriendschap en samenwerking aan de orde komen. Terwijl Stan de eerste sneeuwbal rolt, sluit de eerste vriend al aan. Hierna volgen meer vrienden, allemaal dragen ze hun steentje bij. Geweldig om te lezen hoe elk probleem wordt opgelost. Met je vrienden kom je tot een fijne samenwerking.
Aan het eind van het verhaal staat er een geweldige grote sneeuwman in de tuin en zit er voor Stans vader niet anders op, dan te zorgen voor een zwembad in de tuin want… beloofd is beloofd!
De tekst leest prettig. Af en toe vetgedrukte zinnen die het geheel wat speels maken. Hier kun je wat nadruk op leggen tijdens het voorlezen.
De illustraties zijn gedetailleerd en kleurrijk. Er komen verschillende vervoersmiddelen aan bod, zodat ook de woordenschat van jonge kinderen uitgebreid wordt.
De grootste sneeuwman van de wereld…. Ga jij de uitdaging aan om dit prentenboek te lezen?