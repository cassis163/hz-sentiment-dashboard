Marguarite's ouders zijn twee wetenschappers die iets heel speciaals hebben uitgevonden: de vuurvogel. Met dit apparaat is het mogelijk om door verschillende dimensies -werelden waar een andere 'ik' woont, waarbij het leven net wat anders loopt - te reizen. Als haar vader wordt vermoord en de moordenaar naar een andere dimensie vlucht, kan ze niet anders dan hem achterna gaan.

Zo komt ze in verschillende dimensies terecht: Londen in de toekomst, Rusland in de tsarentijd en een onderwaterwereld. Deze werelden zijn origineel bedacht en vooral goed beschreven. Het is erg leuk om te lezen hoe Marguarite ineens een dochter van de Russische tsaar blijkt te zijn en een heel ander leven moet leiden.

Het verhaal is ook goed bedacht. Het idee dat er misschien wel andere dimensies zijn waar dezelfde personen leven, maar die dan net iets andere keuzes hebben gemaakt, is iets om over na te denken. Want waarom zou dat niet in ons leven kunnen? Hoe het is uitgewerkt is wel wat minder uitgebreid beschreven. De schrijver heeft er niet zoveel moeite in gestoken om een waterdicht verhaal over deze technologie te verzinnen, maar misschien komt dat nog in een volgend deel van de serie.

Wat erg sterk aan dit boek is, zijn de plottwisten. Voorspelbaar is het zeker niet en er gebeurt telkens wel iets dat je niet aan zag komen.
De bekende liefdesdriehoek komt ook weer aan bod en brengt toch ook de nodige clich√©s maar het past wel bij de rest van de gebeurtenissen.

Over het idee van het boek is veel na te denken en het roept genoeg vragen op. De spanning en de plottwisten maken het helemaal af.