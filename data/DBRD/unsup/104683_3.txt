Anne wil verdwijnen. Weg van haar leven in Nederland met haar gewelddadige en criminele vriend Benny. Ze besluit haar eigen verdwijning in gang te zetten en vertrekt naar Sicilië in de hoop nooit gevonden te worden. Al snel weet ze haar draai te vinden, maakt ze vrienden en komt haar droom uit: werken in een chocolaterie. In Sicilië liggen er echter andere gevaren op de loer, want is de familie waar ze in terecht komt wel zo vriendelijk als op het eerste gezicht lijkt of is ze in een typische maffiafamilie beland? En wie kan ze wel of niet vertrouwen in dit dorp waar iedereen onder invloed staat van de maffia.

Ciao Sicilia is een boek dat lekker vlot leest. Korte hoofdstukken, een simpele schrijfstijl en een auteur die er continu genoeg spanning in weet te houden zorgt ervoor dat je maar door wilt blijven lezen. Toch vond ik het niet echt een thriller waarbij je op het puntje van je stoel zit. Veel van de gebeurtenissen zag ik wel aankomen en het wordt nergens echt heel erg spannend.

Wat wel erg fijn is, is dat het zomerse sfeertje heel erg goed overkomt en de beschrijvingen zo goed zijn dat je je ook even in het Siciliaanse dorpje waant. Ook vond ik het heel leuk dat chocola zo’n grote rol speelt in het boek. Ik kreeg echt zin in chocolade van al die lekkere smaken die in het boek genoemd worden.

De beschrijvingen en de levendigheid van het boek zijn dus fijn, maar het feit dat het nooit echt heel erg spannend wordt en dat de daadwerkelijke spanning pas erg laat op gang komt, maken dat Ciao Sicilia geen thriller is waarbij je op het puntje van je stoel zit. Als je echter op zoek bent naar een zomerse thriller a la Suzanne Vermeer en Linda van Rijn, om in de zomer in de zon te lezen, dan zit je met dit boek helemaal goed.