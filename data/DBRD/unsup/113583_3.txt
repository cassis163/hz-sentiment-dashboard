Eindelijk een boek van het schrijversechtpaar waardoor ik niet onbevredigend achterbleef en bij het dichtslaan dacht 'is dit het nou?'. Desondanks heeft het boek en vooral de hoofdpersoon me niet overtuigd. Geliefd door de een, gehaat door de ander, maar de reden voor die hartgrondige haat waardoor mensen zo ver gaan om haar fysiek te bedreigen en erger, is me volkomen onduidelijk. Ze schijnt mensen tegen zich in het harnas te jagen door ze te beledigen. 'Schijnt', want ik als lezer had tijdens het lezen van het boek geen idee waarom zo'n sullig karakter als bijvoorbeeld Stuart zo door het lint gaat om bij haar in te breken. De hoofdpersoon zelf blijkbaar ook niet gezien haar nogal frequent benevelde staat.  

Ook de overgang van een impulsieve, enthousiaste, flirterige en chaotische werkpaard naar een manisch depressieve hatelijke jonge vrouw was ongeloofwaardig. Waar kwam in ene die depressie vandaan? En waarom? Ik snap overigens niet waarom op de achterflap van het boek wordt gesproken over het feit dat 'Holly vermoedt dat ze een stalker heeft'. Slechte weergave van de inhoud van het boek. Over de stalker gesproken, iemand anders had het er al over, maar ook de rol van de stalker bleef erg oppervlakkig. Kortom; wat mij betreft had het psychologische aspect en de onderliggende motivatie voor het heftige reacties op de hoofdpersoon wat meer uitgewerkt mogen worden.