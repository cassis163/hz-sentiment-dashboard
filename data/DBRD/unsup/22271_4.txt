De liefde voor chocolade spat van de mooie, voornamelijk paarse, pagina’s af. Het is een enorm groot, zwaar kookboek van 450 pagina’s. Een paar recepten zonder foto, maar de meeste zijn voorzien van oogstrelende, chocolade druipende creaties. Er staan ook zo’n 360 foto’s in bij zogenaamde ‘stap voor stap’ recepten. Dit alles is het nieuwste boek van de Franse patisserie kok Christophe Felder, Chocolade.
Met dit mooie boek op schoot had ik het gevoel dat ik jarig was en dat al het geluk er even alleen voor mij was. Ik liet mij dan ook verleiden om het mooiste als eerste te maken. Zelfs met de kennis in mijn achterhoofd dat koken met chocolade ongeveer de ‘hogere wiskunde’ onder het bakken is. Ik kan aardig taarten, koekjes en cakes bakken, maar verfijnde patisserie is een treetje hoger. 
Alle voorbereidingen getroffen: een vrije zaterdag, alle ingrediënten in huis en ik had al een mooi plaatje in mijn hoofd hoe wij dezelfde avond als gezin van dit dessert gingen snoepen. Het mag duidelijk zijn; het is niet (geheel) gelukt.
Nu de vraag of dit aan mijn bakkunsten ligt of dat er iets niet klopt in het recept. Hier roep ik jullie hulp in! Wanneer jullie het onderstaande recept lezen krijgen jullie dan ook overheerlijke, fluweelzachte chocolademousse maar helaas keihard bladerdeeg? 

Millefeuille met chocolade en koriander
Ingredienten voor 10 personen
Voor de chocolademousse
4 eieren
125 g fijne kristalsuiker
150 g pure chocolade met 70% cacao
100 g zachte boter
5 g Korianderpoeder 

Voor het eenvoudige chocoladebladerdeeg
250 g bloem
30 gr cacao
1,3 dl koud water
45 g boter, gesmolten, lauw
5 g fleur de sel
160 g boter (1 blok)
50 g poedersuiker 

Speciaal Keukengerei
Spuitzak met glad spuitmondje 

Voorbereiding: 1 uur + 3 uur koelen 
Bereiding: 25 minuten 

Chocolademousse
Klop de eieren en suiker in circa 10 minuten met een mixer wit, schuimig en heel luchtig. Smelt de fijngehakte chocolade au-bain-marie op 35-40 °C, voeg de in blokjes gesneden boter toe (haal hem het liefst 1 uur voor gebruik uit de koelkast!) en roer tot de massa glad en lauw is. Schenk de gesmolten chocolade voorzichtig bij de eierbasis. Voeg het korianderpoeder toe. Draai de mengkom terwijl u van boven naar beneden spatelt, bij voorkeur met een rubberen spatel. Gebruik beslist geen garde, want dan zakt de chocolademousse in. Doe de chocolademousse in een spuitzak en laat hem circa 30 minuten opstijven in de koelkast. 

Eenvoudig chocoladebladerdeeg
Zeef de bloem en de cacao boven een kom. Meng geleidelijk het koude water, de lauwe gesmolten boter en het zout erdoor, tot u een samenhangend en vrij stevig deeg heeft. Wikkel dit basisdeeg in plasticfolie en laat het twee uur rusten in de koelkast.
Rol het basisdeeg uit tot een vierkant van 1 cm dik. Rol de boter uit en leg hem in het midden van het deeg. Vouw de hoeken van het deeg over de boter. Rol het deeg uit en vouw het in drieën. Keer het deeg een kwartslag.
Leg het bladerdeeg 10 minuten in de koelkast. Herhaal alle handelingen: rol het deeg uit en vouw het weer in drieën. Toer het deeg zo vijf keer. Rol het deeg uit tot een rechthoek van 40x30 cm: doe dit door eerst in de lengte uit te rollen zonder het direct de gewenste afmeting te geven; rol het dan iets in de breedte uit, dan weer in de lengte en ga zo door tot het deeg de gewenste afmetingen heeft. Bewaar het teveel in de vriezer voor een andere keer.
Dek het deeg dat u wilt gebruiken af met bakpapier en leg er een bakplaat op. Bak het deeg op deze wijze 25 minuten op 180 °C. Laat het gebakken bladerdeeg afkoelen en snijd het in de lengte in 3 repen.
Zet de oven op 220 °C.
Gebruik een fijne zeef om het deeg met poedersuiker te bestuiven. Laat de bovenkant van het deeg een paar seconden karamelliseren in de oven. Laat afkoelen. 

Samenstelling en afwerking
Spuit de chocolademousse in een dikke strepen op een reep bladerdeeg. Dek af met een volgende reep bladerdeeg, breng weer een laag chocolademousse aan en dek af met het laatste stuk bladerdeeg. Nu is uw millefeuille klaar! 

We hebben het ’s avonds opgelost door nog even snel roomboterkoeken bij de supermarkt te halen en daar de mousse op te spuiten. Ook lekker. Ik ga het in de toekomst zeker nog een keer proberen, maar zoek dan eerst mijn oude recept voor bladerdeeg op en kijk wat er anders gaat. Ik ga op onderzoek uit. Daarnaast ga ik dit boek zeker nog wel vaker pakken; op de dagen dat ik aan een heerlijke uitdaging toe ben. Het boek voorziet echt in alle mogelijke technieken, basisrecepten, uitdagingen en wonderschone zoetigheden, zoals Mozaïektaart mango-chocolade, earlgreytaart, stammetje met vijf soorten chocolade, herfstblad (ziet er heel mooi uit: mousse, met meringue en getempereerde chocolade), bonbons en de zondige notenreep. En dit alles met plakken en plakken chocolade. Hoe fijn kan het zijn?!