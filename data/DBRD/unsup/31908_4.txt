Flaptekst:
Stel je voor: er wordt een doos bij je afgeleverd. In de doos vind je een paar magische schoenen. Deze schoenen kunnen je overal naartoe brengen, je weet alleen niet waarheen. Wat zou jij doen? Trek je ze aan? Zet je ze achterin je kast? Of breng je ze meteen naar de kringloop?
Dit boek geeft je de mogelijkheid om vanuit je luie stoel de voetsporen van de heldin te volgen en tegelijkertijd de patronen in je eigen leven te vinden en te veranderen (als je dat wilt). Het is een reis door de rijke en betekenisvolle wereld van verhalen, waarbij je zult ontdekken dat het verhaal van de heldin ook over jou gaat. Stap voor stap doe je inzichten op die je helpen op je levenspad.
Ik werd meteen getriggerd door deze tekst. Het is geen leesboek, maar een soort van zelfhulpboek en een doe-boek met als doelgroep vrouwen van 35 jaar en ouder. Daar hoor ik bij dus dat is een extra reden om eens te kijken wat dit boek mij allemaal kan vertellen over mijzelf en wie mijn heldin is.
Het boek is in een vlotte, prettige stijl geschreven. Elk hoofdstuk begint met een quote uit een sprookje of van een bekende auteur. Dat vind ik origineel. Het is verdeeld in 12 hoofdstukken die over een bepaalde fase gaat . Dit wordt aan het begin van elk hoofdstuk uitgelegd, vervolgens komen er voorbeelden van verhalen van vrouwen die deze fase mee hebben gemaakt en elk hoofdstuk sluit af met een aantal vragen aan jezelf. Deze kan je beantwoorden voor jezelf, om er achter te komen wie jou heldin is en hoe jij in een bepaalde fase zou handelen. Er is ook een werkboek te verkrijgen via de mail, daar staan nog meer opdrachten in. Ik heb deze ook aangevraagd, ik vond het een waardevolle aanvulling.
Het boek is niet dik en leest vlot maar omdat er ook opdrachten bij zitten en je soms dingen op je wilt laten inwerken, is het beter om het boek weg te leggen en pas een dag later verder te gaan. Als je het boek uit hebt, zou je meer over je eigen levensverhaal moeten weten.
4 sterren.