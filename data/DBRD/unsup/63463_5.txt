Een mooi dik boek,582 blz. met een blauw kaft, waarop op de achtergrond een platte grond van Seattle staat. Daarvoor staat een omgekeerd kruis met Jesus in grijstinten.
In geel de titel van het boek, de naam van de auteur en kleiner Project X trilogie 2.

De achterflap de rest van de plattegrond, met in geel de boekomschrijving en een korte bibliografie en foto van Bronja. De Skinner Methode is het vervolg op De Dode Kamer, deel 1 van de Project X-trilogie.
Wat opvalt is het behoorlijk kleine lettertype dat Agemo, de uitgeverij van Bronja en haar man, heeft gebruikt voor dit boek. Navraag bij Bronja zelf, via het Hebban-thriller-forum, leerde dat dit is om problemen met inbinden en vasthouden te voorkomen.

Het boek is weer prettig overzichtelijk in hoofdstukken verdeeld, waarbij duidelijk datum, dagdeel en plaats vermeld staan, hierdoor heb je al gelijk een globale indruk wie er aan het woord is.
Echter, pas tijdens het lezen van dat hoofdstuk kom je er pas echt achter of het bijvoorbeeld Mischa of Skinner is, of Lennart of Elaine Sloane.

Waar boek 1, De Donkere Kamer, vooral vanuit de ik-figuren Lennart en Mischa geschreven was, komt nu ook Donald Skinner zelf veelvuldig aan het woord.
Direct vanaf het eerste hoofdstuk werd ik weer heerlijk in het verhaal gezogen.
Mischa zit sinds zijn veroordeling tot doodslag in een Amerikaanse gevangenis, zijn vriendin Maren en zijn broer Lennart zijn in boek 1 al naar Amerika gekomen om hem bij te staan.
Jamie Hirsch is zijn rustige celgenoot.
Donald Skinner zijn gevreesde en beruchte buurman, de seriemoordenaar.

Mischa’s boezemvriend Colin staat in nauw contact met Lennart en Maren.
Dean, de lijfwacht van Colin zit ook in dezelfde gevangenis. Waarom?
Wat wil Mischa te weten komen als hij Lennart op onderzoek uit stuurt naar het verleden van Skinner?
We maken kennis met Joel/Joey, een drugsverslaafde, die door Elaine en Jaceon, een tattoo-shophouder regelmatig opgelapt worden.
Regelmatig komt ook hij aan het woord, wat is zijn verhaal? Waarom en waarover mag hij niets zeggen van de ‘witte vrouw’ en wie is zij?

En wat is de rol van hippie/sekte-leider Macchias Dawson? Welke macht heeft hij nog vanuit zijn graf?
En wie is Sally?

Sommige dingen worden duidelijk tijdens het lezen van dit bijzonder boeiende boek, andere dingen zullen hopelijk duidelijk worden in deel 3 van deze zinderende psychologische thriller van Nederlandse bodem.
Ik geef niet snel veel punten, maar De Skinner Methode krijgt van mij 5*****
Het houdt je bezig, het boeit en na de laatste bladzijde had ik echt een paar dagen nodig om bij te komen, voor ik überhaupt een ander boek kon openslaan.