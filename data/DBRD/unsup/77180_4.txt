Journaliste Tara Linders wil graag naar Mexico worden uitgezonden om haar goede vriend en collega Diego te gaan zoeken ,die al een aantal maanden vermist is, nadat hij voor een sabbatical naar Mexico is vertrokken. Als ze gevraagd wordt om undercover te gaan voor een opdracht van de geheime dienst grijpt ze haar kans en vertrekt samen met een geheim agent Jay Jennings naar Mexico.
Op de motor gaan ze op weg naar de thuishaven van de motorbende Escorpiones en gelijktijdig op zoek naar Diego. Een spannende roadtrip, vol gevaar, door de binnenlanden van Mexico.

Rio Grande is het derde deel rondom de journalisten Tara en Diego, maar prima als zelfstandig boek te lezen.
Het boek is vlot geschreven in een prettige schrijfstijl . Korte hoofdstukken, verschillende verhaallijnen van personages , die uiteindelijk bij elkaar komen. De beschrijvingen van het landschap en de steden ,waar Tara en Jay doorheen rijden, zijn een mooie toevoeging en maken dat je nog verder het verhaal in wordt getrokken.

Nathalie Pagie weet je als lezer helemaal mee te nemen in het verhaal en naar de ontknoping. Een spannende thriller die nergens verveelt.
Het was mijn eerste kennismaking met de schrijfster, maar zeer niet de laatste. Ik ga de vorige delen zeker lezen en ben benieuwd naar het vervolg.