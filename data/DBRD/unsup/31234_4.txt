Deze prachtige historische roman over schrijfster Hallie Erminie Rives en de Amerikaanse diplomaat Post Wheeler is gebaseerd op een waargebeurd verhaal. In 2010 ging schrijfster Sarah McCoy naar een antiquariaat in New Orleans waar zij “Hearts Courageous”, geschreven door Hallie Erminie Rives vond. Nadat zij er een blog over had geschreven, kreeg zij contact met een ver familielid van Hallie en vergaarde steeds meer informatie over Hallie en Post en zo ging het balletje rollen en schreef zij uiteindelijk dit intrigerende boek over deze 2 vrijgevochten zielen die eind 19e eeuw hun eigen pad volgden om hun droom waar te maken.

Het verhaal is zeer goed opgebouwd, wisselend volgen we Hallie en Post. Vooral Hallie had het in die tijd soms erg moeilijk, als vrouw werd er toch wel wat anders van haar verwacht. Gelukkig krijgt zij onvoorwaardelijke steun van haar familie en vertrekt zij naar New York om een uitgever te vinden. In haar boeken gebruikt zij, zeker voor die tijd, gedurfde thema’s als vrouwenrechten, rassenkwesties én sex, hiermee weet zij in één klap New York te veroveren. Daar ontmoet zij ook Post Wheeler, vanaf het 1e moment is er een klik maar beide durven zij niet aan hun gevoelens toe te geven. Zo volgen zij los van elkaar hun eigen weg, komen elkaar soms weer tegen om na 20 jaar elkaar eindelijk de liefde te verklaren. Sarah McCoy heeft dit echtpaar bijzonder veel eer aangedaan en hen als karakters in combinatie met de tijdsgeest zeer goed beschreven.