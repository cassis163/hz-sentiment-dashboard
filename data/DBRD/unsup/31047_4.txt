‘Onzichtbaar’ is het verhaal over de bijzondere vriendschap tussen Hendrik en Diane. Hendrik is een oudere journalist die zijn werk mist en te veel drinkt. Diane is een stil pubermeisje dat weinig of geen band heeft met haar ouders. Haar beste vriend is de hond Sebastiaan. Er ontstaat, ondanks hun tegenstellingen, een band tussen Hendrik en Diane. ‘Onzichtbaar’ is een ontroerend verhaal over eenzaamheid, vriendschap en hoop.

‘Onzichtbaar’ is de vierde roman van Van Walsum en het feit dat deze auteur kan schrijven leidt geen enkele twijfel. Dat heeft zij met haar vorige boeken onomstotelijk bewezen. Een van de sterkste punten van Van Walsum is wel het uiterst raak neerzetten van haar personages. Zo weet zij Hendrik en Diane prachtig over het voetlicht te brengen. Vooral in relatie tot elkaar.

“Hendrik laat de riem los en de hond stormt naar voren. De meiden gillen en joelen, klampen zich vast aan elkaar alsof er een tijger is losgebroken, als hij met grote sprongen over het plein rent, recht op Diane af. Hendrik ziet een kleur van blijdschap verschijnen op haar gezicht als ze hem op zich af ziet komen.”

Een valpartij, waardoor Hendrik in het ziekenhuis belandt, is het startschot voor de bijzondere vriendschap. De twee blijken naast elkaar te wonen en Diane biedt Hendrik, na zijn terugkeer uit het ziekenhuis, aan boodschappen voor hem te doen.

Wanneer je vooraf weet dat een verhaal gaat over een oudere man en een jong meisje, dan verwacht je wellicht een ‘vriendschap’ waarin de oudere man domineert en als mentor optreedt. Niets is echter minder waar in ‘Onzichtbaar’. De relatie tussen de twee heeft voordelen voor beiden. Zo ziet de oudere Hendrik, dankzij het feit dat Diane in zijn leven komt, kans om af te rekenen met de demonen uit zijn verleden. Diane daarentegen vindt bij Hendrik dat wat zij thuis ontbeert.

“Waar is het spontane jongetje gebleven. De jongen die hij gisteren nog was. Ook de uiterlijke verandering komt hem verbijsterend voor. Als hij onder de douche staat en zijn blote lijf aanschouwt, kan hij het niet geloven. Behoort dat hem toe, is hij dat?”

‘Onzichtbaar’ is geschreven vanuit de derde persoon en onderverdeeld in korte hoofdstukken. De fraaie en beeldende schrijfstijl van Van Walsum, de ontroerende vriendschap tussen twee mensen die niets met elkaar gemeen lijken te hebben, de natuurlijke dialogen en het subtiele vleugje humor, maken ‘Onzichtbaar’ tot een genot om te lezen.

Over de auteur
Edith van Walsum, geboren in Schiedam, woont in Hoorn. Zij is schrijver en redigeert teksten. Ze werkte als freelancer bij o.a. het NHD. Eerder verschenen van haar de romans ‘Het Trapgat’, ‘Ongehoord’ en ‘De Ander’.

Uitvoering
Uitgever: LetterRijn
ISBN: 9789491875724
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/