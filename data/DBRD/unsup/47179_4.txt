Daniel Cole werkte als ambulancebroeder totdat hij in 2017 zeer succesvol debuteerde met Ragdoll. In 2018 kwam het vervolg daarop uit: Hangman.

In Hangman wordt een moord gepleegd die gerelateerd lijkt te zijn aan de Ragdoll moorden. Hoofdinspecteur Emily Baxter werkt samen met FBI-agente Elliot Curtis en CIA-agent Damien Rouche aan de oplossing van deze moord. Al gauw blijkt dat het niet bij deze ene moord blijft en vallen er steeds meer doden in twee verschillende continenten.

Oude en nieuwe personages passeren de revue. De meest relevante personages worden goed uitgediept en komen hierdoor tot leven. William 'Wolf' Fawkes schittert in Hangman echter door afwezigheid.

De (heftige) gebeurtenissen volgen elkaar in rap tempo op, waardoor het verhaal soms onrealistisch en/of chaotisch aan kan doen. Ik vond dit echter niet storend of afdoen aan het verhaal. Cole weet de spanning goed op te bouwen en beschrijft de scenes vrij uitgebreid en filmisch. De schrijfstijl was eenvoudig en gemakkelijk te begrijpen, echter vond ik het wisselende gebruik van voornaam en achternaam van de personages soms wat verwarrend. Het verhaal lijkt wat minder goed in elkaar te steken dan zijn voorganger, maar is desalniettemin een goede opvolger. Om Hangman goed te kunnen begrijpen, is het aan te raden om eerst Ragdoll te lezen.