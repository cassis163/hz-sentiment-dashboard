‘Prijs van vertrouwen’ vertelt het verhaal van Gia de Leeuw. Gia is manager Various Relations bij evenementenbureau Grand Plaza Event Center. Ze is een aantrekkelijke verschijning maar is daar zelf absoluut niet van overtuigd.

“De volgende ochtend werd Gia met een bonkend hoofd wakker. Ze had slecht geslapen, na uren draaien was ze eindelijk in slaap gevallen. Nu werd ze weer heel vroeg wakker. Zeven uur, redelijke tijd als je op kantoor werkte, maar niet als je pas om elf uur thuis was na minimaal elf uur werk.”

Gia is flink beschadigd door ervaringen uit het verleden. Deze ervaringen hebben haar zelfvertrouwen doen verdampen en hebben veroorzaakt dat zij zich slechts zelden blootgeeft. Haar beste vriendin May is al jaren gelukkig getrouwd. May wil niets liever dan dat Gia beseft hoe waardevol en mooi ze is.

Op zeker moment wordt Gia door haar baas naar Antwerpen gestuurd om de samenwerking met het concertgebouw in Antwerpen te verdiepen. May hoopt dat deze zakenreis het zelfvertrouwen van Gia een positieve boost geeft.

“Er viel een stilte, waarbij de dames elkaar aankeken, terwijl deze vraag zichtbaar tussen hen in hing. Uiteindelijk zei Gia resoluut: ‘Nee, geen denken aan’.”

In Antwerpen ontmoet Gia, niet in de laatste plaats tot haar eigen verbijstering, drie mannen waar ze zich toe aangetrokken voelt. Wie van hen weet het hart van Gia te stelen en ziet kans haar vertrouwen te winnen? Je leest het in ‘Prijs van vertrouwen’!

Met dit debuut levert Zaan een fraaie roman af in het emotionele/romantische genre. De traumatische gebeurtenissen die haar hoofdpersonage heeft moeten doorstaan in het leven, weet de auteur met gevoel en respect, en op uiterst geloofwaardige wijze, uit de doeken te doen.
Een enkel moment van onlogisch woordgebruik is feitelijk mijn enige verbeterpunt met betrekking tot deze fijne roman.
“Haar vader glimlachte. ‘Ik ben heel blij voor je meid!’, zei hij zacht terwijl hij haar weer in zijn armen nam. Buiten haar gezichtsveld liep er een traan over zijn wang. Het was heel lang geleden dat hij haar zo had zien glunderen. Hij wist heel goed welke pijn er door haar heen ging. Nachtenlang had hij gebroken opgezeten, luisterend naar haar huilen. Niet in de mogelijkheid naar haar toe te gaan, omdat zet hem af zou wijzen terwijl Alana haar in haar armen had en haar weer in slaap probeerde te wiegen na haar zoveelste nachtmerrie.”
Niet alleen Gia, als hoofdpersoon, maar ook de andere personages weet Zaan kundig te karakteriseren. Je begrijpt ze, doorgrond ze en leeft met hen mee. Kortom, ze acteren stuk voor stuk op zeer realistische wijze.
Zaan heeft bovendien een uiterst originele schrijfstijl en doorspekt haar verhaal met humor, waardoor het geen zwaarmoedig boek wordt. Haar taalgebruik is bij tijd en wijlen zelfs hilarisch!
‘Prijs van vertrouwen’ is een origineel en knap debuut!

Over de auteur
Tessy Zaan woont samen met haar partner en haar kinderen in Veldhoven. Zij is salarisadministrateur bij een zorginstelling. ‘Prijs van vertrouwen’ is haar debuutroman.

De uitvoering
Uitgegeven in eigen beheer
Paperback
ISBN10 9492475243
ISBN13 9789492475244

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://ht-c-communicatie.nl