56 waargebeurde verhalen in een bundel. Titels zoals 'Er komt een man bij de dokter', 'Geld is ook niet alles' en 'Hoe een hond een haas ving' geven met een dikke knipoog het leven van de hotelier weer. Humoristisch, vermakelijk en interessant. Het leven van een Nederlandse ondernemer in Frankrijk. Met de nuchtere Hollandse kijk van de hotelier op zijn gasten, omwonenden en gewoontes in de streek waar hij een klein hotel runt. Dat zorgt voor een lachwekkende maar ook zeker een ontroerende beschrijving van het leven van de hotelier. De honden Max (origineel Maxine) en Huug spelen een grote rol. Vooral arme Huug moet het geregeld ontgelden in een minder leuk avontuur. Maar de manier waarop de auteur dit neerzet is het behalve inlevend toch ook enorm grappig te noemen. Hij is met vlagen zelfs kritisch, zoals m.b.t. de stierengevechten, en dat geeft een afwisseling in de leesbeleving. De schrijfstijl is behalve lekker vlot ook erg vermakelijk en met herkenbaar taalgebruik. Je hebt de korte verhalen zo uit, eigenlijk wel jammer want dit kun je uren volhouden.

Het is geweldig om te lezen welke, dagelijkse en gewone, zaken de revue passeren en soms werkelijk hilarisch worden beschreven. Hoe leuk kan het leven zijn? Het hotel ligt op een droomlocatie, je zou er kunnen leven als God in Frankrijk, letterlijk. Ware het niet dat er gewerkt moet worden, niks geen zwembad of luilekkerland voor de uitbater. 24/7 staan de gasten op nummer een, en uiteraard de honden. Situaties die een werkdag beschrijven zoals vloekend de strijd aangaan met een appeltaart waarbij hond Max fan nummer één is. Drie keer raden waarom. De interacties tussen de gasten en hun gastheer worden heel beeldend beschreven waardoor het levensecht overkomt. Het is keihard werken, niks luieren onder een parasol met een lekker drankje. Ja oké, het opruimen daarvan dan toch.

Het boek is geïllustreerd met geinige zwart/wit tekeningen die de verhalen visueel ondersteunen. Erg leuk en vooral heel herkenbaar uit de anekdotes die worden beschreven. Een paar opvallende hoogtepunten waren toch wel de verhaaltjes rondom de Omo reclame, de run op voordelige vliegtickets (echt geweldig) en de werkelijk hilarische verklaring rondom het mysterie van naamvolgorde bij stelletjes. En uiteraard toch weer die appeltaart. Gewone dingen zullen vanaf nu nooit meer zo gewoon zijn, dankzij de vertelkunst van Peter Schoenmaker.

Een heerlijk boek! Het is volkomen te begrijpen dat hier interesse voor is om het op de buis te gaan brengen. Met vlagen kwamen er soortgelijke beelden van "Fawlty Towers" voorbij en dat is te wijten aan het realistische en humoristische gehalte waarmee dit alles is geschreven. Een aanrader, de korte verhaaltjes lezen lekker snel en je pikt er telkens weer een bijzonder, vakantie-achtig, momentje uit.

Een leverkleurige zwembroek zal vanaf nu bij de lezers van 'De hotelier maakt weer wat mee' op het netvlies gebrand zijn, en dat voorspelt nog wat want dát verhaal moet nog komen in een volgend deel. Met veel belangstelling wordt daar naar uitgekeken!