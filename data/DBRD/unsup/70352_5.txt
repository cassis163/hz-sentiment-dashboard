Na alle gebeurtenissen in Written in Bone is David Hunter, na een maandenlang genezingsproces, hard toe aan een verandering van omgeving. Hij besluit dus enkele maanden te gaan werken op de Body Farm, bij zijn oude vriend Tom Lieberman. Het werk bevalt goed en David maakt al snel nieuwe vrienden, waaronder Paul, de beoogde opvolger van Tom die op het punt staat om met pensioen te gaan, en diens vrouw Samantha, die hoogzwanger is. Whispers of the dead zet de lezer zó prachtig op het verkeerde been in de eerste hoofdstukken! Je krijgt naast het feit dat David en Tom betrokken raken bij een akelige moord ook een inkijkje in de gedachten van de moordenaar maar dat is buitengewoon subtiel gedaan. David en Tom krijgen behalve die eerste, nog een moord onder ogen waarbij er dingen niet blijken te kloppen. Zijn de slachtoffers nu gewurgd of doodgestoken? En wanneer? De staat van de lichamen zegt iets anders dan de tijdlijn die ze kunnen volgen. En wat is eigenlijk de identiteit van de slachtoffers? Er zijn papieren gevonden maar horen die wel bij de lichamen? Kortom, één grote puzzel. Het werkt wordt er niet makkelijker op als blijkt dat Davids aanwezigheid niet erg op prijs gesteld wordt door de plaatselijke autoriteiten. Hij mag dan een vakman zijn, hij is wel een buitenlander en daar houden Amerikaanse politiemensen nu eenmaal niet van. Het hele verhaal raakt in een stroomversnelling als Tom ziek wordt en David de zaak wel moet overnemen. Tussen alle gebeurtenissen door krijgen we iets meer te lezen over de zielenroerselen van David, maar nergens staat dat het opbouwen van de spanning in de weg.

Whispers of the dead is een zeer gedegen in elkaar gezet verhaal, dat de lezer geen moment loslaat. Enkele bijzonder spannende gebeurtenissen aan het einde en zoals gezegd, het feit dat je volkomen op het verkeerde been wordt gezet waar het de moordenaar betreft, geven dit boek net dat beetje extra dat zorgt voor de vijf sterren. (Door: Jannelies Smit)