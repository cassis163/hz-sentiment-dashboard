Op 21 december 2008 is Laurie na een lange dag werken op weg naar huis. Ze snakt naar een paar dagen helemaal niks doen. Het liefst houdt ze eigenlijk gewoon een winterslaap in haar ouderlijk huis. In de bus wordt ze omringd door mensen waarvan ze het liefst zou willen dat ze onmiddellijk zouden verdwijnen. Als Laurie naar buiten kijkt, valt haar blik op een jongen bij de bushalte. Hij gaat helemaal op in het boek dat hij leest. Laurie kijkt naar hem en alsof hij het voelt...kijkt hij op van zijn boek en naar haar. Voor Laurie valt alles om haar heen weg, ze kan alleen maar kijken en voor haar is het duidelijk: liefde op het eerste gezicht bestaat echt. Laurie heeft de interesse van de onbekende jongen ook gewekt, want hij staat op en wil in de bus stappen….die op dat moment net wegrijdt…
Laurie en haar beste vriendin c.q. huisgenootje Sarah gaan samen op zoek naar deze onbekende jongen maar helaas blijft hij onvindbaar. Na een jaar heeft Laurie hem nog steeds niet gevonden en net als ze besluit het op te geven, stelt Sarah haar voor aan de nieuwe liefde in haar leven: de jongen uit de bushalte!

[Het afgelopen jaar heb ik meer tranen vergoten dan ik ooit voor mogelijk had gehouden. Misschien is het tijd om ze weg te vegen.]

Twee beste vriendinnen die niet alleen een appartement delen, maar ook hun liefde voor Jack. De een openlijk, de ander niet. Laurie wil onder geen beding haar vriendschap met Sarah op het spel zetten en stelt Sarahs geluk boven dat van haarzelf. Ze doet haar uiterste best om Jack uit haar hoofd te zetten, alleen is dat makkelijker gezegd dan gedaan. Zal ze haar geluk bij een ander kunnen vinden?

Josie Silver heeft een uiterst fijne, vlotte pen waarmee ze de lezer moeiteloos meeneemt in de dagelijkse beslommeringen van dit drietal, verspreid over tien jaar en steeds wisselend van perspectief tussen Laurie en Jack. Die wisselingen in perspectief zorgen ervoor dat je zowel Laurie als Jack goed leert kennen. Ze worden levensecht neergezet en het is alsof je bij hen op de bank zit en alles op de eerste rang meemaakt. Sarah is wat ondergeschikter aan Jack en Laurie, maar ook haar sluit je in je hart. Je leeft mee met Laurie en hoop zo dat ook zij haar geluk vindt en je raakt bijna gefrustreerd als je leest dat Laurie Jack ook zeker niet onberoerd laat. Je gunt die twee elkaar gewoon! Maar zullen ze elkaar ook krijgen? Dat is iets wat tot de laatste pagina’s bewaard blijft en iets wat je echt zelf moet lezen.

Een dag in december is een romantisch verhaal met de nodige humor over relaties, vriendschappen, een huwelijk en het antwoord op de vraag die je tijdens het lezen van dit verhaal bezighoudt: bestaat liefde op het eerste gezicht?
Een werkelijk heerlijk boek om te lezen, lekker op de bank wegkruipen met een pot thee in de buurt en lezen maar. Perfect voor de donkere dagen die er weer aan zitten te komen!!!

4 sterren voor Een dag in december.