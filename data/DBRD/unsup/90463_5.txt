De droogte is het thrillerdebuut van Jane Harper en ik ben diep onder de indruk. Kiewarra, een klein stadje in de middle of nowhere van AustraliÃ« wordt al een paar jaar geteisterd door extreme droogte. De droogte heeft veel invloed op de bewoners en het persoonlijke leven begint er onder te lijden.
Dan wordt Kiewarra opgeschrikt door een gezinsmoord. Luke Hadler heeft eerst zijn vrouw en zoontje omgebracht en daarna heeft hij zelfmoord gepleegd.
Alleen hun dochtertje overleeft deze tragedie.
Waarom Luke Hadler tot deze afschuwelijke daad is gekomen weet niemand, de droogte eiste zijn tol op het boerenleven maar leidde dit tot dit drama?
Aaron Falk keert na twintig jaar terug naar zijn geboorteplaats om de begrafenis bij te wonen van zijn jeugdvriend. De ouders van Luke vragen Aaron om nog enkele dagen te blijven en de zaak te onderzoeken. Aaron is rechercheur in Melbourne en is daar belast met frauduleuze zaken.
Falk werkt samen met de jonge commissaris Raco.
Niet alle dorpelingen zijn blij met de komst van Falk en maken hem het leven zuur.
Twintig jaar geleden, toen Aaron met zijn vader vertrok is er iets gebeurd wat het leven van velen op zijn kop heeft gezet en sindsdien is er achterdocht en wantrouwen jegens Aaron.
Gedurende het onderzoek van Aaron en Raco rijzen er twijfels over de werkelijke toedracht van dit gezinsdrama.

Jane Harper weet op sublieme wijze de sfeer van Kiewarra op papier te zetten. Droog, stoffig, zinderend en een hoop achterdocht, korte lontjes en familiegeheimen. Ze maakt ons deelgenoot van het leven alsof we zelf tot de gemeenschap behoren.
Het verhaal speelt zich in het heden af maar flashbacks zorgen ervoor dat je langzamerhand meer van de bewoners en hun geheimen te weten komt.
Bijzonder prettige schrijfstijl, het boek eindigt toch nog anders dan dat ik had gedacht. Maar een uitstekend debuut wat naar meer smaakt.