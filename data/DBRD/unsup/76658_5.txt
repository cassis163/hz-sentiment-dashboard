Als een aantal dagen nadat een tienjarige jongen verdwenen is zijn lichaam gevonden wordt, blijkt dat zijn verwondingen lijken te wijzen op de werkwijze van seriemoordenaar Ronald Jeffreys. Deze man is een aantal maanden eerder geëxecuteerd, dus gaat de politie op zoek naar een copycat.

FBI-agente Maggie ODell wordt bij de zaak gehaald om een profiel te maken van de dader. Samen met sheriff Nick Morelli gaat zij op onderzoek uit. Ondertussen gaat de moordenaar gewoon door met het ontvoeren en vermoorden van jonge jongens. Voor Maggie en Nick wordt het een race tegen de klok om te zorgen dat de dader gepakt wordt voordat er nog meer slachtoffers vallen.

Nicks zus is journaliste en mag door toeval verslag geven over deze zaak, dit tot Nicks grote frustratie. Nick kan zijn zus geen dingen in vertrouwen vertellen uit angst dat zij die informatie gebruikt voor haar artikelen.

Daarnaast ervaart Nick ook grote druk doordat zijn vader de vorige sheriff was en verantwoordelijk was voor het arresteren van Ronald Jeffreys.

Ik vind dit een erg spannend boek, goed geschreven en een interessant verhaal dat je als lezer helemaal in zijn ban weet te krijgen. Ik kan niet wachten tot de volgende boeken van Alex Cava verschijnen! Ik ben fan!