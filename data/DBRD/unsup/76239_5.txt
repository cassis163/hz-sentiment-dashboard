Toen ik het eerste deel van ‘The Dragon Queen series’ gelezen had wist ik al gelijk nadien dat ik heel erg uitkeek naar het vervolg. Ik ben dol op fantasy verhalen waarin mythische wezens, sterke hoofdkarakters en magie naar vorenkomt in een avontuurlijk verhaal. En laat dit nou net met deze nieuwste verhalenserie van Ursula Visser het geval zijn.

In dit tweede ‘Blood Rivals’ deel werd ik gelijk weer gegrepen door het avontuurlijke verhaal van Mara, die verder moet nadat ze een belangrijke en vooral veelzeggende wedstrijd gewonnen heeft. Vanaf de eerste pagina’s ontdekte ik weer hoe prettig ik de Engelse schrijfstijl van Ursula vind lezen. Het valt mij op hoe vloeiend de tekst verloopt ondanks dat het niet haar moedertaal is. Op geen enkel moment werd ik belemmerd door verkeerd woordgebruik of foutieve zinsopbouw. Ik heb de Nederlandstalige boeken van Ursula Visser ook gelezen maar ik moet eerlijk bekennen dat ik haar Engelse fantasy verhalen het plezierigst vind om te lezen. Dit kan absoluut aan mijn persoonlijke voorkeur liggen maar ik vind het enorm knap als een Nederlandstalige schrijfster dit bij mij teweeg kan brengen. De karakters in dit verhaal, niet alleen Mara maar ook de anderen, zijn interessant en wil je beter leren kennen. Stukje bij beetje leer je over hen en voel je mee met wat zij meemaken en meegemaakt hebben. Allemaal hebben zij hun bijzonderheden waardoor het leuk blijft over hen te lezen. Ook nu weer kan ik niet wachten op het volgende en derde deel van de serie. Want ondanks dat ik soms “de Game of Thrones vibes” krijg blijft het verhaal verrassend genoeg om naar meer te verlangen.

Ik geef dit boek 5 sterren