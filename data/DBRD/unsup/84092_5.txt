'Benji & de mooiste vlieger' is het nieuwste prentenboek van Alan C. Fox & Eefje Kuijl. Samen met mijn kleuters heb ik genoten van zijn eerste prentenboek 'Benji & de gigagrote pompoen'. Daarin zaait hij pompoenpitten. Door zijn goede verzorging groeit er uit een pit wel een hele grote pompoen!

In 'Benji & de mooiste vlieger' beleeft Benji een nieuw avontuur.
Benji is een ondernemend jongetje en is vaak op het strand te vinden om te kijken naar de mooie vliegers. Van zijn zakgeld koopt hij vaak een vlieger, in de speelgoedwinkel achter de duinen. Hij heeft ook al heel wat vliegers verloren daar op het strand. Op een dag ziet hij een reuzengrote oranje vlieger in de winkel. Die vlieger wil Benji wel. Hij kan hem niet meteen kopen, want zijn zakgeld is op. Dan bedenkt hij dat hij klusjes in de tuin gaat doen voor mama. Lukt het Benji de vlieger zo te verdienen?
Wat een prachtig verhaal om de kinderen te laten zien dat je niet alles meteen kunt kopen. Dat je het geld kunt verdienen door klusjes te gaan doen. Wanneer je dan genoeg geld hebt, is de beloning des te mooier. Benji is voor de kinderen een jongen van dezelfde leeftijd, die dingen doet waar zij ook van houden. Heel herkenbare dingen.
De illustraties zijn kleurrijk en nodigen uit om er meer mee te doen. Tel bijvoorbeeld het speelgoed wat buiten bij de speelgoedwinkel hangt of benoem het tuingereedschap in het tuintje van Benji.
'Benji & de mooiste vlieger' is een prachtig prentenboek over een jongensdroom, die waarheid wordt!