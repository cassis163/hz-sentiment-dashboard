Oorspronkelijke recensie op mijn blog hillybillybeauty.nl

Deze thriller was echt een mindf*ck! Ondanks dat het boek wat traag op gang kwam en ik even flink moest doorlezen om uiteindelijk goed in het verhaal te komen was het absoluut de moeite waard. Iets over het midden van het boek kon ik niet stoppen met lezen en wilde ik nou weleens weten hoe de vork in de steel zat. Dit boek heeft ervoor gezorgd dat ik zeker meer boeken van Clare Mackintosh wil lezen in de toekomst.

Achterflaptekst
Een jaar geleden beëindigde Anna’s moeder haar leven op exact dezelfde wijze als haar vader dat een paar maanden eerder deed. Sindsdien probeert Anna wanhopig zichzelf op de been te houden en zich volledig te richten op de zorg voor haar baby. Een kaart op de sterfdag van haar moeder zet een reeks gebeurtenissen in gang die Anna doet vermoeden dat er meer achter de dood van haar moeder zit dan waar de politie vanuit ging. Moord. Zelfmoord. Of zit het toch anders?

Samenvatting

Anna woont met haar baby en haar therapeut, de vader van baby Ella, in het huis waar ze is opgegroeid. Ze heeft dit huis geërfd en wil daar graag blijven wonen. Als op de sterfdag van haar moeder een kaart in de bus ligt met daarop de tekst: ‘Zelfmoord. Ik denk het niet.’ zet dit het leven van Anna op zijn kop. Ze besluit naar de politie te stappen en haar twijfels over de dood van haar ouders te melden. Bij de politie komt ze in contact met Murray Mackenzie, een agent die inmiddels met pensioen is maar zijn werk eigenlijk niet los kan laten. Hij besluit op eigen houtje Anna te helpen omdat hij wel iets in deze zaak ziet.

Je leest het boek vanuit het perspectief van Anna. Zij heeft duidelijk het gevoel dat er iets niet klopt en dat ze in de gaten wordt gehouden. Ze wantrouwt veel mensen en is wisselend sterk van karakter en onzeker. Je leest ook vanuit het perspectief van Murray Mackenzie. Hij heeft bij mij veel sympathie weten op te wekken. Hij heeft het thuis niet makkelijk met een vrouw die aan borderline lijdt. Heel begrijpelijk dat hij de afleiding van een spannende zaak opzoekt om niet in het verdriet om zijn vrouw te blijven hangen. Het andere perspectief wat af en toe tussendoor komt wordt verteld door een mysterieus onbekend personage. Het lijkt alsof het door een geest van de moeder van Anna werd verteld, die Anna vanaf een afstand bekeek. Pas later wordt duidelijk wie dit personage is.

Clare Mackintosh weet je als lezer helemaal mee te nemen in het verhaal. Onverwachte en goed getimede plotwisselingen zorgen ervoor dat je als lezer constant op het verkeerde been wordt gezet. Vooral het slot van het verhaal gaf werkelijk een climax. Absoluut een aanrader als van je van psychologische thrillers houdt.