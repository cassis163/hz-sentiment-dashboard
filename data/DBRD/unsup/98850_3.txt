vlot geschreven en ook met het plot is niet veel mis. Toch kon het verhaal mij niet helemaal overtuigen. ,Vorig jaar debuteerde de Brabantse dierenfotografe en schrijfster Esther Verhoef met het goed ontvangen Onrust. Zojuist verscheen het tweede deel in de serie met Sil Maier en Susan Staal in de hoofdrol. Dat ik me weer kon opmaken voor een superspannend verhaal, bleek al uit de quote van collega-recensent Peter Kuijt op de cover: Kan het nog spannender na Onrust? Ja!. En daar heeft de man gelijk in: spannend is Onder druk zeker!
Voor haar tweede boek heeft Verhoef gekozen voor de terugkeer van de belangrijkste hoofdpersonen uit Onrust. Sil Maier wordt ingeroepen door Sven Nielsen, de dierenarts die in het eerste deel zijn leven redde, wiens zoontje is ontvoerd. Een goede gelegenheid voor Sil om zijn wapens te pakken en ten strijde te trekken tegen een nog onbekende vijand. Hij heeft echter één probleem. Sven weigert thuis op hem te wachten en gaat mee op de speurtocht die naar Frankrijk leidt. Op hetzelfde moment vertelt Susans vader op zijn sterfbed dat hij ergens spijt van heeft. Voordat ze er achter kan komen waarom haar moeder plotseling uit haar leven verdween, overlijdt hij en gaat ook Susan met gevaar voor haar leven graven in het verleden.
Esther Verhoef heeft met Onder druk een aardig vervolg bedacht op Onrust. Het is een spannend verhaal, vlot geschreven en ook met het plot is niet veel mis. Toch kon het verhaal mij niet helemaal overtuigen. Pas op eenderde kreeg het mij echt in de greep en kon ik het moeilijk wegleggen. Onder druk was nergens echt verrassend, de uiteindelijke link tussen de twee verhaallijnen vond ik vrij ver gezocht en het stoere-mannen-karakter van Sil werd me af en toe te veel. Zou de magie van Sil Maier al na één boek zijn uitgewerkt? De soms hilarische momenten tussen Sil en Susan maken echter een hoop goed en larderen het verhaal met lachwekkende situaties. Al met al is Onder druk een geslaagde actiethriller die in de boekenkast van liefhebbers van no-nonsense-actiehelden à la Jack Reacher niet zal misstaan.