Paul Dowswell is een Britse schrijver die al meerdere boeken binnen dit genre heeft geschreven. Hij schrijft vooral voor jongvolwassenen en kinderen.

Het boek 'Wolfskinderen' speelt zich af in 1945. Hitler is net verslagen en Berlijn ligt in puin. Het verhaal neemt je mee in het leven van Duitse kinderen na de tweede wereldoorloog. Wat is er gebeurd met hun ouders? Wie kunnen ze vertrouwen? Lukt het ze om elke dag opnieuw eten te vinden en te overleven?

Otto en zijn broertje Ulrich, Helene, Hanna en de tweeling Klaus en Erich schuilen in een kelder van een verlaten ziekenhuis en proberen zo goed mogelijk te overleven. Otto en Helene ontwikkelen zich tijdens het verhaal als 'vader' en 'moeder' van de groep. Alleen Ulrich blijft heel erg vasthouden aan de 'fuhrer' en wil zich het liefst wreken op de mensen die verantwoordelijk zijn voor de val van Hitler. De kinderen maken heel veel mee, vermissing, beroving, adoratie, verliefdheid, etc. en proberen er het beste van te maken.

Dowswell laat in zijn verhaal zien dat ook de 'gewone' Duitse burgers geleden hebben onder de gevolgen van de oorlog. Hierin wordt vooral het verhaal van de kinderen benadrukt. Erg indrukwekkend! Een aanrader als je van young adult houdt en ge√Ønteresseerd bent in geschiedenis. Hopelijk komt er een vervolg, want het einde liet in mijn beleving een beetje te wensen over.