“De Keuze is de vertaling van “The Choice”, waarin Edith Eva Eger de boodschap meegeeft dat iedereen een keuze heeft ook in situaties die uitzichtloos lijken; het gaat niet om wat je overkomt, maar om de manier waarop je daar mee omgaat.

“Als ik mijn vorm van therapie een naam zou moeten geven, zou ik hem waarschijnlijk ‘keuzetherapie’ noemen, omdat vrijheid draait om keuze, CHOICE in het Engels. Het draait om kiezen voor medeleven (Compassion), humor (Humor), optimisme (Optimism), intuïtie (Intuition), nieuwsgierigheid (Curiosity) en zelfexpressie (self Expression).”

Edith voelt zich als kind vaak minderwaardig ten opzichte van haar zussen Klara, het wonderkind dat prachtig viool speelt en Magda, die piano speelt.

“Ik heb nog niet geleerd dat het probleem niet is dat mijn zussen mij pesten met een gemeen liedje; het probleem is dat ik hen geloof.”

In 1944 wordt ze met haar ouders en Magda gedeporteerd naar Auschwitz. Eger beschrijft haar oorlogsherinneringen en wat ze doet om in leven te blijven. Ze houdt vast aan wat haar vader ooit zei: “Onthou dat niemand dat wat je in je eigen gedachten hebt van je af kan pakken.” en creëert haar eigen droomwereld, waardoor ze zich geestelijk kan losweken van de erbarmelijke omstandigheden.

“Er is altijd een ergere hel. Dat is onze beloning voor het feit dat we in leven zijn. Als we stoppen met marcheren, zijn we in het kamp Gunskirchen. […] Dit is geen concentratiekamp. Er zijn geen gaskamers hier, geen crematoria. Maar het leidt geen twijfel dat we hiernaartoe zijn gestuurd om te sterven.”

Samen met Magda weet ze de oorlog ternauwernood te overleven; ze trouwt met Béla Eger en verhuist naar de Verenigde Staten, waar ze psychologie studeert en haar eigen praktijk start. Het werken met haar cliënten confronteert haar met haar eigen onverwerkte traumatische verleden. Eger weet over te brengen wat ze door haar oorlogsverleden heeft geleerd over de menselijke psyche en is een inspiratiebron voor velen.

“Ik kan je niet genezen -niemand anders kan dat- maar ik kan jouw keuze om de gevangenis in je gedachten af te breken, steen voor steen, met je vieren. Je kunt niet veranderen wat er is gebeurd, je kunt niet veranderen wat je hebt gedaan of wat je is aangedaan. Maar je kunt ervoor kiezen hoe je nú leeft.”