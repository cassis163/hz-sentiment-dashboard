Broken River is een plaatsje in de Verenigde Staten (Upstate New York) waar niet veel te doen is maar waar zich twaalf jaar geleden een drama afspeelde. Een dubbele moord, waarbij een heel jong meisje haar beide ouders verloren is. Een misdrijf dat nooit opgelost is. Dit drama speelde zich af vlak voor hun huis, waardoor dit huis jaren onbewoond bleef maar niet echt leeg stond. Twaalf jaar na dit drama raakt het huis opnieuw bewoond. Zal het de nieuwe bewoners beter vergaan?

J. Robert Lennon heeft een erg verfrissende manier van schrijven. Hij neemt het niet zo nauw met de literaire regeltjes en laat zien dat hij deze graag breekt. Tevens laat hij zien dat hij deze regels wel kent en weet toe te passen. Hij speelt met zijn verhaal, met de personages en de lezer. Zo weet hij enkele genres te mixen in één boek zonder echt te kiezen voor een van deze genres. Hij kiest voor diverse verhaallijnen die op een bijzondere manier bij elkaar komen. Ook zet hij de lezer geregeld op het verkeerde been. Als je denkt te weten welke richting gekozen is, gaat de schrijver op een andere toer. Toch helpt Lennon de lezer ook weer door te wisselen van perspectief tussen de diverse personages. Hierdoor wordt het verhaal voor de lezer toch één geheel. Het perspectief ligt soms bij een, steeds meer wetende, verteller. Dit maakt het boek bijna magisch maar de ontwikkeling van dit perspectief is net onvoldoende om echt bevredigend tot het einde van het boek te komen. Als lezer wacht je nog op iets dat niet komt.
De schrijfstijl is divers. Soms pittig, soms rauw, hier en daar plat en telkens aangepast aan het perspectief passend bij de betreffende passages en personages. De schrijver weet dit met veel verve en humor te bespelen. Lennon combineert spanning met humor en lichte drama waardoor het een geschikt scenario lijkt voor de Coen brothers.

Als je als lezer kunt meebuigen met de verschillende genres en stijlen en kunt genieten van de onderliggende humor is dit boek een feestje om te lezen. Als je houdt van één specifiek genre zul je misschien teleurgesteld raken want dat is niet wat de auteur voor ogen had bij het schrijven van dit boek.