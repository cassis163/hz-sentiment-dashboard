Dit is het derde boek uit de Sebastian Bergman - serie en het eerste uit de serie dat ik in het Zweeds lees.
Het verhaal is heel onderhoudend, maar m.i. veel te ingewikkeld.
Er zijn zoveel verschillende verhaallijnen doorheen het boek dat ze de vaart uit het verhaal halen. Je wilt weten hoe het onderzoek vordert, maar dat onderzoek wordt de hele tijd onderbroken door andere verhaallijnen, waarvan het verband met het hoofdverhaal pas heel laat een beetje duidelijk wordt. Ik geraakte dus zeker de eerste 200 (!)bladzijden nogal vaak het spoor bijster...
Er wordt ook veel aandacht besteed aan het privéleven van de hoofdpersonages, en dan vooral dat van Vanja en Sebastian Bergman. Sebastian Bergman is een héél interessant personage en het is leuk om te lezen hoe zijn relatie met Vanja zich verder ontwikkelt, en wat dit doet met zijn karakter. Maar soms had ik toch het gevoel dat de balans een beetje doorsloeg.
Eigenlijk wordt het boek pas de laatste 50 bladzijden écht spannend. Een beetje weinig als je weet dat het boek meer dan 400 bladzijden telt.
Conclusie: het is een goed geschreven boek met interessante karakters, maar de auteurs hebben iets te veel energie gestoken in het bedenken van een (te)ingewikkeld plot en te weinig energie in de spanningsopbouw.
Nog dit: het boek bouwt voort op de twee voorgaande boeken: het is daarom goed eerst deel I en deel II te lezen, voordat je aan dit boek begint.