En we noemen hem van Marjolijn van Heemstra is een intrigerend boek. Het begint al met de titel. Als je zwanger bent, kun je niet wachten tot het moment waarop je je kindje in de armen kunt sluiten en kunt zeggen hoe je kind heet. Niet elke zwangerschap is een roze wolk en juist dat gebruikt Van Heemstra in haar boek. De lezer wordt meegenomen in de zwangerschap door het aftellen (titels hoofdstukken), maar juist ook in alle kleine dingen die tijdens je zwangerschap op je pad komen. Het wennen aan de gedachte dat je ouder wordt en dat je een nieuw leven op de wereld zet komt duidelijk aan bod. Tijdens de zwangerschap zijn veel stellen bezig met het verzinnen van dé naam voor hun spruit. Bij Van Heemstra gaat dat op een bijzondere manier. Zij heeft de naam al jaren klaarliggen en haar partner, D, wordt daarvan zakelijk op de hoogte gebracht. En dan… Van Heemstra besluit op zoek te gaan naar de persoon achter de bedachte naam. Het is bommenneef, die al jaren als verhaal door de familie gaat en waarvan ze via oma een ring gekregen heeft om door te geven.
Van Heemstra gaat op zoek naar het verhaal en dat zorgt voor een interessante, boeiende zoektocht. De zoektocht op zich is al de moeite waard. Humor, hormonen en haast wisselen elkaar af.
Als lezer wil je natuurlijk graag weten wat het antwoord op de titel is, maar die vind je niet direct in het verhaal. Heel sterk gedaan door Van Heemstra.

En we noemen hem is terecht genomineerd voor de Libris Literatuurprijs 2018.