De ouders van Beryl Tavistock zijn in 1973, twintig jaar geleden, in Parijs doodgeschoten. Dat is in ieder geval wat ze altijd te horen heeft gekregen. Tijdens een feestje vertelt een van haar kennissen dat haar vader haar moeder heeft omgebracht en vervolgens zelfmoord heeft gepleegd.

Beryl gelooft hier niets van en wil hier meer over weten. Ze vertrekt naar Parijs om uit te zoeken wat er precies is gebeurd. Haar broer Jordan gaat met haar mee. Later zal voormalig CIA-agent Richard Wolf, die het verzoek heeft gekregen om hen in de gaten te houden, zich bij hen voegen.

Als Jordan op een gegeven moment in de gevangenis belandt, staan Beryl en Richard er alleen voor. Hoewel Beryl innige gevoelens voor Richard heeft, weet ze nog niet of ze hem wel kan vertrouwen. Toch blijkt hij haar rots in de branding en helpt haar met haar riskante speurtocht.

Het spoor terug is een vlot leesbaar boek dat niet al te diepzinnig is. Zinderende spanning heeft het boek niet, maar toch blijft het wel boeien. Hoewel het op sommige momenten wel wat voorspelbaar is. Het is een aardig vakantieboek, maar ook als 'tussendoortje' misstaat het niet.