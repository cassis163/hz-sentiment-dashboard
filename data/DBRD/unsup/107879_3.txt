1997, een paar dagen voor de 84e Tour de France van start gaat in Rouen, wordt de ploegleider van team Belgica, John Ryder, dood aangetroffen in zijn hotelkamer. “Hartstilstand”, is de officiële doodsoorzaak, maar als er na de autopsie sporen van doping worden aangetroffen liggen de zaken ineens heel anders.

Pierre Thilliez is de rechercheur die zich met de zaak Ryder bezig gaat houden. Hij is totaal geen fan van het wielrennen, maar wordt gedwongen om mee te reizen met de tour. Gelukkig heeft hij nog twee mensen in zijn team, waarvan 1 (Baudin) helemaal gek is van de tour en hem dus van alle ins en outs op de hoogte brengt.

Patricia Wale is sportjournaliste, altijd op zoek naar een scoop. Ze heeft de ambitie om te gaan schrijven voor de toonaangevende sportkrant “L’Equipe”, tot die tijd schrijft ze voor “Le Parisien”. Als ze in contact komt met Stephen Dunham, komt ze op het spoor van doping en matchfixing in het wielrennen. Het verhaal waar ze op zat te wachten!

Maarten Bergerink is wielrenner in team Belgica. “Meesterknecht”, dus keihard fietsen in de schaduw van de ploegleider, hem over de finish helpen. Om mee te kunnen komen in het peleton gebruikt hij Epo, maar voelt zich er niet meer goed bij. Hij besluit open kaart te spelen, hij stapt af in de tour en verteld zijn verhaal aan Patrica Wale.

Vanuit deze personen wordt afwisselend het verhaal verteld van de 84e Tour de France, die op zijn zachtst gezegd vreemd verloopt. Vage renners die ineens winnen, echte winnaars die worden gediskwalificeerd, een favoriet die het ravijn in rijdt. Thilliez en zijn team hebben hun handen vol om alles te volgen en om uit te zoeken wat er is gebeurd met John Ryder. Want in de wereld van Tour klapt niemand uit de school.
Patricia Wale die zich op gevaarlijk terrein begeeft. Als het echt om matchfixing gaat, is zij haar leven dan nog wel veilig? En Maarten Bergerink, heeft hij wel echt alles verteld, of houd hij nog wat achter.

Het verhaal is bijzonder origineel. Een “thriller” met als basis de Tour de France. Maar helaas komt het wat traag op gang. Het overlijden van John Ryder is een aftrap voor mogelijke actie, maar die blijft uit. Het duurt erg lang voor er concreet iets gebeurd, en als dat dan zover is, is het snel voorbij. Het verhaal wordt nergens echt spannend. Waarom het dan onder “thriller” valt is onduidelijk. Een spannende Roman komt meer in de richting.

Leuk is wel, dat lezende er een hoop informatie wordt gegeven over de Tour de France, over het afzien van de renners, de onderlinge verhoudingen, het hele circus. Het geeft een compleet beeld, waardoor ook voor niet-liefhebbers van de Tour, interesse kan worden gewekt, zodat de volgende keer als de heren over het tv scherm denderen er toch anders naar gekeken wordt.