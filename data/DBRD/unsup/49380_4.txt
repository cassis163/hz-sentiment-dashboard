Een alleenstaande moeder biedt onderdak aan een man die niet weet wie hij is. Een 21 jarige Oekraïense bruid met een vermiste echtgenoot. Twee-en-twintig jaar eerder verblijft een gezin in een vakantiehuisje aan zee. Wat bindt deze mensen? Lisa Jewell onthult dit op magistrale wijze.

Alice woont met haar drie kinderen en drie honden in een huis aan zee. Op een dag ziet ze tegenover haar huis een man aan het strand in de regen zitten. Als hij er al een hele dag zit, gaat Alice op hem af. Hij zegt zijn geheugen kwijt te zijn; hij weet zijn naam niet en weet niet waar hij is. Alice biedt hem aan om een nachtje in haar studio te overnachten, die deze nacht niet verhuurd is.
Lily, geboren in de Oekraïne, is tien dagen geleden met Carl in Kiev getrouwd en met hem op huwelijksreis naar Bali geweest. Ze kent hem pas kort van een conferentie in Kiev. Ze woont met hem in een flat in Londen. Op een avond komt Carl niet thuis van zijn werk. Lily gaat naar de politie om aangifte van zijn vermissing te doen. Al snel blijkt dat ze, op zijn paspoort na, nauwelijks gegevens over hem heeft.
Het is 1993, 22 jaar eerder. Het gezin van Anthony Ross is op vakantie in een huisje aan zee. De 15-jarige dochter Kirsty wordt ingepalmd door de 19-jarige Mark die in een groot naastgelegen landhuis woont. Haar broer Gray ziet deze relatie niet zitten.

Alice is een chaotisch, maar tegelijkertijd empathisch type, begaan met het lot van de onbekende man. In het verleden heeft ze meerdere malen verkeerde keuzes qua mannen gemaakt. Overkomt dit haar deze keer weer?
Lily, de in de steek gelaten bruid, is een heel ander type. Haar wanhoop om alleen in een voor haar vreemd land te zijn, is voelbaar, net als haar verlangen om iemand te vinden die haar kan helpen.
Lisa Jewel trekt de lezer mee in de drie verhalen met intrigerende karakters en een goed plot.

Hoofdstukken met de drie verhalen wisselen elkaar af. Jewell vertelt de gebeurtenissen in 1993 in sneltreinvaart. Vrijwel elk hoofdstuk uit dit verleden eindigt met een cliffhanger, het moment waar de lezer een antwoord zal krijgen op de vraag wat gebeurt er nu? Wat in het heden gebeurt, wordt veel trager opgebouwd. Over de timing in het boek heeft Jewell goed nagedacht. I Found You is een psychologische thriller, die goed in elkaar zit.