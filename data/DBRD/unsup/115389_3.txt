Rachel is net getrouwd met David, een rijke en knappe weduwnaar met een zoon Jamie. Ze wonen in een mooi landhuis, Carnhallow House, in Cornwall. Het leven lijkt Rachel toe te lachen, maar David lijkt geheimen voor haar te hebben, want wat is er precies gebeurt met zijn vorige vrouw in de mijnen? Rachel begint in het verleden te graven en wordt achterdochtig naar haar man.

Het boek begint in de zomer en de hoofdstukken tellen af naar kerst. Als lezer verwacht je dat er met kerst iets komen gaat, maar wat? Hoe is het precies afgelopen met de vorige vrouw van David? Komen de woorden van stiefzoon Jamie uit? ‘You will die at Christmas’.

De schrijver weet met de donkere, gure omgeving van de mijnen in Cornwall een goede achtergrond en sfeer te scheppen voor deze thriller. In het boek zijn ook zwart-wit foto’s opgenomen die de sfeer van het boek weergeven. Helaas zijn de foto’s wat onduidelijk maar laten wel zien hoe het was in Cornwall. Naast het gebruik van de mijnen als omgeving waarin dit boek zich afspeelt geeft Tremayne ook geschiedenis van de mijnen van Cornwall verweven in het boek.

Het boek draait voornamelijk om de personages Rachel, David en Jamie. David had voor het verhaal wel iets meer uitgediept mogen worden. Nu wordt het verhaal wat eenzijdig gebracht door voornamelijk vanuit Rachels perspectief te schrijven.

De spanning zit met name in de tweede helft van het boek, het eerste deel is meer beschrijvend geschreven, waardoor de spanning laat in het boek op gang komt. De geschetste sfeer en de spannende tweede helft van dit boek zorgen voor een eindscore van 3 sterren.