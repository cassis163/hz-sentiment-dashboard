De kaft vind ik erg mooi en heel goed bij het verhaal passen. Het verhaal is makkelijk te lezen en chronologisch van opbouw. Michelle Visser heeft een vlotte schrijfstijl zonder moeilijke woorden. Ze geeft wel heel veel beschrijvingen van de omgeving maar daardoor waan je je wel even echt op het Franse platteland. De beschrijvingen zijn goed gedoseerd en worden nergens te veel.
Wat ik wel heel erg miste was wat diepgang. Het hoofdpersonage, Loes, maakt in korte tijd nogal wat mee maar het lijkt haar allemaal weinig te doen. Ze verhuisd naar Frankrijk, laat daarbij haar ouders , vriendinnen en een ex achter maar ze heeft geen enkel moment heimwee. In Frankrijk heeft ze te maken met grote ingrijpende verbouwing maar ook dat gaat zonder problemen. Eigenlijk gebeurd er vrij weinig in het verhaal en gaat het grootste stuk over de verbouwing en de inrichting van het Franse huisje. Als je graag kijkt naar 'Ik vertrek' of soortgelijke programma's is dit een geweldig boek.
Het had het verhaal kunnen helpen als Loes hier en daar ook eens wat tegenslag had gehad en er wat meer interactie was geweest met haar buren en/of dorpsbewoners. Zelfs de taal is geen probleem want Loes heeft als au-pair gewerkt en wat vertaalwerk gedaan, wat erg makkelijk is. Eigenlijk gaat alles haar veel te makkelijk af en glijdt ze vlotjes van het ene leven in het andere. Loes haar karakter verandert nogal plotsklaps van verwend luxe poppetje naar een moestuinminnende, make-uploze soort van geitenwollensokkenfiguur en het is erg ongeloofwaardig dat zoiets gaat zonder strubbelingen. Het had een mooi soort van psychologische reis kunnen zijn, wanneer ze als het ware zichzelf opnieuw zou uitvinden.
Als je een makkelijk zomers vakantieboek zoekt zou ik deze zeker aanbevelen. Met name voor mensen die veel en vaak naar Frankrijk gaan of dromen van een eigen plekje aldaar is dit een heerlijk boek. 3 sterren.
Leesplezier: 3 sterren
Psychologie: 1 ster
Schrijfstijl: 3 sterren
Originaliteit: 3 sterren
Spanning: 1 ster