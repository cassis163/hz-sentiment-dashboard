'Woede' is na 'Afgunst' het tweede deel van een thrillerreeks waarin de auteur Arne Dahl ( pseudoniem voor Jan Arnald,1963,Sollentuna,Swe) een groep Europese speurders opererend onder de naam Opcop opvoert en die de toegenomen internationale criminaliteit moet aanpakken. Dahl schreef voordien al een reeks van tien thrillers rond een Zweeds speurdersteam (A-Team) waarmee hij succesvol was en die ook bewerkt is tot een Scandinavische tv serie.

in Woede draait het rond een aantal moorden die overal in Europa plaatsvinden en die gelinkt zijn. Een plastisch chirurg wordt vermoord, een Albanese wapenhandelaar sterft, een linkse politicus uit Tsjechië wordt dood aangetroffen op een klein eiland voor de Italiaanse kust. Wat deze, en nog andere moorden verbindt is een lange en complexe zoektocht waarbij niet één maar twee seriemoordenaars actief zijn.

Zoals ook al in de eerdere boeken van Dahl valt ook nu weer op dat de schrijfstijl niet de meest toegankelijke en gemakkelijke is.. 'Woede' is een complexe thriller met diverse verhaallijnen die alle kanten uitwaaieren. Dahl heeft veel energie gestoken in de plot die redelijk spannend is en enkele boeiende verrassingen heeft. De personages blijven wat aan de oppervlakte.en de lezer wordt daardoor wat op afstand gehouden. Dat maakt dat je met een licht onbevredigd gevoel achterblijft.

3,5 sterren