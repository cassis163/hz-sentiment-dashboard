Deon Meyer is een van mijn favoriete schrijvers. Ik geniet van de manier waarop hij zijn boeken schrijft, de personages, de spanningsopbouw en niet in het minst van de sfeer van Zuid-Afrika en het Zuidafrikaans. Ik begon dus bijna juichend aan Spoor. En schrok. Dit boek is heel anders! Gelukkig bleek mijn angst na een stuk doorlezen ongegrond. Alle typische Deon Meyer kenmerken zijn er wel degelijk. Zijn personages zijn er ook, bekende en nieuwe. De spanningsopbouw is er ook. Zuid-Afrika ook. De opbouw van het boek is alleen anders. Eigenlijk zijn het drie boeken in één. Een boek gaat over Milla Strachan die van huisvrouw transformeert in een medewerkster van een geheime dienst. Het tweede gaat over Lemmer die achter zijn gestolen eigendom aan gaat. En in het derde buigt Mat Joubert zich als privé detective over zijn eerste zaak. Ze lijken niet veel met elkaar te maken te hebben, maar uiteindelijk komen ze toch samen. Uiteraard. Je bent constant aan het puzzelen, aan het spoorzoeken. Heerlijk! Eigenlijk is dit boek beter dan de anderen, het zit nog briljanter in elkaar. Voor alle liefhebbers van thrillers, Deon Meyer, boeken waarin je moet puzzelen of Zuid-Afrika een aanrader. Maar... eerlijk is eerlijk, hou er wel rekening mee dat het iets trager is dan je misschien gewend bent!