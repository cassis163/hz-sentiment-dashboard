Ook dit jaar gaf Hebban weer e-books weg tijdens hun Adventskalender actie. Hierin zitten altijd wel een paar boeken verstopt die zeker de moeite van het lezen waard zijn. Dit was ook dit jaar het geval met De Wereld Vergeten.
"Voor lezers van Carlos Ruiz Zafón" belooft de beknopte omschrijving van het boek ons. Mijn belangstelling is meteen gewekt. Maar wie een duizelingwekkende zoektocht naar vergeten boeken of iets dergelijks verwacht, komt toch een beetje bedrogen uit...

Blanca Perea is een universitair docent aan de universiteit van Madrid die op de drempel van het nieuwe millennium verlaten wordt door haar man voor een veel jongere vrouw, die tot overmaat van ramp ook nog eens zwanger is van hem. Haar twee volwassen zoons doen hun eigen ding en daar zit Blanca dan met haar ziel onder haar arm. Ze wil weg uit Madrid, weg uit Spanje en besluit in te gaan op een beurs voor een project aan de universiteit van Santa Cecilia in Californië, Verenigde Staten. Aanvankelijk gaat ze vol goede moed aan de slag om de nalatenschap van de Spaanse professor Andrés Fontana uit te zoeken en te catalogiseren. Maar al snel komt ze er achter dat er delen missen in alle papieren die ze te verwerken krijgt. Ondertussen wordt de lezer mee genomen naar de omzwervingen van een student van deze professor, Daniel Carter die eind jaren 50 in Madrid gaat studeren met een beurs. Daar wordt deze Daniel verliefd op een mooie Spaanse, Aurora. Langzaamaan worden alle onderlinge verbanden in het verhaal duidelijk. Waarom het sectiehoofd Luis Zárata en tevens Blanca's baas in Amerika zo'n hekel heeft aan Carter bijvoorbeeld en wat het verdwenen deel van Fontana's papieren erfenis te maken heeft met een verdwenen missiepost en de bouw van een nieuw winkelcentrum.
In mooie zinnen weet de schrijfster de lezer langzaam naar de clou van het verhaal te brengen en daarin is er zeker een vergelijking met Zafón te maken. Maar dan houdt die vergelijking ook meteen op want er is geen hele spannende verhaallijn te ontdekken. Het lijkt alsof de schrijfster zelf ook een beetje vergeten is waar het precies om draait in dit verhaal.
Maar als je een liefhebber bent van mooie en toch wel dramatische liefdesgeschiedenissen dan is dit zeker een aanrader.