Verhaal
Als Kelsea haar 19e verjaardag viert, wordt ze door een groep koninklijke gardisten opgehaald bij haar pleegouders. Ze is nu oud genoeg om de troon van De Tearling te bestijgen. De rode koningin van het buurland Mortmesne wil dat koste wat kost voorkomen. De Tearling wordt momenteel geregeerd door de oom van Kelsea en hij is een marionet van de rode koningin. De reis naar De Tearling om haar rechtmatige troon op te eisen is dan ook een avontuur vol gevaar.

Samenvatting
De huidige wereld zoals wij die kennen bestaat niet meer. In de nieuwe wereld zijn nieuwe landen ontstaan zoals De Tearling, Mortmesne en Cadare. De samenlevingen moeten weer helemaal opnieuw opgebouwd worden en zijn min of meer teruggeworpen naar de middeleeuwen. Negentien jaar geleden is de rode koningin van Mortmesne haar buurland De Tearling binnengevallen en heeft de moeder van Kelsea vermoord. Haar moeder heeft Kelsea met behulp van haar koninklijke gardisten, waaronder Lazarus, het kasteel uitgesmokkeld. Kelsea groeit op in een hutje in de bossen van Reddickwoud. Ze wordt opgevoed door de zachtaardige Barty en zijn vrouw, Carlin. Carlin is een afstandelijke vrouw, die Kelsea moet voorbereiden op haar tijd als koningin van De Tearling. Zodra ze 19 is geworden, staan de koninklijke gardisten op de stoep om Kelsea mee te nemen naar haar rechtmatige troon. Ook deze keer is Lazarus van de partij. Een heel loyale en sterke krijger die er alles voor over heeft om de rechtmatige koningin van De Tearling op de troon te krijgen. Deze opdracht is echter een hachelijke onderneming. De invloed van de rode koningin is nog altijd goed merkbaar in De Tearling. Kelsea’s oom is de huidige regent, maar hij is een bondgenoot van de rode koningin. Inwoners van De Tearling worden maandelijks als een betaling vervoerd naar Mortmesne, waar ze voor de rode koningin komen te werken of verkocht worden op de zwarte markt. De bevolking van De Tearling zucht niet alleen onder het juk van de regent en de rode koningin, maar ook onder de invloed van de kerk. Het zal voor Kelsea dan ook een hels karwei worden om de steun van haar bevolking te krijgen en zonder de loyaliteit van de koninklijke garde zal dat een onmogelijk opgave worden. Kelsea zal de trouw die de koninklijke gardisten aan haar moeder hebben beloofd en het respect dat zij voor haar hadden, zelf moeten verdienen. Dood of levend, de belofte van een koninklijke gardist geldt voor altijd.
Conclusie
‘De kroon van De Tearling’ is het debuutboek van Erika Johansen. Zij is opgegroeid in de San Francisco Bay Area, heeft gestudeerd aan Swarthmore college en is advocaat geworden. Schrijven heeft ze altijd leuk gevonden en ze heeft ook de IOWA’s writers workshop gevolgd. Ze is blijven schrijven en uiteindelijk heeft dat geresulteerd in haar debuutboek. Dit boek is een fantasy met historische en dystopische elementen. De schrijfstijl van Johansen is verslavend. Erg beeldend, vloeiend en heel dynamisch. Ze weet met korte zinnen een boek neer te zetten met heel aansprekende personages, fascinerende plotlijnen en mooie sfeertekeningen. Het boek komt echt tot leven en het is ook niet verwonderlijk dat het eerste deel inmiddels verfilmd is met Emma Watson in de hoofdrol. Zoals bij de meeste boeken die voor mij tot leven komen, is ook dit boek een absoluut ik-moet-verder-lezen-boek. Opgebleven tot een uurtje of drie, omdat ‘De kroon van De Tearling’ uit moest. Ik moest weten hoe het met Kelsea zou aflopen. Het boek krijgt van mij 4.5*
Het vervolg op dit boek is inmiddels ook al verschenen in Nederland onder de titel ‘De invasie van De Tearling’. De recensie hiervan verschijnt ook binnenkort bij De Perfecte Buren.