De titel doet al vermoeden dat we geen eenvoudige rijstschotels gaan maken maar meer. En die verwachting komt dan ook uit want in Koken met granen van Laura Agar Wilson krijgen granen uit allerlei werelddelen een hoofdrol. Ook de wat minder bekende zoals teff en freekeh komen aan bod in allerlei recepten voor ontbijt, soep, salade, roerbakken en stoven maar ook in heerlijke toetjes of gebak.

Het boek begint met een uitgebreide inleiding over granen, waar ze vandaan komen en waarom ze zo goed voor je zijn. Er wordt ook ingegaan op gluten en glutenintolerantie en welke granen je dan wel kunt eten. Daarna volgen de recepten. Hierbij staan frequent tips voor een graanwissel of een “probeer ook eens” waarmee je een ander ingrediënt kunt vervangen. De recepten worden stap voor stap beschreven en, waar nodig, wordt ook de ingrediëntenlijst in delen opgeknipt, bijvoorbeeld voor deeg en vulling. Het boek ziet er verzorgd uit met een plezierige pagina-indeling met recept, foto en eventuele tips ieder in een eigen blok.

Mijn proefpanel heeft het niet zo op granen maar een cake is altijd goed:
Amandel-polentacake met frambozen

200 g boter, ongezouten
230 g fijne tafelsuiker
3 grote eieren
1 theelepel amandelextract
200 g gemalen amandelen
100 g polenta
1 ½ theelepel bakpoeder
200 g frambozen
20 g geschaafde amandelen

1.    Verwarm de oven voor op 180 graden C Vet een cakevorm in van 23 cm en bekleed hem met bakpapier. Meng de boter en suiker 2 minuten met een handmixer licht en schuimig. Voeg al kloppend 1 voor 1 de eieren toe. Doe dan het amandelextract erbij en klop nog 2 minuten tot het beslag glad is.
2.    Meng in een andere kom de amandelen, polenta en het bakpoeder. Schep deze ingrediënten voorzichtig door het beslag tot het net glad is. Schep dan voorzichtig de frambozen erdoor. Doe het beslag over in de vorm, strijk het oppervlak glad en strooi het amandelschaafsel erover.
3.    Bak de cake in 45 minuten goudbruin. Hij is klaar als een in het midden gestoken sateprikker er met een paar kruimeltjes eraan weer uitkomt. Laat de cake een beetje afkoelen in de vorm. Stort hem dan op een rooster en laat hem voor het serveren helemaal afkoelen.
In een luchtdicht afsluitbare doos in de koelkast blijft hij 3 dagen goed.

Het bakken ging prima en de cake is erg lekker. Eerdere pogingen tot taart met polenta liepen steeds op een teleurstelling uit omdat de massa te compact bleef of te ongaar. Deze glutenvrije cake heeft een kruimige textuur door de polenta en amandelen en is toch fris door het fruit.

Het kookboek biedt veel variatie op allerlei granen, maar soms maakt het wel de indruk dat die er aan de haren bijgesleept moeten worden, bijvoorbeeld in de salade Caprese. Ook zitten er wat slordigheidjes in waarbij ingrediënten net niet in het goede deel belanden of dat de boekweit, waar wel foto’s van staan bij de granenintroductie en zelfs vermeld wordt dat er een geroosterde variant is (heerlijk, moet je echt een keer proeven!)  uiteindelijk uitsluitend als meel verwerkt wordt. Onhandiger vind ik dat de schrijfster aangeeft hoe je een graan moet bereiden. Doe dat niet! Volg liever de aanwijzingen op de verpakking, want de bereidingstijd kan heel erg variëren.

Maar het boek is zeker de moeite waard voor wie eens iets anders wil. En daarvoor biedt dit boek veel inspiratie. Ik ga hier zeker vaker uit koken want er staan mooie winterse stoofschotels in en heerlijke risotto’s. En dat kan prima met iets anders dan rijst!