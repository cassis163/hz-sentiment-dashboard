Droog is de debuutroman van Robert van Oirschot. Hij is ondernemer en organisatieadviseur en publiceerde eerder een managementboek en een graphic novel. Droog speelt zich af gedurende de jaren 20 van de twintigste eeuw in Amsterdam. Van Oirschot heeft een fictief nationaal alcoholverbod verweven met de feitelijke politieke en sociale situatie van die tijd. Ook fictieve en bestaande (overleden) personages worden afgewisseld. Van Oirschot heeft aangegeven dit boek als eerste deel van een trilogie te zien.

In Droog wordt het hart van straatschoffie Antonie Donkers gestolen door Helena. Ze komen echter uit verschillende milieu’s en hun liefde lijkt onmogelijk. Antonie is amateurbokser en probeert uit het milieu te ontsnappen door op zichzelf in te zetten bij een bokswedstrijd en die vervolgens expres te verliezen. Dit loopt echter verkeerd af en Antonie raakt, samen met zijn vriend Johan, verstrikt in de Amsterdamse onderwereld die in de ingevoerde nationale droogleggingswet illegale handelsmogelijkheden ziet.

Het boek heeft duidelijk twee verhaallijnen. De ene verhaallijn vertelt het verhaal van Antonie, Johan en Helena en de Amsterdamse onderwereld. De andere verhaallijn betreft de politieke situatie en in het bijzonder die van de nationale droogleggingswet. De politieke aspecten worden erg uitvoerig besproken en lijken soms niet relevant te zijn voor het verhaal. De overgang tussen de rauwe, spannende delen over de gewelddadige onderwereld en de droge politieke delen is groot en onnatuurlijk. Het verhaal is daarnaast verdeeld in drie delen die elk een periode van zo’n drie jaar beslaan. Met name in het eerste deel is er weinig spanning en overheersen de droge, politieke delen. De daaropvolgende delen bevatten meer spanning. Uiteindelijk komen de verhaallijnen mooi samen, waardoor het verhaal meer een geheel wordt en het prettiger leest.

Het idee achter Droog is mooi, maar de uitvoering is minder succesvol. De overgang tussen de verschillende verhaalslijnen is te groot en mix van fictie en non-fictie is wat mij betreft niet geslaagd. Daarnaast is de flaptekst van het boek ietwat misleidend, aangezien daar geen woord over de politieke aspecten van het boek wordt gerept, terwijl deze toch een redelijk grote rol in het verhaal hebben.