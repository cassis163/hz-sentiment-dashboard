Daniel Silva (voormalig journalist) is schrijver van een reeks boeken met Gabriel Allon in de hoofdrol. Dit boek werd geschreven voordat de aanslagen in Parijs en Brussel (helaas) werkelijkheid werden. Vandaar ook het haast verontschuldigende voorwoord van de schrijver.

Allon is een Israëlische meesterspion en tevens een gerenommeerd kunstrestaurateur. Dit 16e deel met Allon begint met een zware terreuraanslag in Parijs en een aantal dagen later een aanslag in Amsterdam. Hierbij vallen veel doden en gewonden. De aanslagen worden opgeëist door IS. Ook een joodse kennis van Allon, Hannah Weinberg, komt hierbij in Parijs om het leven. Mede hierdoor wordt de hulp van Allon ingeroepen door Frankrijk. De geheime diensten gaan samenwerken en komen hierbij op het spoor van een gevaarlijk brein achter IS met de naam Saladin. Hij rekruteert met name vrouwen van omgekomen IS strijders - de zwarte weduwen - om wereldwijd aanslagen te plegen.

Om in de organisatie van Saladin door te kunnen dringen wordt er een gevaarlijk plan door Allon bedacht. Ze rekruteren Natalie Mizrahi, die werkzaam is als arts in Jeruzalem, met het doel om als zwarte weduwe te infiltreren in het kalifaat. Dit lukt uiteindelijk en Natalie komt heel dicht bij Saladin. Ze wordt door hem ingezet om een aanslag in Washington DC te plegen met een spannende ontknoping tot gevolg.

Het boek komt, op de beschrijving van de aanslagen na, wat langzaam op gang. In het eerste gedeelte wordt er veel geschiedenis beschreven maar ook komen er de nodige (moeilijke) namen en plaatsnamen in voor. Dit haalt het leestempo wat naar beneden maar dat wordt ruimschoots goedgemaakt met de rest van het verhaal. Silva schrijft soms zo beeldend en levendig dat je het helemaal voor je ziet en de angst of onmacht voelt. Zoals bij de innerlijke strijd die Natalie voert als ze in het kalifaat bij Saladin is. Maar ook aan de andere kant de angst en het schuldgevoel bij Allon dat Natalie misschien niet meer terugkomt van deze missie.

De schrijver heeft ook voor ‘het zwarte gif’ weer een gedegen research gedaan. Silva heeft een hele prettige schrijfstijl waardoor zijn boek, ondanks alle achtergrondinformatie in het begin, lekker wegleest. Het eindresultaat is een spannende en eveneens realistische spionagethriller die je in één ruk uit wilt lezen!