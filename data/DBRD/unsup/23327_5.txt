De start van het verhaal gaat over een verliefd stelletje dat de toekomst zeer rooskleurig voor zich ziet. Dit sluit dus naadloos aan bij de week van de lentekriebels die nu gaande is!
In het verhaal komt de droom van het verliefde koppeltje al gauw uit, want er worden 2 kindjes geboren en ze leven nog lang en gelukkig (maar niet heus).

Ik had gedacht dat dit boek een soort parodie op de super-Nanny van TV zou zijn, maar die gedachte bleek niet juist. Want als de super Nanny er uiteindelijk bij gehaald is, wordt ze al gauw door de twee terror kids gevloerd en verdwijnt ze net zo snel als ze gekomen is weer uit het verhaal. Voor deze twee verwende gevalletjes is dus meer nodig om hun gedrag in goede banen te leiden. Maar wat of liever gezegd wie zal dit probleem dan wel op kunnen lossen?

Dan pas komt de kindertemmer in beeld, die krijgt het voor elkaar om het geweten van de kinderen weer aan te wakkeren en de familiebanden te herstellen. Hij doet dit op zeer originele wijze, geweldig leuk, die onverwachte wending en de goede afloop. Daar smullen kinderen van.

Tijdens het voorlezen hingen de leerlingen aan mijn lippen en ook rolden sommigen om van het lachen (groep 3). Vooral het plaatje van de blote billetjes die geveegd moeten worden (het enige klusje dat de verwende mormels uit het boek zelf moeten doen) werkte op de lachspieren. Steeds als ik het boek weg wilde leggen werd er gebedeld om nog een stukje....................een betere indicatie voor een goed boek is er volgens mij niet!