Matthew Quick schreef met Boy 21 een boek over de basketbalwereld, het omgaan met tegenslagen en het knokken om je dromen te verwezenlijken.

Finley is de hoofdpersoon van dit boek. Hij woont in een arme wijk van Bellmont, waar de Ierse maffia regeert. Finley wil graag weg uit Bellmont met zijn vriendinnetje Erin en hoopt dit voor elkaar te krijgen door een basketbalbeurs te krijgen. Alles moet dan ook wijken voor de basketbal. Finley is een zwijgzame jongen die hard werkt om zijn doelen te behalen.
Dan komt Russ in de stad wonen. Hij is een erg goede basketbalspeler, maar heeft iets traumatisch meegemaakt. Sindsdien noemt hij zichzelf Boy 21 en is gestopt met basketballen. De coach van het basketbalteam vraagt Finley om hem onder zijn hoede te nemen. Er ontstaat een bijzondere vriendschap.
Maar dan krijgt Erin, het vriendinnetje van Finley, een ernstig ongeluk en de hele wereld van Finley staat op zijn kop. Waren de keuzes, die hij gemaakt had in zijn leven nu wel echt het belangrijkst?
Boy 21 is een young adult boek, dat je meeneemt in het leven van Finley, Erin en Russ. Je wilt weten waarom ze de keuzes maken en wat er zich precies heeft afgespeeld in hun levens. Helaas krijg je niet op alle vragen een antwoord, maar het boek is zeker waard om te lezen.