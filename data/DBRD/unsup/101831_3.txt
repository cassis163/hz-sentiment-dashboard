"Gedachten en impressies" , inderdaad. Leesbaar als column-achtige stukjes - 102 stuks - allerhande onderwerpen.
Ik zal eerlijk zijn: mijn groot respect voor het magisch mystieke van zijn boek "De Alchemist" heeft hij in geen van zijn andere titels meer gehaald. Vaak ervaar ik zijn boeken als prettig leesbaar, licht populistisch filosofisch, wel degelijk mooie zaken rakend maar soms ook neigend naar hollandse-tegeltjes-uitspraken.
Hij is ontzettend toegankelijk en weet een groot publiek te bereiken, mede door zijn visie over de verspreiding van zijn werk "Paulo Coelho calls on readers to pirate books"
(bron: Guardian 01-02-2012)

Dit boek heeft een jaar in ons toilet vertoefd, niet uit nonchalance of disrespect maar vanwege het simpele feit dat je de overdenkingen met niet meer dan twee of drie per keer tot je neemt. 's Morgens even dat langere momentje voor jezelf. Maar geen enkele dag dat ik doordrongen van een hele speciale boodschap de deur uitging; wel voldoende herkenning -stilte momentjes - glimlachjes. Dat maakt het niet verpletterend indrukwekkend, en nogal een opgave om al deze gedachten klakkeloos achter elkaar te lezen.
Ik waardeer het boek wel omdat het een bundeling is van mooie belevingen en gedachten maar het beklijft niet voldoende, wellicht zoals bovenstaande kafttekst al aangeeft voor mij te veel van alles bij elkaar gebundeld.

Het is een vergelijkbaar werk als zijn boek "Strijders van het licht", waarvan de volgende kafttekst:
Wat is een strijder van het licht?' 'Dat weet je wel,' antwoordde zij met een glimlach. 'Het is iemand die in staat is om het wonder van het leven te begrijpen.'

Voor Paulo Coelho is zelfonderzoek een sleutel tot het vinden van geluk. 'Ik ben een strijder, geen wijs man,' zei hij eens in een interview. In De strijders van het licht verzamelde Coelho 133 levenswijsheden. Dit boek openbaart de strijder die zich in ieder van ons verschuilt; een strijder van het licht, die weet dat hij kan vechten voor zijn dromen.


Een visie die voor mij, ook al soms in andere bewoordingen gegoten, geen openbaring is. Vandaar mijn respect voor de bijdrage aan het bespreken van een varia aan gedachtegoed maar het blijft voor mij een samenraapsel in dit boek.