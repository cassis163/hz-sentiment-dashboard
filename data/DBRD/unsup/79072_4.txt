Door mijn liefde voor goed eten en drinken mijmer ik ook weleens over hoe het 'vroeger' moet zijn geweest in de keuken. En met vroeger bedoel ik niet alleen uit de tijd van mijn (over)grootmoeder, maar ook heel ver daarvoor. Ik vind het reuze interessant om daarover te lezen en nog leuker om middels oude recepten, wel graag vertaald naar onze huidige tijd, zulke gerechten te bereiden. Het is alsof je dan in een tijdmachine stapt en je in die periode waant, een stukje historische beleving op culinair gebied. Des te fijner vind ik het dat ik dit boek van Christianne Muusers Het verleden op je bord, met de lange ondertitel Vijf eeuwen receptuur uit de culinaire collectie van de Koninklijke Bibliotheek, heb mogen lezen voor Karakter uitgevers.

Muusers laat de lezer kennismaken met haar selectie van maar liefst 45 historische recepten die ze haalde uit kookboeken en kookschriften van de Koninklijke Bibliotheek (KB) in Den Haag. Als Haagse ben ik vaak in de KB geweest, maar eigenlijk heb ik - heel suf - nog niet eerder stilgestaan bij hun zeer uitgebreide collectie kookboeken, die bijna dagelijks wordt aangevuld met recente exemplaren. Daar komt nu overigens wel verandering in ;-)

Derhalve waardeer ik de zet van Muusers om haar 45 uitverkoren pareltjes te bewerken naar eigentijdse receptuur, waarbij ze heeft getracht de essentie te bewaren, zodat wij ook de smaakbeleving uit het verleden op ons bordje kunnen krijgen. De geschiedenis van onze hedendaagse eetcultuur, waarin ook de Indische keuken is verankerd, heeft ze wat mij betreft op een prettig leesbare manier uiteengezet.

De feitjes en weetjes plaatsen de recepten in een duidelijk perspectief. Een interessant feit vind ik bijvoorbeeld dat volgens de humeurenleer, die artsen vanaf de oudheid tot in de achttiende eeuw hanteerden, suiker als medicijn werd gebruikt voor het genezen van patiÃ«nten. Het was te koop bij de apotheek en werd in latere eeuwen ook als specerij en smaakmaker gebruikt in de keuken! Dit is in de huidige medische wereld ondenkbaar, suiker wordt tegenwoordig gezien als zeer ongezond, een gif voor het lijf dat sterk wordt afgeraden. En ook in de keuken worden we steeds terughoudender als het om suiker gaat. Konden die artsen van toen hier toch een glimpje van opvangen ...

Muusers wijst erop dat dit boek geen wetenschappelijke studie is, maar een kookboek. En daar ben ik het na het lezen mee eens. Ze belicht ook het aspect plagiaat, dat veel vaker voorkomt dan je zou denken, eveneens gestaafd met leuke verhalen en anekdotes.

Met Het verleden op je bord heb je een prachtig stuk culinaire geschiedenis in handen om van te genieten, mede door de mooie foodfotografie en het authenthieke beeldmateriaal. Het alfabetische register achterin het boek maakt het gericht zoeken naar recepten en/of info duidelijk en makkelijk. Ik heb veel opgestoken uit dit boek en wil beslist een aantal recepten gaan uitproberen in mijn keuken.

Ik had nog niet eerder van olipodrigo (Spaanse stoofpot) gehoord en dat vind ik meteen een leuke uitdaging. De prachtig gevulde meirapen, de Gateau de Savoie (fraaie kleine cakes met glazuur, afgeleid van een recept voor een grote tulbandcake), de Indische recepten en nog veel meer komt aan bod.

Leuk detail is dat Muusers achterin het boek de originele recepten heeft opgenomen, zodat je precies kunt zien wat zij er aan heeft gewijzigd. Een culinair 'zoek de verschillen' spelletje!