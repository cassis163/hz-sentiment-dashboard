Deze roman vertelt over Helene Hanneman die er, hoewel ze Arisch is, voor kiest om bij haar Roma-man en kinderen te blijven als die naar Auschwitz worden gedeporteerd. In het kamp vecht ze voor haar kinderen en doet ze er alles aan om hen in leven te houden. Zelfs samenwerken met dr. Mengele. Als hij haar vraagt om een school te leiden, doet ze dat dan ook, omdat ze hoopt dat ze de kinderen in Auschwitz op die wijze hoop kan bieden en vanwege de belofte van eten voor de kinderen. Dat alles bij elkaar zorgt ervoor dat dit niet de zoveelste Tweede Wereldoorlog-roman is. Integendeel. Er wordt ingezoomd op een vrij onbekende kant van Auschwitz, waaronder de school en het zigeunerkamp, en het feit dat het meeste ervan waargebeurd is, maakt dat het verhaal je raakt en nog lang bijblijft. Kort gezegd: 'Het schooltje van Auschwitz' is het aangrijpende en onvergetelijke verhaal over Helene Hanneman die ongekende moed toonde in haar zoektocht naar hoop en lichtpuntjes in de duistere wereld die Auschwitz heet.