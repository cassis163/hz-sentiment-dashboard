Ambtenaar Evert vermoedt dat de burgemeester en wethouder van Woerden fraude plegen. Bang voor het verlies van zijn baan schakelt hij onderzoeksjournaliste Ziva Berkowitz in. Zij gaat samen met een hacker op onderzoek uit en stuit op een groot corruptieschandaal waarbij mishandelingen en moord niet geschuwd worden.
Ook rechercheur Johan Verhulst en Leo Klokman, producent van het televisieprogramma CrimeXplorer, raken betrokken bij deze zaak en verrichten productief speurwerk.

John Winkel heeft met Ziva een sterke thriller geschreven. Continu is de spanning voelbaar en ben je als lezer nieuwsgierig hoe het verder gaat. Het verhaal speelt zich af in Nederland en de auteur heeft het zo realistisch geschreven dat je als lezer gelooft dat dit ook daadwerkelijk gebeurt kan zijn. Wat begint als fraudezaak door een burgemeester en wethouder resulteert in een grote zaak waarbij grote geldbedragen en belangrijke mensen gemoeid zijn.

Het verhaal is geschreven in een vlotte en toegankelijke schrijfstijl waardoor het boek heerlijk wegleest. Door gebruik te maken van de indeling van vier delen en korte hoofdstukken is het boek overzichtelijk. De schrijver maakt gebruik van wisselende perspectieven en in eerste instantie zijn er verschillende verhaallijnen. Uiteindelijk worden deze verhaallijnen allemaal met elkaar verbonden en komt alles prachtig samen. Een minpuntje van dit boek is de proloog, deze verklapt mijn inziens al iets te veel van het eerste deel van het boek, wat jammer is. Gelukkig zit er in de rest van het verhaal genoeg spanning, waardoor het verhaal meeslepend en boeiend is.

In het boek komen veel personages voor, maar deze worden allemaal goed geïntroduceerd, zodat je gedurende het hele boek kunt onthouden wie wie is en er geen verwarring ontstaat. Uiteindelijk blijkt Leo Klokman het hoofdpersonage in dit boek, die voor zijn tv-programma onderzoeken doet naar criminaliteit. Met behulp van zijn collega’s, de politie en andere contacten probeert hij zaken op te lossen en brengt hij deze in beeld voor zijn tv-programma CrimeXplorer. Leo Klokman bijt zich in het onderzoek vast, dit komt deels ook door zijn persoonlijke betrokkenheid, en is nergens bang voor. Dit maakt hem een zeer geschikt hoofdpersonage voor deze thriller en mogelijke toekomstige thrillers. Ziva doet in ieder geval hopen op meer boeken van John Winkel.