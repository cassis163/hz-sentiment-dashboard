Jongeren uit de omgeving Medum (Groningen) komen op zaterdag avond naar bar-dancing Boerema om te dansen, lol te trappen en te zoenen. Voor wie meer wil is er de Lovebus, die je per half uur kan huren bij de chauffeur JJ (Jaap Jan). Op zaterdag 7 februari 1976 wilt ook Cathelijn de Lovebus huren, ze weet alleen nog niet met wie. Cathelijn is op zoek naar liefde en aandacht en hoopt dit in de Lovebus te vinden. Zal ze dit vinden of is haar idee van de Lovebus te naief geweest? En wat speelt er zich allemaal die nacht af wat uiteindelijk resulteert in moord?

Afgaande op de tekst op de achterkant had ik verwacht dat geweld en moord centraal zouden staan in het verhaal, maar uiteindelijk gaat het vooral om de zoektocht van Cathelijn naar liefde. De schrijver maakt handig gebruik van flashbacks om het karakter van Cathelijn verder uit te diepen en langzaam begrijp je als lezer steeds meer wat Cathelijn zoekt in de Lovebus. Maar bij de andere karakters is dit een stuk minder. Hun achtergrond wordt verder niet uitgediept.

Het verhaal speelt zich voornamelijk af op die zaterdag avond 7 februari. Als lezer wordt je langzaam meegevoerd in die bewuste avond en ontdek je wie er in Boerema zijn, wie er naar de Lovebus gaan en wat hun beweegredenen zijn. Eenzaamheid, jaloezie, liefde en lust zijn belangrijke thema’s in het boek. De gebeurtenissen worden door de ogen van de verschillende hoofdpersonen beschreven. Deze perspectiefwisselingen zorgen voor spanning, omdat je pas het hele plaatje ziet nadat je de gebeurtenis ook door de ogen van de tweede hoofdpersoon hebt gezien. Als lezer weet je dingen die de hoofdpersonen niet van elkaar weten en dat geeft dit boek iets extra’s. Interessant is ook dat de verschillende hoofdpersonen eenzelfde situatie anders beleven en beoordelen. Door de perspectiefwisselingen worden er wat sprongen in de tijd gemaakt wat in het begin een beetje verwarrend kan zijn, maar de schrijver heeft dit heel handig opgelost door elk hoofdstuk aan te duiden met een tijdstip waardoor je als lezer goed het overzicht kan houden. Hoewel ik in andere recensies lees dat sommigen teveel herhaling ervaren hebben in het verhaal door de perspectiefwisseling, vond ik de herhaling net genoeg om te begrijpen dat je je in eenzelfde situatie verkeerd als eerder beschreven.
Hoewel dit geen thriller is, is het toch een spannend boek omdat de schrijver allerlei elementen in het boek heeft verwerkt waardoor je als lezer het idee krijgt dat het een waargebeurd verhaal is. Het boek leest gemakkelijk en snel door de vlotte en eenvoudige schrijfstijl en de korte hoofdstukken. De Groningse zinnen en uitspraken die af en toe langskomen zorgen voor extra sfeer. Het idee van een lovebus vind ik uniek en het uitgaansleven van de pubers in de kroeg Boerema in een klein dorp is herkenbaar uit mijn eigen jeugd. Hoewel er soms wat vage dingen gebeuren waarvan ik de reden niet helemaal begrijp of acties die ik niet helemaal kan koppelen aan de karaktereigenschappen van de hoofdpersonen, was het een vermakelijk verhaal waarvan ik graag wilde weten hoe het afliep. Ondanks dat mijn verwachtingen anders waren, heeft dit boek zeker niet teleurgesteld!