Dagboek uit de rivier is het thrillerdebuut van Frederik Baas. De hoofdpersoon (ik-figuur) is auteur en woont sinds enige jaren in de Ardennen. Hij werkt hier aan zijn tweede boek. Zijn eerste boek is een ongekend succes geworden; een boek waarin een moederfiguur een prominente rol speelt, een boek geschreven recht uit zijn hart en als eerbetoon aan zijn moeder, die hij ontzettend bewonderde.
Zijn tweede boek wil hij net zo herkenbaar - vanuit zijn ziel – en met veel passie schrijven. Echter, dit boek wil maar niet vlotten…
Robbert (uitgever), Barbara (zijn vriendin) en Rens (haar zoon) besluiten in de zomervakantie een weekje naar de Ardennen te gaan. Ze logeren in een huis dichtbij de auteur en zijn hond Clint. Rens, verslaafd aan spelletjes op zijn tablet, weet zich niet meer te vermaken als de accu van zijn tablet leeg is en de oplader zoek blijkt. Barbara doet haar uiterste best om haar zoon op allerlei manieren te vermaken.
Een aantal jaar geleden is er in de omgeving van het dorp een meisje verdwenen. De auteur heeft Barbara hierover gedetailleerd verteld. Het lijkt erop dat het boek, dat maar niet wil vlotten, over dit meisje gaat. Om Rens bezig te houden verzint ze een soort speurtocht. Een zoektocht die moet leiden naar het vermiste meisje…
Frederik Baas, pseudoniem voor Jan van Mersbergen, schrijft heel toegankelijk en met een prettige schrijfstijl. Dagboek uit de rivier is geen thriller, waarin moord en doodslag en gruwelijke details de hoofdrol spelen. Wél is het een ingenieus bedacht verhaal, spannend, origineel én met een verrassende ontknoping! En, ook niet onbelangrijk, het tweede boek van de auteur gaat er zeker komen!