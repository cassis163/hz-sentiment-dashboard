Cath Crowley groeide op in de outback van Australië. Omdat er niets te doen was, begon ze met lezen. Alles met letters was voldoende. Haar favorieten zijn Nancy Drew en Jane Austen. Ze werd lerares Engels in Europa en begon daar met schrijven. Eerst brieven aan haar broer, die zelfs als basis voor een musical dienden.
Ze schreef Words in Deep Blue terwijl ze rouwde om haar overleden vader met wie de boeken besprak die ze lazen. Hij maakte notities en stuurde die naar haar op, zodat ze erover konden praten. Terwijl ze research deed voor haar boek en rouwde, ontmoette ze schrijver en boekverkoper Michael Kitson, met wie ze later zou trouwen. Ze gaf aan dat 'als je op je kwetsbaarst bent, sta je ook meer open voor anderen en andere dingen'.
De prachtige originele witblauwe omslag is vormgegeven door Alison Impey, senior art director bij Penguin Random House, met fotografie van Christine Blackburne en belettering van Jess Cruickshank. De Nederlandse belettering en logo is gemaakt door Caren Limpens grafische vormgeving.
Het verhaal wordt afgewisseld met brieven en notities in een ander lettertype. Dit maakt het heerlijk om te lezen, alsof je zelf in de winkel bent en een briefje vindt.

We lezen over Rachel en Henry. Rachel gaat verhuizen en laat een (liefdes)brief voor Henry achter in de Brievenbibliotheek in de tweedehands boekenwinkel van zijn vader. In het boek met zijn favoriete gedicht 'The Love Song of J. Alfred Prufrock. De Brievenbibliotheek is een gedeelte in de boekhandel Howling Books waar mensen de boeken daar mogen lezen, maar niet meenemen. en ze mogen er aantekeningen in maken of brieven achterlaten voor anderen.
De brief die ze achterlaat is eigenlijk een liefdesbrief. Maar Henry vindt de brief niet. Zijn vriendin Amy wel en ze verstopt hem in een ander boek.
De brievenrelatie verwatert hierdoor. Henry snapt er niks en Rachel is boos dat Henry niks heeft gezegd over de brief. Ze vertelt hem dus ook niet dat haar broer, Cal, is verdronken. Omdat het slecht gaat met haar verhuist ze tijdelijk terug naar haar tante, die een baantje voor haar regelt bij de boekhandel van de ouders van Henry. Dit betekent dat ze met hem geconfronteerd wordt. Zal ze hun relatie herstellen en vertellen wat er gebeurd is? Zal Henry eerlijk zijn over zijn relatie met Amy en leren zelf keuzes te maken?

Het verhaal van Rachel en Henry wordt verteld via hoofdstukken die om en om worden verteld door Rachel en dan door Henry. Dat geeft een grappig perspectief om de gebeurtenissen door hun beider ogen mee te maken. Verder lezen we brieven, briefwisselingen en stukjes in de Brievenbibliotheek. Dit geeft een fijne sfeer aan alles. Alle andere personen dienen als kader voor beide jongelingen en hun reis door de verwarrende gevoelens van het opgroeien. George, Martin, Sophia, Michael, Lila, Hiroko, Frederick en Frank hebben hun eigen verhaal en daar krijgen we een beetje van mee. Maar zij blijven de aangevers voor Rachel en Henry om hun deel te vertellen. Dus er blijft genoeg te raden over als lezer om er je eigen ideeën over te hebben.
Een Brievenbibliotheek is eigenlijk een must-have voor alle boekwinkels. Een prachtige manier om met mensen te communiceren die ook van lezen houden door brieven in boeken achter te laten, aantekeningen in de kantlijn of wat je dan ook kwijt wilt.
Cath Crowley heeft een heerlijke jeugdroman geschreven, waarbij we overspoeld worden door gevoelens en verwarring, boosheid en verdriet. Maar vooral hoe mooi het is om een echte vriend te hebben bij wie je alles kwijt kunt; je diepste gedachten, je dromen, je verdriet en alle mooie momenten. Samen groeien en volwassen worden is toch fantastisch?