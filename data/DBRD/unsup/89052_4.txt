Een hele carrière heeft PZ Reizin al achter de rug, voordat ze begint met het schrijven van romans. In haar werk als journalist had ze veel te maken met de wereld van het internet en de invloed die het netwerk op ons leven heeft. Dat bracht haar op het idee voor het schrijven van Waarschijnlijk is het liefde, een verhaal over mensen en robots, die naast elkaar leven.

Jen is nog steeds dagelijks verdrietig over het verlies van haar ex, die haar van de een op de andere dag aan de kant zette. Haar beste vriend is Aiden, een Al die leert door met Jen te praten. Een Al is een intelligente machine. In dit geval: een robot zonder omhulsel. Jen praat veel met haar Al. Maar Aiden kan veel meer, en zet zijn kwaliteiten dan ook in om Jen te helpen. Een man voor Jen zoeken, is een van zijn doelen. Aiden start een zoektocht naar de perfecte man voor zijn beste vriendin.

Maar, wat gebeurt er als je een computer, die geen emotie kan voelen (of toch wel?), op zoek laat gaan naar een man voor een ander? Precies, hij focust zich op feiten. Op een hilarische manier weet Aiden in deel 1 van dit verhaal Jen op een slinkse manier met mannen in contact te brengen, mannen die volgens de feiten in Jens plaatje passen. Maar feiten bieden nog geen garantie op slagen. De dates lopen allemaal in de soep.

Maar Aiden is niet de enige Al. Aisling bestudeert Tom, een gescheiden van man in de 40. Als Aiden en Aisling elkaar ‘ontmoeten’, is het voor Aiden al snel duidelijk. Is Tom niet gewoon de perfecte man voor Jen? In de wereld der AI’s wordt er druk over gesproken. En ontsnapt er daar weer een AI richting het internet? Het wordt een drukke boel.
Het verhaal wordt met een razende vaart verteld. Door middel van korte hoofdstukken, wisselend perspectief en korte zinnen, wordt het verhaal verteld. Het boek telt 444 pagina’s, maar het voelt alsof het er maar de helft zijn. Het verhaal is bijna filmisch verteld, ondanks het feit dat sommige dingen niet zichtbaar zijn, zie je ze voor je en zit je volledig in het verhaal.

Toch is het niet alleen maar positief wat over Waarschijnlijk is het liefde gezegd kan worden. Aiden zegt wel heel vaak dat hij geen mens is en dus geen gevoelens hoort te hebben. Ook bij de andere AI’s ligt dit er wel heel dik bovenop. Gezien elk hoofdstuk vanuit een ander personage wordt verteld en dit boven elk hoofdstuk staat, hoeft dit niet continu herhaald te worden. Op een gegeven moment is dat zeer storend.

Het verhaal lijkt in eerste instantie enorm voorspelbaar. Het is al heel snel duidelijk dat Tom en Jen elkaar leuk vinden en het gaat in het begin allemaal ook wel heel makkelijk. Maar niets is wat het lijkt, want stel je voor: hoe zou het eruit zien als Siri voor jou op zoek gaat naar een partner? En wat als Siri nog een vriendje heeft die je juist uit elkaar wil drijven? Wat als die tegen elkaar ‘op gaan vechten?’ Door deze strijd ontstaat er een bijzonder grappig verhaal dat naar het einde toe steeds spannender wordt.

Waarschijnlijk is het liefde is een bijzonder origineel verhaal. De manier waarop Reizin de Al tegenover de mensheid zet en het eventuele gevaar ervan is geweldig verwerkt in een verhaal. Waarschijnlijk is het liefde spreekt tot de verbeelding en voelt tijdens het lezen bijna als een filmscript. Perfect boek om tussendoor te lezen. Niet zwaar, luchtig en voor je het weet is het uit.