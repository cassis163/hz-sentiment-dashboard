Het verhaal start met de zestienjarige Meira die met haar vriend Mather een oefengevecht houdt op de Raniavlakte, waar het kamp van de vluchtelingen is gelegen. In eerste instantie moest ik wel even in het verhaal komen en snapte ik bijster weinig van de verschillende rijken, namen en steden... Daarom was het eerste hoofdstuk toch een kleine opgave, máár ik kan je verzekeren dat je koste wat het kost door moet lezen, want het wordt steeds beter!
Al snel leer je de andere acht vluchtelingen kennen - die stuk voor stuk heel andere karakters hebben - en ontdek je meer over Winter en de andere rijken in Primoria. Voor mij werd het na een paar pagina's dus een stuk gemakkelijker om te volgen, en daar was ik blij om.

Het tempo van het verhaal ligt vrij hoog en ondanks dat het een (tamelijk) dik boek is, gaat het niet vervelen. Alle stukken passen in het verhaal, al lijkt het soms alsof sommige gebeurtenissen net íétsje te snel plaatsvinden; er worden vrij snel beslissingen genomen en al binnen de eerste hoofdstukken komt er opvallend veel actie aan bod.
Toch vond ik dat niet zo'n groot obstakel, want ik ben wel een liefhebber van actie (hehe).

Zeer verrassend is het feit dat de missie het belangrijkste deel van het boek lijkt te zijn - dat gevoel krijg je toch door het lezen van de achterflap -, maar eigenlijk enkel tijdens de eerste hoofdstukken aan bod komt (ik wil niet spoilen). Ik kan je enkel vertellen dat je nog versteld zult staan van het verdere loop van Sneeuw en as. Het wordt zo spannend! *hapt naar adem*.
Dus ondanks het snelle verloop van het verhaal worden actie, romantiek en verslavende gevechten wel afgewisseld met diepere gesprekken en innerlijke monologen van Meira die je een betere kijk geven op Primoria en je een stuk meer informatie verschaffen over het verloren koninkrijk Winter en de wrede handelingen van Angra en zijn compagnon Herod. Dat geeft het boek een zekere meerwaarde!

Sara schrijft erg fijn en gebruikt mooie vergelijkingen of metaforen in haar boek. Opvallend is het feit dat ze landschappen en omgevingen vaak erg uitgebreid en gedetailleerd beschrijft waardoor je het gevoel hebt alles écht te kunnen waarnemen. Dat vind ik heel erg knap!
Ook pent ze alles heel vlot neer, waardoor het boek makkelijk weg leest ondanks de soms ingewikkelde termen en verhalen over Primoria. Waar ik de eerste pagina's nog moeite had met haar stijl werd ik toch snel beetgegrepen door iets, ik weet niet wat, dat ervoor zorgde dat ik plots niet meer kon stoppen en als een sneltrein doorheen het boek denderde, vastbesloten om zo snel mogelijk tot het einde te komen en de waarheid te achterhalen over alle twijfels en geheimen in Sneeuw als as.

"Meira is geloofwaardig en krachtig neergezet en zal een van je beste vriendinnen worden; een dappere meid die zich als een man kan gedragen om haar rijk te redden, maar evengoed een meisje met een klein hartje is."


Ik vind Meira een zeer aangenaam personage. In het begin vond ik hier ietwat naïef en kinderlijk overkomen, maar ze maakt een duidelijke ontwikkeling door tijdens het verhaal. Van een jong en opstandig meisje verandert ze in een standvastige, krachtige en vooral moedige jonge vrouw die er alles aan wil doen om haar rijk te redden. Meira voelt als een vriendin, iemand waar je mee kan lachen en grappen maken, maar die je ook helpt met je problemen en soms ook gewoon haar eigen hart bij je uitstort. Ze is stoer en dapper, maar anderzijds ook maar een zestienjarige tiener met haar eigen, vaak onbenullige problemen.
Meira is geloofwaardig en krachtig neergezet en zal een van je beste vriendinnen worden; een dappere meid die zich als een man kan gedragen om haar rijk te redden, maar evengoed een meisje met een klein hartje is.

Ik kan, met heel mijn hart, zeggen dat ik ongelofelijk hard genoten heb van dit boek. Sneeuw als as is een episch verhaal dat je overlaadt met gevoelens, overdekt met seizoenen, doordrenkt met magie en je ademloos achterlaat. Een boek dat je niet kan laten liggen, een verhaal dat je doet snakken naar deel twee. Want, ja, er komt een deel twee en ik kan niet wachten! Echt, echt, echt niet.

Ik dank uitgeverij HaperCollins Holland voor dit recensie exemplaar en kijk al uit naar het tweede deel!