‘De Schelmenstreken van Reinaert de Vos’ – Koos Meinderts




Genre: Kinderboek
Uitgeverij: Hoogland & van Klaveren
ISBN: 9789089672735
Uitvoering: Hardcover
Aantal pagina’s: 48
Verschijningsdatum: november 2018

Met dank aan Hoogland & Van Klaveren voor het recensie-exemplaar.

Inhoud
Koos Meinderts maakt een hedendaagse herbewerking van het bekende verhaal over de vos Reinaert. Zijn schelmenstreken worden verteld aan de hand van achttien korte verhalen en ieder verhaal wordt begeleid door een illustratie van een bekende illustrator.

Mijn mening
‘Van den vos Reynaerde’ is een middeleeuws episch dierdicht dat behoort tot een van de hoogtepunten uit de Nederlandse middeleeuwse literatuur. Het is gebaseerd op het Latijnse dierenepos Ysengrimus. Het telt in totaal 3469 versregels en is geschreven in het Middelnederlands. Waarschijnlijk werd het geschreven tussen 1257 en 1271.

Getipt door DWDD (De wereld draait door). Het maakt mij extra kritisch. Ik vind het niet altijd een keuzegarantie voor kwaliteit, wel voor media-aandacht. Het verhaal nu terugbrengen tot achttien korte verhalen van een pagina is een geweldige klus geweest. Daarnaast heeft de auteur gekozen voor een geheel eigentijdse versie en voor veel humor. Het middeleeuwse sprookje dat gekenmerkt wordt door een moraal en een boodschap achter de vele lugubere gebeurtenissen, is een feest om voor te lezen aan kinderen en om zelf te lezen.

Kenmerkend voor de humor van Koos, die ook is terug te horen in veel liedteksten van Klein Orkest op het onvolprezen album ‘Roltrap naar de Maan’, is het waarschuwingstekstje voorin het boek:

‘Het lezen van de schelmenstreken van Reinaert de vos
Kan ernstige schade toebrengen aan de tere kinderziel’.

Koos is taalvirtuoos. Het rijmt en het klopt. En dekt de lading volledig. Een plezier om te lezen. Er zitten zoveel mooie taalgrappen en vondsten in, dat het niet erg is wanneer je kind het keer op keer voorgelezen wil hebben. De illustraties zijn magnifiek. En door het formaat van het boek (wat een prachtige uitvoering!) uitstekend tot in detail te bekijken. En veelzijdig. Omdat iedere illustratie door een ander is gemaakt, ontstaat een bonte mix aan stijlen die nergens de connectie met het verhaal verliest, maar maximaal visueel ondersteunt. De details zijn schitterend. Naar de illustratie van de bijen kan ik al tijden kijken. Zitten er dubbelen tussen? Nee, niet gevonden! Ieder van de achttien hoofdstukken begint met een door de illustrator gemaakte eerste letter. Net als in de Middeleeuwen. Zo’n mooi versierde letter.

Eindoordeel
Uitgeverij, Auteur en Illustratoren verdienen een dikke pluim. Wat een meesterwerk. Een genot om keer op keer voor te lezen. De teksten zijn zo compact dat jouw kind delen gaat onthouden en zijn eigen favoriete verhaaltjes kiest. Een genot om keer op keer te lezen en te bekijken. Omdat je als volwassene telkens nieuwe dingen ontdekt. Dit boek is maar weer eens het bewijs dat alles wat oud is, niet uit de tijd is. Maar gewoon beestachtig lekker! Een sluwe vijf sterren voor dit boek.

Peter van Bavel - recensent De Perfecte Buren

Mijn persoonlijke songtekst

‘Fox on the run
You scream and everybody comes a running
Take a run and hide yourself away
Fox is on the run
F-foxy
Fox on the run
And hide away’

(The Sweet – Fox on the Run)