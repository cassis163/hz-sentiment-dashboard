De titel en de afbeelding op de omslag van dit boek hadden niet beter gekozen kunnen worden. De naam Birk, en alles wat daarvoor synoniem zou kunnen staan, is waar dit prachtig geschreven verhaal over gaat.

Dit boek is uitermate geschikt om te lezen op een lome, taaie dag. Voor mij was dat een zomerse zondag waarbij het ene gezinslid besloot om met zijn vrienden te gaan gamen en de andere zichzelf bijna in de televisie parkeerde om de Formule 1 te volgen.
Het was een dag waarop ik in mijn luie stoel ging zitten en de hond besloot om mij gezelschap te houden door op mijn voeten te gaan liggen. Een dikke rode kater op de brede linkerleuning en een lapjeskat op de rechter. Luid knorrend maakten ze met hun staart slaande bewegingen waarmee ze mij probeerden over te halen om hen te aaien. Dat deed ik niet. Ik las Birk. Een kabbelend verhaal over wat eenzaamheid en verdriet met een mens kan doen.

Birk is goed geschreven verhaal dat een beperkt aantal personages bevat en heel vlot en makkelijk leest. Het is niet ingewikkeld, maar zet je wel aan het denken.