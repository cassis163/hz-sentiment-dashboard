Dit boek is een degelijke en redelijk onderhoudende ‘policier’ over een rechercheur die een 13 jaar oude moordzaak onderzoekt. Het is geschreven door een voormalige misdaadjournalist die veel aandacht heeft voor het betere rechercherende handwerk. En zo krijg je een aardig inkijkje in hoe dit in zijn werk gaat: het najagen van aanwijzingen, het denkproces, etcetera.

Het verhaal is intussen best meeslepend maar toch ook niet heel boeiend. Een misdadiger wil de doodstraf ontlopen door aan te wijzen waar hij het al 13 jaar geleden vermiste meisje heeft begraven, waarna deze tijdens het veldbezoek ontsnapt. Het is het begin van een klopjacht waarin zich een steeds grotere intrige begint te ontvouwen die doorgaat tot de politietop.

Conclusie: een aardig boek, maar niet heel bijzonder. Meest opvallende detail is misschien dan nog wel dat de hoofdpersoon Hiëronymus ‘Harry’ Bosch heet.