Het Relaas van Solle is het romandebuut van Andreas Oosthoek. Andreas Oosthoek (Nieuwdorp, 1942) publiceerde eerder vier dichtbundels. Daarnaast is hij essayist, journalist en voormalig hoofdredacteur van de Provinciale Zeeuwse Courant.

Het verhaal gaat over de opbloeiende liefde tussen twee jonge mannen in de jaren zestig in Zeeland: een eigengereide muzikale boerenzoon Danker-Jan Landa en de onafhankelijk denkende jongen van rijke afkomst Jaques Christoph d'Ulm.

Oosthoek schetst mooi de twee uiteenlopende karakters. Terwijl Solle (Danker-Jan) trouw blijft aan geboortegrond en zijn toekomst op de hofstee La Solitude ,trekt Jaques vanuit Parijs van de ene mondaine plaats naar de andere. Ondanks de afstand blijven zij verbonden.
Ook het oorlogsverleden van Solle's vader neemt een belangrijke plaats in deze roman in.

Wie Het Relaas van Solle gaat lezen moet vooral geen somber Zeeuws decor en strenggelovigen verwachten. Voor Zeeuwen zijn sommige plaatsen in het boek duidelijk herkenbaar. Andreas Oosthoek heeft een tijd in Parijs gewoond. Ook van deze stad geeft hij (te)veel beschrijvingen.

Hoofdstuk 40 is een cesuur in de roman. Oosthoek voegde aan het oorspronkelijke manuscript de hoofdstukken 40 t/m 47 toe. Deze zijn minder interessant en van mindere kwaliteit dan de voorgaande hoofdstukken.