oplichting en bedrog,Gebruikmakend van historische feiten schreef Robert Goddard in 2000 Sea change, dat in Nederland werd uitgegeven als Bij nacht en ontij. Sea change is een toepasselijke titel, want de omstandigheden waarin hoofdpersoon William Spandrel zich verkeert, zijn veranderlijk als de zee. Of, misschien wel beter gezegd, verraderlijk als de zee. Spandrel is een cartograaf die door trieste omstandigheden in de schulden is geraakt. Zijn belangrijkste schuldeiser, sir Theodore Janssen, is zelf in de problemen geraakt en spant Spandrel voor zijn karretje. De gewezen cartograaf moet als koerier een pakketje naar een vriend van sir Theodore in Amsterdam brengen. Het is het jaar 1721. Ontwikkelingen in de Zeven ProvinciÃ«n zorgen ervoor dat Spandrel een reis onderneemt die hem, in wisselend gezelschap, uiteindelijk naar Rome zal brengen.
Bij nacht en ontij is een avontuurlijk verhaal over verraad, oplichting en bedrog. Maar het boek gaat ook over loyaliteit en (misplaatst) vertrouwen. Die loyaliteit is vooral terug te vinden in de sympathieke hoofdpersoon. Elke keer wordt Spandrel echter door zijn medemens teleurgesteld. Hierdoor loopt zijn leven regelmatig gevaar. Maar bovenal is hij een speelbal van de omstandigheden en van de spelletjes die anderen met hem spelen. Daarmee is deze historische thriller van Goddard is een boeiend verslag van het leven van Spandrel geworden.
Een deel van het verhaal speelt zich in Engeland af, waar de ondergang van de South Sea Company tot een parlementaire enquete heeft geleid die hooggeplaatste Britse functionarissen en zelfs de koning in gevaar kan brengen. Er dreigt een burgeroorlog en er is een troonpretendent die zijn hoofdkwartier in Rome heeft. Het deel van het boek dat deze interne machtsstrijd beschrijft, is minder goed te volgen. Dit heeft er veel mee te maken dat het boek een groot aantal namen voorbij laat komen, zodat de onderlinge verbanden zoek kunnen raken. Achter in het boek staat een lijst met meer dan 120 namen die in Bij nacht en ontij voorbijkomen... Af en toe is het moeilijk de verschillende leden van de regering uit elkaar te houden. Toch is dit deel van het boek van belang: het vormt het raamwerk waarbinnen de gebeurtenissen die Spandrel overkomen geplaatst moeten worden.
Zonder twijfel is Bij nacht en ontij een spannend boek, vooral door het avontuurlijke element. De passages die zich in Amsterdam afspelen, zullen extra herkenning oproepen. Dat de politieke verwikkelingen niet makkelijk te volgen zijn, neemt iets van de spanning weg. Maar met elk verraad biedt dit boek zoveel verrassing, dat je op de ene pagina nooit weet, wat je op de volgende te wachten staat.