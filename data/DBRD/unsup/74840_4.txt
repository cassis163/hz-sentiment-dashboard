Koudvuur is het vijfde deel in een intrigerende Scandinavische thrillerreeks waarbij de onderhuidse dreiging steeds voelbaar is!
Dit is al het vijfde deel in de reeks over Tom Stilton en Olivia Rönning. Zij zijn lid van een politieteam dat allerlei onderzoeken uitvoert en op zoek gaat naar daders van misdrijven. In dit boek zien we de typische stijl van deze reeks weer terugkeren. Er zijn maatschappelijke thema’s die actueel en vaak confronterend kunnen zijn, er zijn allerlei zijsprongetjes in het boek, die uiteindelijk op het einde duidelijk worden en er is psychologische onderbouwing van de karakters.

Dit boek heeft twee verschillende verhaallijnen en begint met een dodelijke ontploffing. Met man en macht wordt gezocht naar de dader die vrij snel gevonden en opgepakt wordt. Maar al snel blijkt dat men te hard van stapel gelopen is. Olivia heeft ondertussen een persoonlijke band met de verdachte en heeft het moeilijk om haar gevoelens te bedwingen. Toch is zij in dit deel de vasthoudende en plichtsbewuste, maar kritische rechercheur, die op vraag van Mette, verder op onderzoek gaat. Tom Stilton is de onbereikbare schakel. Omwille van een duistere gebeurtenis, eerder op de Filipijnen, werd hem voorgesteld om op adem te komen in de retraite van zijn schoonzusje. Hier zet de depressieve Tom alles op een rijtje, maar hij blijft lang in een sombere bui. Totdat, totaal onverwacht, beroep gedaan wordt op zijn “politie-instinct” en hij opnieuw aan het speuren gaat. Hierdoor wordt hij aan het denken gezet en gaat hij opnieuw undercover.

Koudvuur is, zoals de eerder verschenen delen in deze reeks van het Scandinavische schrijvers duo, intrigerend en onvoorspelbaar. In Koudvuur staat de worsteling van de leden van het team centraal. Tom is eerst ver weg en lijdt onder de onbekende, maar heftige ervaringen van vroeger. Mette zou eigenlijk stoppen als onderzoeksleider en op pensioen gaan, maar als een prominent gezin gedood wordt, staat ze op scherp. Van achter de schermen gaat ze mee op zoek naar de dader en trekt ze mee aan de touwtjes. Olivia toont zich van haar gevoelige kant en Abbas komt zijn vrienden bijstaan in het heetst van de strijd. Lisa en Olivia leren elkaar van een andere kant kennen en worden zelfs bondgenoten na verschrikkelijke onthullingen.

Hoewel de groep eerst niet echt bij elkaar is, zijn ze in gedachten samen en houden ze contact. Wanneer het er op aankomt zorgen hun vriendschap, loyaliteit en vertrouwen ervoor dat er samengewerkt wordt om de vreselijke feiten te bewijzen. Samen gaan ze ervoor om de moordenaar te ontmaskeren en veroordelen.

Bij Scandinavische thrillers is er vaak weinig echte actie, maar ligt de spanning net in het subtiele en de onderhuidse dreiging. Koudvuur is hierop geen uitzondering want ook hier wordt het verhaal stilaan onthuld en is er het verrassingseffect naar het einde toe. Soms past het net iets te mooi in elkaar om geloofwaardig te blijven, maar in fictie is alles toegelaten.

Koudvuur is een mooi deel in deze thriller reeks waarvan er hopelijk nog andere avonturen verschijnen in de toekomst. Er is nog ruimte om de hoofdpersonages verder te laten evolueren en het duo Börjlind is waarschijnlijk creatief genoeg om nog actuele thema’s te verwerken in nieuwe boeken. Koudvuur kan apart gelezen worden, maar om de dynamiek van het team beter te begrijpen is het aan te raden om eerst de vorige delen te lezen.

Bedankt Leesclub Thrillzone en A. W. Bruna Uitgevers om mij deze spannende thriller te laten ontdekken.

****
https://www.thrillzone.nl/recensie/cilla-en-borjlind-koudvuur/