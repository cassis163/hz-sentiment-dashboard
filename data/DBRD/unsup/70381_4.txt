The Cage vertelt het verhaal van de tieners Cora, Lucky, Leon, Rolf en Nok. Op een dag worden ze wakker in een vreemde omgeving, zonder herinneringen van hoe ze daar zijn gekomen. In het landschap waarin ze terecht zijn gekomen, bevinden zich vreemde zwarte vensters, en algauw wordt duidelijk waarvoor die dienen. De tieners zijn namelijk meegenomen door een buitenaards ras en worden vanachter de schermen als dieren in een dierentuin bestudeerd door de aliens.

Zodra ik de flaptekst van dit boek las, wist ik dat ik dit boek wilde lezen. Ik ben dol op dystopische young adult-verhalen, en sinds De 5e golf lees ik ook graag zo nu en dan wat sciencefiction. The Cage is een mooie aanvulling op de dystopische trend, aangezien het zich eens een keer niet afspeelt in een verwoeste wereld op aarde, maar op een compleet andere planeet. Toch verschillen de aliens uit The Cage ook wel weer van andere sciencefiction-boeken die ik heb gelezen. Het zijn namelijk geen gruwels met langwerpige gezichten en tentakels in plaats van armen. Ze zijn niet eens heel erg moordlustig - een klein beetje maar. The Cage is daarom met recht een frisse kijk op het dystopische genre te noemen en ik heb er dan ook zeker van genoten!

Het leuke van The Cage is dat het verhaal goed laat zien hoe de mensheid zou kunnen reageren op een mogelijke invasie van aliens. Het verhaal is geschreven vanuit meerdere perspectieven en laat daarom op een geloofwaardige wijze zien hoe iedereen reageert op wat er gebeurd is. De een vlucht en verstopt zich, de ander geeft zich over aan de omstandigheden, en vooral Cora weigert te accepteren wat er gebeurt. Vooral nadat de aliens, ook wel de Verwanten genoemd, haar vertellen wat het ware doel is van de kooi waar ze inzitten: de tieners dienen zich voort te planten om de mensheid te redden... Uiteraard accepteert Cora dat niet, wat resulteert in een spannend verhaal vol actie, avontuur en zelfs een klein beetje liefde.

Een klein minpuntje aan het verhaal vond ik de onvertaalde titel. Ik snap op zich wel waarom uitgevers tegenwoordig vaak de Engelse titel aanhouden, maar op een gegeven moment gaan de tieners in het verhaal de kooi waar ze in zitten zelf ook de 'cage' noemen, en dat vond ik persoonlijk niet zo geloofwaardig. Ook had ik graag nog wat meer willen weten over de wereld buiten de kooi waarin Cora gevangen zit. Als lezer krijg je al regelmatig een kijkje in de wereld van de Verwanten, maar hoe ziet die wereld er nou precies uit? Hoe is alles ontstaan en wat is er werkelijk met de aarde gebeurd? Ik vermoed dat we daar in het tweede deel in deze serie nog wel gaan achterkomen, want één ding is in elk geval duidelijk: Cora's verhaal is nog lang niet afgelopen en de enorme plottwist op het eind doet absoluut uitkijken naar meer!