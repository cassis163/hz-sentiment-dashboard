Het Zweedse schrijverspaar Alexandra en Alexander Ahndoril domineert de top tien al meerdere weken. Onder hun pseudoniem Lars Kepler is een tweede thriller uitgekomen, opnieuw met een hoofdrol voor de oversensuele commissaris Joona Linna.
In Hypnose wordt de actie af en toe stilgelegd door persoonlijke beslommeringen; het is tenslotte een Zweedse misdaadroman. Daar is kritiek op gekomen en Lars Kepler heeft zich dat aangetrokken. Contract is een pageturner van jewelste.
Een bedrijfsdirecteur wordt dood aangetroffen in zijn appartement in één van de sjiekste wijken van de hoofdstad. Hij heeft bemoeienissen met de Zweedse wapenexport. Zweden is wereldwijd één van de grootste wapenverkopende landen. Linna twijfelt: het is vast geen zelfmoord. De man heeft een bovenaardse intuïtie.
De Zweedse vredesactiviste Penelope Fernandez strijdt tegen de massa-export van wapens. De twee verhalen komen  het is niet verwonderlijk - samen. Er is meer aan de hand. Dan wordt de vredesactiviste nog hoofdstukken lang achtervolgd door een angstaanjagende beroepsmoordenaar. Joona Linna  een buitengewoon sympathieke commissaris en eigenlijk waardig opvolger van Kurt Wallander  heeft er zijn handen vol aan.
Is het een originele misdaadroman? Geen enkele Zweedse recensent vindt het script erg origineel. Een van hen verzucht zelfs dat hij verlangt naar een boek waarin nu eindelijk een moord eens een keertje niet wordt opgelost. De kranten weten er niet allemaal raad mee. Het schrijversechtpaar Alexandra en Alexander Ahndoril heeft literaire werken op haar naam staan: hoge cultuur. Een aantal beoordelaars hoopten dat Lars Kepler het genre op een hoger literair niveau zou brengen. Eén zeer vooraanstaand recensent mag niet onvermeld blijven: Nils Schwartz. Hij heeft in het verleden vooral het boek van Alexandra Ahndoril over filmregisseur Ingmar Bergman neergesabeld. Dat komt hem nu op wraak te staan. In Contract komt een afgrijselijke enge huishoudster voor met een zo mogelijk nog engere hond. Dat beest heet Nils Schwartz. Het nieuwe boek van Lars Kepler leest als een trein vol achtervolgingen door de Zweedse scherenkust. Het lijkt welhaast een compleet filmscenario. Dat klopt dan ook, want de eerste twee  en ook de komende boeken  van het paar worden verfilmd.
De Nederlandse vertaling verschijnt in januari 2011 bij uitgeverij Cargo. Een dringende tip: druk alvast een hogere oplage. Dat is Contract meer dan waard.