Ik heb dit boek een week geleden ontvangen, na het te winnen bij een Hebban Giveaway en ik moet zeggen dat ik geen spijt heb mee te hebben gedaan. Daarom ben ik blij mijn mening te geven over de schreeuwende wenteltrap. Toen ik begon te lezen, was ik ietwat sceptisch, vooral omdat het me erg deed denken aan Ghostbusters. Niet dat dat zo erg was, maar ik verlangde toch naar iets meer variatie. Toen ik echter verder las, was ik blij om te ontdekken dat het niet zo bleef en zelfs leuker werd! Een paar uren later was het boek al uit en het had me uitermate geboeid. Ik had het mis gehad, geen clichéverhaal ala Ghostbusters, maar iets nieuw en goed uitgedacht. Eerst dacht ik: we bevinden ons gewoon in de wereld die we kennen, maar later kom je wat te weten over 'het Probleem' en dan merk je, dat is niet zo. Jonathan Stroud creëert ongemerkt een nieuwe wereld, met zijn eigen kenmerken. Het was heel interessant om enkele zaken van Lockwood&co mee te maken, en niet gewoon maar één casus. Alle gevallen hadden hun eigen problemen en werden elk goed uitgewerkt. Je ziet ook dat Lockwood, Lucy en George niet onoverwinnelijk zijn en dat het soms misgaat. Dat maakt de personages realistischer en zo kun je je beter in hun inleven. Sommige momenten in het boek zorgden voor rillingen, al zou ik niet zeggen dat ik er nachtmerries van heb gekregen. Ik had niet verwacht dat het verhaal uiteindelijk zo mooi in elkaar zou passen, maar dat deed het wel. Alle puzzelstukjes vielen mooi op z'n plaats en ik vond het leuk om nog eens een serie te lezen zonder een cliffhanger op het eind. Oké, dat maakt het spannender, maar dan wordt je opnieuw gedwongen om je te frustreren over het feit dat het volgende boek nog niet uitkomt en soms is dat niet nodig. Toch wil ik de fluisterende schedel zeker lezen omdat ik echt genoten heb van dit eerste boek. Stiekem ben ik wel blij dat ik wat achtergrondinformatie over geesten in mijn hoofd had, want er kwamen wel enkele moeilijkere vaktermen aan pas. Daarom was de woordenlijst achter in het boek zeker welkom.
Conclusie: Het eerste boek over het spokenbureau Lockwood&co is er toch eentje dat je graag leest en ja, ik zou het wel aanraden aan anderen. Ten slotte wil ik nog zeggen: ik ben blij dat je dit boek kon winnen en ben heel trots om dit goede boek in mijn kast te zetten!