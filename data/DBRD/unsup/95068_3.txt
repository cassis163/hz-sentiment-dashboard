Caroline van Soerendonk was ooit een veelbelovende juriste, nu is ze een op non-actief en overwerkte echtscheidingsadvocaat die te veel drinkt, paniekaanvallen heeft en fouten maakt. Haar relatie is in duigen gevallen, haar 14 jarige dochter Julia heeft een hekel aan haar. Als ze op de eerste avond in haar nieuwe lege huis bivakkeert wordt er aangebeld en staat er een vrouw op de stoep die om hulp vraagt. Haar dochter Valerie is verongelukt in een oude Belgische mijn, maar de verzekering wil niet uitbetalen. In een poging haar gevoel voor eigenwaarde terug te winnen neemt Caro de zaak aan. Dan wordt duidelijk dat men niet zit te wachten op de inmenging van Caro. Wat in eerste instantie op een simpel klusje leek, verandert al snel in een levensechte nachtmerrie.

Een zwaar aan de drank verslaafde advocate is nou niet iemand waar je jezelf al snel mee kan vereenzelvigen, maar het is wel zo geschreven dat je een duidelijk beeld hebt van Caro en je enigszins in kan leven in haar wereldje. Het verhaal wisselt regelmatig van perspectief en wordt verteld vanuit Caro, haar vriend Rollo, haar dochter Julia en Hannie (de moeder van Valerie) waardoor het een interessant en boeiend verhaal wordt. De karakters worden goed neergezet en komen realistisch over. De schrijfstijl is erg prettig en de korte hoofdstukje nodigen uit om snel door te lezen. Geen al te bloederig boek, maar wel boeiend en onderhoudend geschreven zodat het toch lekker weg leest. De plot zit goed in elkaar, maar kent weinig verrassingen en stevent recht op het doel af. Kortom, geen boek dat bol staat van de spanning, maar goed is voor een weekendje vermaak. Ik geef hem 3 sterren.