Annejet van der Zijl: De Amerikaanse prinses
Een biografie over een Amerikaanse vrouw die prinses wordt. Het levensverhaal van Allene Tew is erg fascinerend. Alleen al daarom is het goed dat iemand erover geschreven heeft. Annejet van der Zijl dus. Maar van een fascinerende vrouw maak je niet zomaar een fascinerend boek; dat blijkt. De biografie van Allene Tew is met dit boek veel te grof geschetst. Met zevenmijlslaarzen gaat de auteur door Allene’s leven. Maar wat zij heeft bereikt en meegemaakt verdient toch zeker wat meer aandacht? Deze biografie lijkt meer op een uitgebreide samenvatting van een veel omvangrijker werk. Het boek gaat van hoogtepunt naar hoogtepunt, en van succes naar succes. De mislukkingen komen zeker wel ter sprake, maar die leiden altijd weer tot een nieuw succes van Allene, omdat het zo’n veerkrachtige vrouw was…. En hoe die successen behaald worden wordt ook niet altijd duidelijk verteld. Allene leert altijd wel weer een nieuwe man kennen. En daar trouwt ze dan mee…
Een tussendoortje kan dit niet genoemd worden, want Annejet van der Zijl heeft er behoorlijk wat tijd en aandacht aan besteed. Maar met minstens een pagina of 50 meer had dit boek mij, denk ik. meer bevrediging gebracht.
Het verhaal over een doodgewoon meisje dat prinses wordt had dus wel wat gedetailleerder geschreven mogen worden. Daarnaast hebben de correctors ook steken laten vallen. Lange zinnen met veel info doen inderdaad literair aan, maar dan moet de inhoud wel kloppen. Die zinnen ben ik ook een paar keer tegengekomen en ik heb me er best wel aan geërgerd, want dat is echt beneden het niveau van Annejet van der Zijl. Gelukkig waren het meeste toch erg prettig leesbaar.

Hoeveel sterren ik dit boek zal geven twijfel ik over. Drie sterren, want het is eigenlijk een goed verhaal en interessant? Bernhard zur Lippe-Biesterfeld wordt door Allene aan prinses Juliana gekoppeld! Of toch maar twee sterren, omdat het niet zo goed is uitgewerkt? Misschien was dat ook helemaal niet mogelijk, omdat er nu eenmaal niet meer over Allene Tew gevonden kon worden. Bij Hebban kun je geen halve sterren geven, daarom krijgt het boek vanwege het voordeel van de twijfel toch drie sterren.
En o ja is Allene Tew nou geboren in Jamestown, New York, of in Janesville, Wisconsin wat in andere bronnen vermeld staat?