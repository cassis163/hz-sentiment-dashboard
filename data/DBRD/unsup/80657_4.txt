Hava is kleurloos. Dat betekent niet alleen dat zij een grijze huid heeft en grijze haren, maar ook dat zij medicatie nodig heeft om te overleven. Zonder dit medicijn, kleurstof genaamd in de volksmond, zullen haar organen verschrompelen en zal ze binnen 48 uur overlijden. Het probleem is echter dat de medicatie onbetaalbaar wordt en de overheid dit niet lang meer zal kunnen opbrengen. Wat is het bestaansrecht van de kleurlozen als de gehele maatschappij onder hun bestaan lijdt? Het is een vraag die Hava, maar ook de politiek, bezig houdt.

We volgen Hava en zien hoe zij zich tegen haar moeder afzet. Haar moeder is een bekend gezicht in de media vanwege haar strijd voor de kleurlozen. Hava zelf sluit zich uiteindelijk aan bij een groep radicalen die denkt dat de kleurlozen snel in de meerderheid zullen zijn waarmee de ondergang van de maatschappij bestempeld wordt. Zij plegen aanslagen op de fabrieken die kleurstof maken.

Het is heel interessant om Hava's verhaal te volgen. Het verhaal krijgt nog meer betekenis, omdat het in een grotere context wordt geplaatst. Door verschillende nieuwsberichten in Hava's verhaal voor te laten komen wordt het duidelijk dat het niet alleen een individuele kwestie is, maar een die de hele maatschappij aangaat. De politieke kant die rondom Hava's persoonlijke verhaal verweven zit maakt haar verhaal betekenisvol.

Concept M is een boeiend verhaal. Het luisterboek is daarnaast prettig voorgelezen. Extra leuk is het dat de nieuwsberichten door verschillende stemmen zijn ingesproken. Het gaat hierdoor nog meer leven.