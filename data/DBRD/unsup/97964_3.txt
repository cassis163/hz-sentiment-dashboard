Karin Slaughter staat bekend om haar verhalen waar van de eerste tot de laatste pagina het bloed en de spanning tijdens het lezen uit het boek druipt. Met haar vaste hoofdpersonen Jeffrey Tolliver, zijn vrouw Sara Linton en zijn directe collega Lena weet Slaughter al vijf boeken lang haar fans menig spannend uurtje te bezorgen. Dat verwacht je dan van de opvolger ook weer. Helaas lijkt Slaughter er ditmaal niet in geslaagd om aan het hoge verwachtingspatroon te voldoen. Alhoewel het begin anders doet vermoeden.
Lena wordt al vrij snel in hechtenis genomen omdat ze in de buurt van een uitgebrande SUV wordt aangetroffen met een totaal verbrand vrouwenlichaam. Bijna gelijktijdig strijdt Sara Linton tegen een aanklacht van incompetentie als kinderarts, omdat een jong patiëntje van haar is overleden. Jeffrey heeft bij beide onderwerpen natuurlijk belangen omdat het in het eerste geval om een ondergeschikte van hem gaat én in het tweede geval zijn eigen vrouw direct beschuldigd wordt. Hij probeert er achter te komen wat het aandeel van Lena is geweest maar daarin wordt hij gehinderd door Lena zelf die alleen maar wil dat hij uit haar buurt blijft.
Via verschillende secundaire personen die de lezers kennen uit Slaughters eerdere boeken, begint een ware speurtocht naar de waarheid in deze onsmakelijke zaak. En naarmate het verhaal, te langzaam, vordert wordt deze onsmakelijkheid alleen maar groter. De spanning houdt hiermee echter geen gelijke tred en dat zijn de lezers zo anders van haar gewend.
Het lijkt er een beetje op of Slaughter zoekende is naar een verdere ontwikkeling in haar verhaallijn die interessant genoeg is. Dat ze kan schrijven hoeft geen verdere toelichting, die waardering staat als een huis! Maar hier laat ze oude gebeurtenissen uit eerdere boeken terugkeren die toch weer anders blijken te zijn dan waarmee ze door haar eerder zijn afgesloten.
Het lijkt er in Onaantastbaar een beetje op dat alles wat de lezer kan boeien door de auteur al aan haar hoofdpersonen is meegegeven. Daarbij gooit ze in de laatste paar paginas een werkelijke cliffhanger in het verhaal. Daar is op zich niets op tegen als haar volgende boek een maand later in de winkel zou liggen. Het frustrerende van het geheel is Slaughters uitspraak dat er eerst een ander soort boek zal verschijnen en dat daarom het vervolg op Onaantastbaar nog enkele jaren op zich zal laten wachten. Dat kost haar helaas sterren!!