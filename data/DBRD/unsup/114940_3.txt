'Dear Evan Hansen' is momenteel een populaire musical en het verhaal ervan is nu opgeschreven in boekvorm. Het gaat over de eenzame Evan die van zijn therapeut brieven aan zichzelf moet schrijven om zichzelf te motiveren. Door een groot misverstand zorgt één van die brieven ervoor dat de ouders van Connor, een andere tiener die recent zelfmoord pleegde, denken dat Evan de beste vriend was van hun zoon. Algauw groeit een onschuldige leugen uit tot iets groters, maar is dat wel zo slecht? Is het niet beter voor alle partijen, met Evan die eindelijk meer contact krijgt met anderen,en de ouders en zus van Connor die een kant zien van hun geliefde die ze niet eerder zagen of zelfs maar konden zien?

Het is een interessant concept wat tot veel misverstanden leidt, maar als lezer vraag je je constant af of de personages wel goed bezig zijn of niet. Het boek zet je zeker aan het nadenken over thema's zoals eenzaamheid, vriendschap en de waarheid.

Het boek is heel makkelijk om te lezen, mede door de korte hoofdstukken en het hoge tempo waardoor het gemakkelijk is om door te blijven lezen. Het is een boek dat je in één of twee dagen met gemak uit kan lezen ondanks de redelijk zware inhoud.

Door dat hoge tempo worden de personages niet altijd helemaal goed uitgelicht en blijven de meeste ervan vrij oppervlakkig. Van Evan komen we natuurlijk het meeste te weten, en ik vond het heel herkenbaar hoe hij bepaalde (sociale) situaties zag en hoeveel moeite hij ermee had. Zijn eenzaamheid schrijnt enorm en vooral in het begin van het boek duim je mee met hem en hoop je dat dit jaar eindelijk eens zí'jn jaar wordt. Maar dan begint het hele fiasco met de leugen en gaat het van kwaad tot erger.

Evan maakte bepaalde keuzes in het boek waar ik niet mee eens was en op een gegeven moment veranderde hij ook daadwerkelijk op zo'n manier dat ik moeite had om nog goed met hem mee te kunnen leven. Soms stoorde ik me ook daaraan.

Ook het einde beviel mij niet zo goed. Het voelde voornamelijk als een grote 'cop-out' en niet als een belangrijke confrontatie voor Evan met wat hij heeft gedaan. Je blijft een beetje hongerig achter na het einde, alsof er nog een hap uit het verhaal mist.

'Dear Evan Hansen' is een vermakelijk boek met interessante thema's en een herkenbaar hoofdpersonage, maar de uitwerking van het verhaal en de personages schieten hier en daar tekort.