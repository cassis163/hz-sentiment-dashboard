Bijzonder boek.

Allereerst is het een detective: er is een kind vermoord, wie heeft dit gedaan en waarom? Als lezer treed je in de voetsporen van de detectives die deze vragen moeten zien te beantwoorden. Let overigens vooral ook op de 'bloedspatten' op de kaft

Daarnaast beschrijft het boek de geschiedenis van het forensisch onderzoek. Dit stond nog in de kinderschoenen toen de moord gepleegd werd. Wat Summerscale beschrijft, is vooral ook hoe er vanuit de maatschappij naar deze nieuwe vorm van onderzoek werd gekeken. De rechercheurs werden nogal eens beticht van partijdigheid, corruptie of het uitlokken van misdrijven.

Omdat vooral veel kritiek afkomstig was van schrijvers, die de misdaden en de wijze waarop deze door de politie werd onderzocht vaak ook verwerkten in hun boeken (Dickens - Bleak House, James - The turn of the screw, Collins - De vrouw in het wit), biedt Summerscale als het ware ook nog een stukje literatuurgeschiedenis aan.

Kortom: je krijgt meer dan je vooraf verwacht!

Overigens hebben recensenten voor dit genre boek de term nonfictie-thriller bedacht.