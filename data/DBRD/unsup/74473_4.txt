Wat ben je nog als je er niet meer bent? Mattias ging weg en kwam niet meer terug. En wie liet hij achter? Via acht verschillende personen wordt het verhaal verteld (compact en duidelijk in 8 hoofdstukken en slechts 120 pagina’s) Deze 8 mensen gaan elk op hun eigen wijze om met het verlies en hun (soms gedeelde) herinneringen aan Mattias . Sommigen hadden hem lief, anderen kenden hem (en/of elkaar) niet eens, maar in ieder van deze acht mensen klinkt herinnering of zelfs weemoed door. De schrijver toont via deze weg hoe eenieder omgaat met rouwen en daarbij verschillende fases doorloopt. Heel langzaam vallen puzzelstukjes op hun plaats en wordt duidelijk wie Mattias was en wat er met hem gebeurde. De dromer Mattias die veel ideeën en idealen had. Die zeer enthousiast en gedreven aan allerlei projecten begon, ook al (b)leek het vaak niet haalbaar.
Je krijgt een indringende blik op zijn leven en met welke spoken zijn achterblijvers worstelen. Wat overblijft is de impact van een veel te vroege dood. Deze roman is vrij sober geschreven, maar geeft verrassende invalshoeken en voldoende stof tot nadenken. Aanrader!