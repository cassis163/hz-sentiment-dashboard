Het is Hayder weer gelukt! Na haar vorige drie succesvolle thrillers weet zij ook met haar vierde thriller het niveau hoog te houden. Dit boek is weer totaal anders dan de voorgangers en dat maakt Hayder tot een kundige auteur en een lust voor haar fans. Wat ze je ook voorschotelt, je kunt er inmiddels van uitgaan dat het van uitstekende kwaliteit is.
Journalist Joe Oakes is jaren geleden in aanraking gekomen met de bedrieglijke gebedsgenezer Malachi Dove. Deze ervaring heeft hem sceptisch gemaakt ten opzichte van spirituele zaken. Hij beschouwt het als zijn taak om oplichters binnen die kringen op te sporen en mensen te waarschuwen voor het gevaar van dergelijke charlatans. Gebedsgenezer Dove is hij altijd met belangstelling blijven volgen. Oakes speelde een grote rol in zijn ontmaskering en bracht Dove veel schade toe. De gebedsgenezer heeft zich daarom teruggetrokken met zijn trouwste volgelingen op pig island. Als er geruchten gaan dat op dit met duistere sferen omhulde eiland de duivel is gesignaleerd, is Oakes er als de kippen bij om dat te onderzoeken. Met gevaar voor eigen leven laat hij zich afzetten op het eiland waar afgehakte varkenskoppen, schrikdraad en giftige chemicaliën indringers moeten weren. Op zoek naar de duivel is zijn tocht door de hel begonnen
Hayder wist zich in haar vorige boeken te onderscheiden door haar pittige pen, uitstekende plots en expliciete beschrijvingen van gruwelijkheden. Ook in Duivelswerk weet ze haar handelsmerk eer aan te doen. Vanaf het eerste hoofdstuk word je het boek ingezogen. De duistere, satanische sfeer hangt als een donkere deken boven het verhaal. De plot valt te vergelijken met een flink geladen onweersbui die na wat dreigend gerommel genadeloos inslaat. Aan fantasie ontbreekt het Hayder zeker niet en over stalen zenuwen moet ze wel beschikken. Dit boek maakt haar tot de koningin van de gruwelijkheid en de waanzin, want van beiden is meer dan voldoende aanwezig in het schokkende en verre van standaard verhaal. Mo Hayder staat met Duivelswerk wederom garant voor spanning, wreedheid, krankzinnigheid, maar bovenal originaliteit. Anders dan anders en om niet snel te vergeten.