Dankzij de recente verfilming van “If Beale Street could talk” is het werk van James Baldwin weer iets meer in de belangstelling komen te staan. Niet ten onrechte, wat mij betreft. Ook Giovanni’s Room is een boek dat het absoluut verdient om weer/meer gelezen te worden.

De jonge Amerikaan David is naar Parijs vertrokken, op zoek naar vrijheid en om enige tijd aan de invloed van zijn vader te ontsnappen. In Parijs ontmoet hij Hella, met wie hij zich verlooft. Het plan is om samen naar Amerika terug te gaan en daar te trouwen, maar Hella vertrekt eerst nog voor een reis van enkele maanden naar Spanje, om over haar toekomst na te denken. Tijdens haar afwezigheid ontmoet David Giovanni, een barman uit Italië. De twee krijgen een intense liefdesrelatie. Wanneer Hella terugkomt, moet David kiezen. Hoewel hij van Giovanni houdt, verlaat hij hem en kiest voor een veilige en ‘respectabele’ toekomst met Hella.

Hoewel het boek uit 1956 dateert, en er op het gebied van homoseksualiteit gelukkig het nodige is veranderd, is het thema nog steeds heel actueel. Het vergt nog steeds moed om uit te komen voor wie je echt bent en om je eigen weg te kiezen, tegen vooroordelen en meningen van anderen in te gaan.

De relatie tussen David en Giovanni is prachtig beschreven. Omdat in het eerste hoofdstuk echter al duidelijk wordt, dat het niet goed gaat aflopen, had de beschrijving voor mij tegelijk ook iets melancholisch. Verdrietig maar prachtig!