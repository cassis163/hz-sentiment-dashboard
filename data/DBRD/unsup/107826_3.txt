‘De wraak van Vondel’ speelt zich af in 2013 rondom de troonswisseling van Beatrix en Willem-Alexander. Journalist Maaike van Reede heeft in Amsterdam een afspraak met dichter Jan Rosveld. Ze heeft nog nooit van hem gehoord en wanneer hij niet komt opdagen op de afspraak, denkt ze dat iemand een flauwe grap met haar heeft willen uithalen. Dan krijgt ze te horen dat Rosveld dood is aangetroffen. De politie gaat uit van zelfmoord, maar Maaike twijfelt hieraan. Er volgen aanwijzingen in de vorm van gedeeltes van gedichten en samen met professor Olivier Huizinga, een Vondel-kenner, gaat ze op onderzoek uit. De dood van Rosveld blijkt slechts de voorbode van groter onheil.

Geschiedenisboek
Van Pamelen heeft veel kennis van de vaderlandse geschiedenis en heeft dit klaarblijkelijk allemaal in dit verhaal willen verwerken. ‘De wraak van Vondel staat hierdoor bol, eigenlijk te bol, van historische feiten. Het boek leest als een geschiedenisboek waar een leuk verhaal aan toegevoegd is, en niet als een thriller, het verhaal met Maaike van Reede in de hoofdrol lijkt eerder een bijzaak. Het verhaal is lastig te volgen, niet alleen door de vele details. De belangrijkste aanwijzingen in het boek zijn de dichtregels die ze vinden. Maar deze zijn in het Oudnederlands en daardoor moeilijk te lezen, laat staan goed te begrijpen. Ze zijn op meerdere manieren te interpreteren, en dat is vervelend omdat dit de belangrijkste aanknopingspunten van het verhaal zijn.

Heel ver verleden
Van Pamelen schreef met ‘De wraak van Vondel’ zijn eerste thriller en koos voor een mix van feiten en fictie, zgn. faction. Het is een aardige poging, maar kan niet tippen aan bijvoorbeeld Thomas Ross. Natuurlijk, Ross is veel ervarener, maar vooral de onderwerpkeuze zorgt ervoor dat het niet goed uit de verf komt. Waar Ross kiest voor ‘actuele’ thema’s als de Tweede Wereldoorlog en de moord op Fortuyn, kiest van Pamelen voor thema’s die velen nog vagelijk herinneren van de geschiedenislessen op school. Je moet echt wel thuis zijn in de vaderlandse geschiedenis om het goed te kunnen volgen. Wie weet bijvoorbeeld nog welke rol Johan van Oldenbarnevelt vervulde? En wat zijn relatie was met het koningshuis?

Conclusie
Met de plot van ‘De wraak van Vondel’ is niets mis. Het verhaal is niet heel spannend, kent wellicht te veel details van een voor velen vergeten verleden, maar is ontegenzeggelijk interessant. De complottheorie die Van Pamelen schetst geeft je stof tot nadenken. Voor wie geïnteresseerd is in de vaderlandse geschiedenis een aanrader, maar wie een leuke thriller zoekt, kijkt beter even verder.