Chloe Larson is een bijna afgestudeerd rechtenstudent. Alleen nog een examen en dan is ze klaar. Op een avond wordt ze in haar appartement in New York in haar slaap gestoord door een man die een clownsmasker op heeft. Hij verkracht en mishandelt haar. Chloe overleeft dit ternauwernood en hoewel ze aanvankelijk niet wilde, verlaat ze New York uiteindelijk toch.

Twaalf jaar later, Chloe heeft haar naam inmiddels gewijzigd in C.J. Townsend en werkt in Miami als openbaar aanklager bij het Openbaar Ministerie. Miami wordt opgeschrikt door een aantal verkrachtingen en lugubere moorden. Er wordt uiteindelijk een verdachte gearresteerd en aangeklaagd. In de rechtbank herkent C.J. de stem van deze verdachte als die van haar verkrachter. Ze besluit alles op alles te zetten om ervoor te zorgen dat hij veroordeeld wordt tot de doodstraf.

Vergelding is het debuut van Jilliane Hoffman, die als officier van justitie in Miami heeft gewerkt. Hoffman weet dus waar ze het over heeft met het schrijven van boeken die deels in de rechtbank plaatsvinden.

Het verhaal begin meteen al in een hoog tempo en die snelheid blijft in het hele boek gehandhaafd. De korte hoofdstukken, de vlotte schrijfstijl van Hoffman en natuurlijk ook dat tempo zorgen ervoor dat het boek erg prettig leest.

De spanning, die al vanaf het eerste hoofdstuk aanwezig is, wordt tijdens het verhaal langzaam opgebouwd tot een onverwachte en verrassende climax. Het is Hoffman uitstekend gelukt de lezer op het verkeerde been te zetten.

De personages in het boek, en in het bijzonder dat van Chloe/C.J. Townsend, zijn goed uitgewerkt. Als lezer kun je je in al deze personages inleven waarbij je voor de een wel en voor de ander geen sympathie kent. De onderlinge rivaliteit tussen de 'gewone' politie en de FBI wordt door Hoffman op een geloofwaardige manier weergegeven. Daarbij vraag je je af of het ooit wel eens goed zal komen tussen deze twee partijen.

Het boek gaat overigens wat verder dan alleen maar thriller zijn. Het verhaal laat je ook nadenken. Want wat doe je zelf als je slachtoffer ben geworden van een misdaad? Ben je uit op wraak of wil je toch het recht laten zegevieren. Een dilemma waaruit niet gemakkelijk te kiezen valt.

Vergelding is in ieder geval een uitstekend thrillerdebuut waarbij een vergelijking met De schreeuw van het lam van Thomas Harris niet ondenkbeeldig is.