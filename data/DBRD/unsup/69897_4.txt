De Zweedse Katarina Bivald heeft in een boekhandel gewerkt en wilde zelf ook altijd een boek schrijven. Dat de auteur een passie voor boeken heeft, wordt direct duidelijk in haar debuutroman De boeken van Sara Lindqvist. Het staat namelijk vol met literaire verwijzingen en het is tijdens het lezen van dit boek direct duidelijk dat de auteur kennis van zaken heeft.

In dit boek maken we kennis met Sara Lindqvist uit Zweden. Zij wisselt al jaren brieven en boeken uit met Amy Harris, die in het Amerikaanse stadje Broken Wheels woont. Na flink wat brieven met elkaar geschreven te hebben, besluiten de vrouwen dat het tijd wordt om elkaar eens te ontmoeten. Sara reist naar de Verenigde Staten om daar te ontdekken dat Amy is overleden. En nu? De inwoners van het kleine stadje vinden dat Sara moet blijven en ze mag wel in het huis van Amy verblijven. Langzaamaan leert Sara de bijzondere mensen uit Broken Wheels kennen en weet ze niet of ze wel terug wil naar Zweden.

Zoals gezegd, in het boek zitten enorm veel literaire verwijzingen. Dat komt doordat hoofdpersoon Sara een echte boekenwurm is. Ze heeft al ontzettend veel gelezen en ze leest boeken in werkelijk alle genres. Wanneer Sara de kans krijgt zit ze met haar neus in een boek. Ze is hierdoor een personage waar veel lezers binding mee zullen hebben. Toch wordt deze hoofdpersoon niet altijd even goed uitgediept. Het zou leuk zijn iets meer over haar te weten te komen. Nu is het een personage dat van lezen en boeken houdt en niet veel meer dan dat.

De achtergrondverhalen van de inwoners in Broken Wheels zijn veel meer aanwezig. Soms zijn de personages wel wat cliché, maar ergens past dat ook wel bij het boek en de luchtige schrijfwijze. Voor je er erg in hebt voel je een connectie met de inwoners van Broken Wheels.

De indeling van het boek is goed gevonden en zorgt voor de nodige afwisseling. Zo krijg je de brieven te zien die Sara en Amy eerder met elkaar uitwisselden en wordt er geschreven vanuit het oogpunt van Sara én dat van andere inwoners van het dorp. Hierdoor is het verhaal erg afwisselend en leest het heel vlot. Soms kan het wel wat verwarrend zijn, omdat het aantal verhaallijnen dat door elkaar loopt wat aan de hoge kant is. Wat ook zeker genoemd moet worden zijn de titels van de hoofdstukken. Deze staan garant voor een lach. De boeken van Sara Lindqvist is een vermakelijk boek, waar je niet te veel bij na hoeft te denken en dat voldoet aan de kenmerken van een goede feelgoodroman.