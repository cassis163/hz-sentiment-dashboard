Morgan McCarthy woont en werkt in Berkshire (Engeland). Ze heeft gewerkt in een supermarkt en een kleine boekwinkel, maar heeft vanaf de lagere school (ook) altijd geschreven. 'Onder het water' is haar debuutroman. Naast haar passie voor schrijven vindt ze het leuk om huizen te renoveren.

Wat voor goeds kan het verleden de levenden brengen? Of wat voor slechts?
Om maar gelijk met de deur in huis te vallen: Onder het water is een prachtige en indrukwekkende debuutroman. McCarthy schrijft alsof ze al een heel oeuvre achter zich heeft. Met mooie, vloeiende zinnen bouwt ze een verhaal op waaraan ik helemaal verslingerd raakte. Ik kon niet anders dan gebiologeerd doorlezen.
Jonathan en zijn zusje Theo groeien op op het landgoed Evendon, dat al generaties in de familie is. Hun vader hebben ze nooit gekend en hun moeder Alicia trekt zich niks van hen aan. Evenmin trouwens als hun kinderjuffrouw die meer tijd verdoet met roddelen met Alicia dan met het zorgen voor de twee kinderen. Ze zijn volledig op elkaar aangewezen, waarbij met name Theo zeer kwetsbaar is en naarmate ze ouder wordt moeite heeft om zich staande te houden in het leven. Jonathan voelt zich verantwoordelijk voor zijn zus, maar is hij in staat om haar te redden wanneer haar demonen te sterk worden? 'Soms is het lastig om door iemand achterna gelopen te worden. Vooral als je zelf niets hebt om achterna te lopen â€“ niemand die naar je omkijkt en je wenkt. Niemand die voor je uit loopt.' Wanneer hun grootmoeder Eve het heft in handen neemt, komt er voor het eerst een gevoel van stabiliteit en een rustpunt in hun leven. Maar komt ze niet veel te laat en welke geheimen neemt zij met zich mee?

Zelden heeft een roman me zo kunnen ontroeren en betoveren als dit mooie debuut van Morgan McCarthy. Alles klopt aan dit boek: sfeertekening van het landgoed en de omgeving, de treffende beschrijvingen van de personages (huishoudster mevrouw Williams bijvoorbeeld als prachtige bijfiguur), de uitgebalanceerde verhoudingen tussen de diverse hoofdpersonen en een indrukwekkende geschiedenis die uitmondt in een dramatische ontknoping. McCarthy is een schrijver om in de gaten te houden; ik hoop dat we spoedig meer van haar mogen horen!
(Ik vind overigens de Engelse titel van het boek 'The Other Half of Me' veel mooier dan de nietszeggende Nederlandse, maar dat terzijde.)