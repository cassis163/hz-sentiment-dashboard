Eerder las ik Tot de dood ons scheidt waarin we kennis maakten met Lucy Kincaid. Fatale kus sluit naadloos aan op het eerste deel, maar kan goed gelezen worden als stand alone. Ik zou het niet aanraden, want ook het eerste deel is super!

Fatale kus is het tweede boek met Lucy Kincaid in de hoofdrol. Hier lees je verder over het leven van Lucy die wacht op de uitslag van haar toelatingsexamen bij de FBI.
Sean Rogers en Patrick Kincaid hebben een goed lopend beveiligingsbedrijf maar onderling loopt het niet helemaal lekker en dat heeft te maken met het feit dat Patrick de broer is van Lucy. Hij ziet de relatie groeien tussen Sean en Lucy en dat zit hem niet lekker; Sean is iemand die niet aan vaste relaties doet...
Sean heeft een nieuwe zaak aangenomen omdat het daarbij gaat om zijn nichtje Kirsten die vermist wordt, ze is een tiener. Omdat Lucy zich bekwaamd heeft in cybercrime wordt ze door Sean om hulp gevraagd wanneer duidelijk wordt dat de website Party Girl een onderdeel vormt bij het onderzoek.

Terwijl hun onderzoek naar Kirsten loopt, houdt de FBI een klopjacht op een seriemoordenaar.
Deze seriemoordenaar drogeert op de een of andere manier jonge vrouwen op feesten waarna ze het slachtoffer worden. Steeds wordt door de moordenaar een schoen meegenomen, wat de titel 'Cinderella Wurger' tot gevolg heeft.
Deze beide onderzoeken hebben dusdanige raakvlakken dat ze bijna botsen. Maar Lucy en Sean zijn niet van plan om opzij te gaan voor de FBI.

Lucy wordt in dit verhaal opnieuw geconfronteerd met haar eigen angsten en haar verleden. Ze is vastbesloten om tieners te behoeden voor criminelen die op hen loeren via websites waar virtuele seks, alcohol- en drugsmisbruik op de loer liggen.

'De waarheid, maar niet de hele waarheid.
Ze voelde een steek in haar maag. Sinds het verleden opeens weer de kop op had gestoken, vijf weken geleden, had ze eigenlijk geen rust meer. Bijna zeven jaar... Zes jaar, acht maanden en twee weken was het nu al, en nog altijd kon ze zich niet losmaken van de herinnering. Jarenlang had ze het met succes verdrongen, maar nu spookte alles weer door haar hoofd als een gehaat liedje dat ze niet kwijt kon raken, niet het zwijgen op kon leggen.'

De onderwerpen zijn zonder meer actueel en dat maakt het tot een hedendaagse thriller waarin ook volop romantiek aanwezig is. Vanaf de eerste bladzijde is de spanning goed aanwezig.
Fatale kus is een spannende thriller die leest als een trein waar ook romantiek in alle heftigheid niet ontbreekt.
Het is de auteur goed gelukt om de lezer de groei van de relatie tussen Sean en Lucy, met al zijn ups en downs, te laten volgen. De personages zijn goed uitgediept en de spanning loopt behoorlijk op naarmate het einde nadert waardoor het verhaal je in zijn greep houdt. Bovendien volgt nog een onverwacht einde.

Ik kijk vol spanning uit naar het volgend deel met Lucy, Sean en Patrick in de hoofdrol.