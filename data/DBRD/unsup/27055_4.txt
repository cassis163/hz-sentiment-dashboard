Corinne Vlaminckx is een Nederlandse die met 'Moordfamilie' haar thrillerdebuut afleverde. Hoewel ik van debuten hou, heb ik het boek tot nog toe niet gelezen. Aan de slag dus maar met de opvolger 'Beklemd', die ik won bij Thrillerlovers.

Uitgangspunt van het boek is de verdwijning van de driejarige Maarten, zevenentwintig jaar geleden. De nu eenenveertigjarige Linda, die meent verantwoordelijk te zijn voor de dood van Maarten destijds, worstelt steeds meer met demonen uit het verleden. Uiteindelijk verdwijnt ook Linda ...

Wat volgt is een uiterst knap bedacht verhaal, dat steeds nieuwe wendingen neemt. In sommige hoofdstukken is Linda aan het woord, in de ik-vorm. Andere hoofdstukken worden verteld vanuit het gezichtspunt van de andere personages. 'Beklemd' telt vele korte hoofdstukken, gemiddeld zo'n vier pagina's lang. Ik hou daar wel van. Net als van de schrijfstijl van Corinne, die is eenvoudig en duidelijk.

'Beklemd' is zo'n boek dat je in geen tijd uit hebt, en het einde is op zijn minst verrassend te noemen. Vrij snel in het boek wordt trouwens duidelijk waarom voor een cover met paddenstoelen gekozen is, dit neemt niet weg dat ik de cover nog steeds niet mooi vind, die doet ook absoluut geen thriller vermoeden. Een paar taalfouten ook in het boek, jammer.

Conclusie : 'Beklemd' is een absolute aanrader in het genre, vier sterren. En 'Moordfamilie' wordt zeer binnenkort aangekocht. Corinne Vlaminckx, een auteur om naar uit te kijken.