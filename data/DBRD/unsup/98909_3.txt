Het meisje op de cover geeft je al een unheimisch gevoel en al lezende in de verhalenbundel Zo worden wij niet van Caroline van Keeken wordt dat gevoel steeds sterker. Carolines debuut is wennen. Ze heeft een prettige schrijfstijl, maar de verhalen zijn zonder uitzondering ronduit bizar. Je houdt ervan of niet: een tussenweg lijkt er niet te zijn. Sommige verhalen laten je werkelijk verbijsterd achter en nodigen uit om het nog een keer te lezen om erachter te komen wat je nu eigenlijk precies gelezen hebt. Zoals ‘Nageltjes’: over wat daar gebeurd is, wil je eigenlijk liever niet verder nadenken, maar het laat je toch niet los. Andere verhalen zijn duidelijker, maar wat ze bijna allemaal met elkaar gemeen hebben is dat je er je eigen interpretatie aan kunt geven en dat ze je achterlaten met een ongemakkelijk gevoel. Ze lopen uiteen van humoristisch (Blitzkrieg) tot pijnlijk (Mama en ik).

Het is geen boek om achter elkaar uit te lezen, maar eerder om een of twee verhalen te lezen en die even te laten bezinken. Ik vond niet alle verhalen even sterk en bij sommige verhalen werd er iets te veel opengelaten zodat zelfs je eigen fantasie hier nog weinig van kon maken. Dat vond ik bijvoorbeeld bij ‘27 minuten’ het geval. Ik heb het meerdere keren gelezen en begrijp er nu nog steeds niets van. Maar er waren meer dan voldoende andere verhalen die dat gemis weer goed maakten. Zo vond ik ‘Cliniclowns’, tot op zeker hoogte, heel herkenbaar. Ik heb nl. al sinds dat ik kind was echt een hekel aan clowns en ik heb nooit begrepen dat ook maar iemand een clown aan zijn of haar ziekbed zou willen hebben. Altijd fijn om te lezen dat je niet de enige bent!

De stijl van de verhalen doet je een beetje denken aan de boeken van Roald Dahl. Het bevreemdende en de soms onverwachte twist, maar het is al allemaal net iets minder verfijnd. Met dit debuut heeft ze een visitekaartjes afgegeven, want dat ze kan schrijven heeft ze hiermee wel bewezen en ze heeft meer dan voldoende in haar mars om in dit genre verder te groeien. Ik ben benieuwd of ze deze verwachtingen met haar volgende boek weet waar te maken.