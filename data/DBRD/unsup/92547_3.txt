De magie van Manhattan, een lief meisje met een groot hart en een waanzinnig aantrekkelijke straatmuzikant; dat zijn de ingrediënten van de sympathieke feelgoodroman Ik weet niet of ik van je houd van Christina Lauren.

Christina Lauren staat voor de voornamen van twee hartsvriendinnen, Christina Hobbs en Lauren Billings, die ervoor gekozen hebben om samen aantrekkelijke, moderne feelgoodromans te schrijven. Hun werk staat met meer dan twintig titels op de New York Times bestsellerslijst en wordt uitgegeven in meer dan dertig landen.

Holly (Holland) loopt elke dag voorbij een zeer aantrekkelijke gitarist die bij de ingang van de metro staat te spelen. Behalve fysieke aantrekkingskracht is zijn muziek ook prachtig, een feit dat Holly niet kan ontgaan omdat zij zelf ook in de muziekwereld zit. Een roofoverval brengt Holly en gitarist Calvin dichter bij elkaar en het toeval geeft een positieve wending aan de carrière verwachtingen van Calvin. Hij krijgt de kans om auditie te doen bij het orkest van dirigent Robert, een oom van Holly. Na de auditie is het helder: Calvin is een groot aanstormend talent en een stralende toekomst staat op hem te wachten. 

Helaas is er ook een onaangename verrassing: Calvin blijkt illegaal in het land te verblijven, met een visum dat al vier jaar is verlopen. Dat is wel een zware domper op alle mooie verwachtingen, maar Holly, die met de seconde meer en meer verliefd wordt op Calvin, bedenkt een onconventionele oplossing: als zij en Calvin trouwen, wordt hij automatisch een Amerikaans staatsburger en is het probleem van de baan. Nou is zo’n creatieve oplossing helaas een misdrijf en Calvin en Holly zullen eerst de strenge screenings van de Amerikaanse immigratiedienst moeten doorstaan. 

Ondanks de pogingen van beiden om het gevoel volledig uit te schakelen en op puur rationele basis met elkaar om te gaan, lukt dit maar matig en de wederzijdse aantrekkingskracht valt niet te onderdrukken. Vooral Holly is in de ban van de allesoverheersende verliefdheid, maar ook Calvin slaagt er niet in om de afgesproken afstand te bewaren. Wanneer een aantal onverwachte problemen opduikt, is het de grote vraag of dit jonge stel ze allemaal succesvol kan bestrijden zonder dat het ten koste gaat van hun ontluikende liefde.

Ik weet niet of ik van jou houd is een lief, modern sprookje. Alle personages, van Holland tot Calvin en oom Robert met zijn echtgenoot, zijn aardige, sympathieke mensen. In het verhaal is niets te vinden over de nietsontziende agressieve carrièrestrijd die de kunstscene (en vele andere scenes) in hedendaags New York domineert. Het is met recht een feelgoodroman: in vlotte, contemporaine stijl geschreven in makkelijk vloeiende taal, een simpel verhaal zonder een diepere boodschap, een echt ‘mooi weer’ boek. De liefde tussen de twee hoofdprotagonisten is mooi: de fysieke begeerte overweldigend, bedscènes steamy en onderhoudend zonder vulgair te zijn. Een plezierige aanrader voor elke lezer die de dagelijkse realiteit even wil ontvluchten.