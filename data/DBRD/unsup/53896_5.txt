Een boek dat mij naar adem deed happen. Hoe Robotham dit heeft kunnen bedenken, is voor mij een grote vraag, die alleen hij heeft kunnen beantwoorden. Het kan niet anders zijn dat de Australiër zijn huiswerk over verhoormethodes goed heeft gemaakt, want anders kun je dit verhaal niet vertellen.
Sommige dingen in het verhaal waren verbijsterend. Af en toe ging er een siddering door mij heen. De andere drie boeken van Michael Robotham waren prima, maar dit is van topklasse. Misschien ook omdat ik een beetje bevooroordeeld ben, maar het verhaal steekt simpelweg goed in elkaar. Opnieuw komen Joseph O'Loughlin, de klinisch psycholoog uit De verdenking en Vincent Ruiz die net als O'Loughlin in De Verdenking meedeed en in Het verlies de enige echte hoofdpersoon was, in dit verhaal veelvuldig voor.
Het verhaal begint met een naakte vrouw op pumps met hoge naaldhakken die voor de ogen van O'Loughlin van de brug springt. In eerste instantie denkt de politie aan zelfmoord en wordt de zaak gesloten. Er ontstaan echter twijfels bij O'Loughlin, doordat de dochter van de vrouw absoluut niet in zelfmoord gelooft.
Wat volgt, is de verbeten jacht die de psycholoog O'Loughlin maakt op een sadistische en nietsontziende vrouwenmoordenaar. Hij wordt daarbij geholpen door de gepensioneerde politieman Vincent Ruiz. Halverwege het verhaal wordt duidelijk wie achter deze idiote en waanzinnige daden schuilgaat. Aan spanning boet het verhaal niet in; het begint dan eigenlijk. Het laatste stuk van ongeveer honderd bladzijden gaat in een sneltreinvaart. Ook prettig is dat de hoofdstukken niet al te lang zijn. Uitzondering is het slothoofdstuk, maar dat mag ook. De beelden die Robotham beschrijft zijn helder en goed verpakt. Knerpend grind, dat in het verhaal beschreven wordt, knerpt ook. Zelfs in één zin kan Robotham al een beeld beschrijven en dat is knap.
Wie van een boek houdt waarbij je echt op het puntje van je stoel zit te trillen en te beven, zal toch echt Gebroken moeten lezen. Het beste boek van Robotham tot nu toe en ik denk moeilijk te overtreffen door hemzelf.