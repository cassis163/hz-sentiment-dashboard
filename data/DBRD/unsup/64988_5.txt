Sofia Maniewski is viroloog bij het Instituut voor Tropische Geneeskunde in Antwerpen. Tijdens een van haar nachtdiensten wordt Sofia op haar werk gebeld door haar dochtertje Lorena. Lorena is doodsbang! Sofia belt de politie en rijdt razendsnel naar huis. Via bluetooth probeert ze contact te houden met haar dochter. Plotseling hoort ze iemand "Gotcha!" roepen, gevolgd door vals gelach. Daarna is het doodstil. Wat is er gebeurd met haar dochter? En waar is haar man?

Mijn visie
Soms begin ik met hooggespannen verwachtingen aan een boek omdat ik erg genoten heb van een voorgaand werk van een auteur. Daar schuilt het gevaar in dat een volgend boek van zo’n auteur tegenvalt.

“En dan schalt er plotseling een gekrijs door de luidsprekers dat door merg en been gaat. Ik moet mijn uiterste best doen om de auto onder controle te houden. ‘Hij is hier, mamma. Hij is hier!’ Ik hoor gekletter en de woorden: ‘Niet doen, niet doen…’ En dan niets meer.”

Toen ik begon aan ‘Gotcha’ had ik de ‘angst’ voor een tegenvaller eerlijk gezegd in het geheel niet. Het zou mij bijzonder hebben verbaasd wanneer ik, na diverse boeken van Carron met enorm veel bewondering en plezier te hebben gelezen, nu ineens teleurgesteld zou worden.. Enfin, dat gebeurde dan ook niet. Wanneer het niet volslagen onmogelijk is om een boek vast te houden in de houding zoals de vrouw op de cover, had ik hoogstwaarschijnlijk op die manier deze zevende ‘Rani Diaz’ gelezen.

“Het liefst van al rukte ik nu mijn pak van mijn lijf en sloeg ik alles wat ik op mijn weg tegenkwam kapot. Maar ik krijg daartoe niet de kans. Ik moet me aan de regels houden, als ik zelf niet besmet wil worden. Tegen de tijd dat ik uit de isolatiezon ben, is mijn woede gezakt en loop ik huilend en schreeuwend naar het bureau.”

‘Gotcha’ begint met de ontvoering van Lorena en haar vader Mattias. De elfjarige Lorena ziet nog net kans om haar moeder op diens werk te bellen. Dan wordt ook Lorena gegrepen door de ontvoerder(s). Het laatste wat haar moeder hoort is … ‘Gotcha’!

Korte tijd later worden de levenloze lichamen van Mattias en Lorena gevonden. Uitgebreid onderzoek levert niets op en de jaren verstrijken. Inmiddels probeert moeder -Sofia Maniewski- een nieuw leven op te bouwen. Zij gaat voor Artsen Zonder Grenzen naar Guinee. Ze leert er Alessandro kennen en na lange tijd lijkt het leven van Sofia zich weer enigszins ten goede te keren. Dan stapelen zich echter de raadselachtige gebeurtenissen op. Zowel in Guinee als –na Sofia’s terugkeer- in België….

“Ik besluit dat ik mijn toekomst in eigen handen moet nemen. Ik ben voldoende gemarteld. Het is genoeg geweest. Voor het eerst sinds lang voel ik me vastberaden. Ik loop naar de keuken, zoek het scherpste mes dat ik kan vinden, neem de foto’s van mijn geliefden en begeef me naar mijn slaapkamer. Ik laat de rolluiken neer en besef dat ik ze morgen niet meer zal optrekken.”

Een tweede verhaallijn speelt zich af in het heden. De recherche wordt geconfronteerd met de vondst van diverse lichaamsdelen en Rani wordt op de zaak gezet. Uiterst kundig weet Carron de verhaallijnen uiteindelijk bijeen te brengen in een zinderende finale.

Met ‘Gotcha’ levert Carron opnieuw een fantastische thriller af vol spanning, fraai gecreëerde sprongen in de tijd, prima karakteriseringen en een spanningsboog die weinig thrillerauteurs haar nadoen! De emoties van Sofia beschrijft de auteur zo werkelijk en invoelbaar dat de rillingen je over de rug lopen.

“Ontzet doet ze een stap naar achteren, maar ik volg. Mijn vingers zijn strak om het pistool geklemd. ‘Naar binnen of ik knal je hersenen uit je kop.’ ‘Sofia? Ik krijg het benauwd. Doe dat wapen weg. Alsjeblieft!’ ‘Doe wat ik zeg’, beveel ik haar. ‘Nu!’ Het bloed trekt weg uit haar gezicht. Haar ogen worden groter en haar lichaam trilt.”

Bovendien geeft Carron blijk van het feit dat ze gedegen research pleegt alvorens een boek te schrijven. Dat bewijst de manier waarop ze Guinee beschrijft. Ook volgens de kenners kloppen de genoemde feiten helemaal.

‘Gotcha’ is opnieuw een geweldige thriller. Tijd voor een televisieserie wellicht?

Over de auteur
Sterre Carron woont in België. Zij heeft tropische geneeskunde gestudeerd in Antwerpen en werkte enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

In 2013 kwam haar debuutthriller ´Mara´ uit. Dit zou het begin zijn van de ‘Rani Diaz thrillerreeks’. ‘Gotcha’ is het zevende boek van Carron waarin Rani Diaz de hoofdrol heeft.

Uitvoering
Witsand Uitgevers
Paperback, 384 pagina’s
ISBN10 9492011549
ISBN13 9789492011541

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en boekmarketeer.
http://hanneketinorcenti.nl