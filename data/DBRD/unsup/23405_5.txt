Een mooi kijk- en bladerboek over lezende vrouwen in de schilderkunst en fotografie. De inleiding is van Kristien Hemmerechts, ze gaat oa in op de vraag waarom lezende vrouwen gevaarlijk zijn.
Stefan Bollmann geeft een kort cultuurhistorisch overzicht van lezen. Boeiend en leuk verhaal waarin je bijvoorbeeld kunt vinden dat lezen pas sinds de 17e eeuw als aangenaam wordt gezien en dat tot ver in de middeleeuwen hardop lezen de norm was. In de Verlichting (!) werd ongeremd lezen gezien als sociaal schadelijk gedrag. Hij legt ook uit wat volgens hem zo fascinerend is aan lezende mensen, waarom dit zo dikwijls door schilders wordt afgebeeld.
Mensen worden getoond in een toestand van diepste intimiteit, die niet voor buitenstaanders is bestemd. Als de toeschouwer de lezer echt benaderde, zou deze toestand meteen worden bedreigd.
Na de inleidende teksten volgen tientallen afbeeldingen (met toelichting) van lezende vrouwen op banken, bedden, in tuinen, met kinderen,wachtend op minnaars sommigen verzonken in hun boek, en bij anderen lijkt het boek meer een alibi, een rekwisiet.
Een prachtig boek om zo af en toe eens ter hand te nemen om te kijken en lezen.