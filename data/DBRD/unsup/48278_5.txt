Norbert Jones is een verzamelaar die in zijn garage zoâ€™n 19.000 objecten heeft verzameld. Hij krijgt te horen dat hij een zwakke plek in de wand van zijn hersenslagader heeft die op elk moment kan scheuren. Om te voorkomen dat zijn verzameling na zijn overlijden in de vuilcontainer terecht komt besluit hij in zijn garage een winkel te beginnen waarin hij zijn objecten verkoopt.
Dat gegeven is een ideale aanleiding om allerlei verhaaltjes aan op te hangen, waar de auteur dan ook dankbaar gebruik van maakt. Aanvankelijk verkoopt Norbert alleen aan kopers die bereid zijn om een verhaal te vertellen over wat zij met het gekochte willen gaan doen. Maar een verkoop is voor Norbert zelf ook aanleiding herinneringen op te halen. Een van die herinneringen betreft zijn zus die op 9-jarige leeftijd plotseling verdwenen is en nooit is teruggevonden. In zijn verzameling zitten ook vele krantenartikelen over deze verdwijning en over ander meisjes waar iets mee gebeurd is. Daarbij heeft hij ieder jaar weer naar nieuws over meisjes gezocht die van de leeftijd zijn die zijn zus op dat moment gehad zou hebben. Deze zoektocht naar zijn zus loopt door het hele verhaal en een suggestie van een ontknoping ervan vorm een prachtige afsluiting van het boek.
Als op een gegeven moment een groot deel van de verzameling verkocht is gaat Norbert steeds meer nadenken over de zin van zijn leven. Dat wordt heel integer en sober beschreven zonder teveel sentiment. Op mijn leeftijd sprak mij dat zeer aan, al zal een jongere lezer misschien daar anders tegenaan kijken. Norbert besluit de verdere verkoop aan een jonge aspirant-journalist over te laten en gaat meer tijd besteden aan activiteiten met zijn vrouw Emma en dochter Marie.
Het plotseling overlijden van Norbert wordt op heel sobere wijze, zonder het expliciet te beschrijven, in het boek opgenomen. Vrijwel het hele verhaal wordt vanuit de persoon van Norbert beschreven. Alleen de laatste hoofdstukken wordt vanuit zijn vrouw Emma beschreven. Met die overgang wordt in feite zijn overlijden aangeduid.
Een helder geschreven boek dat ik in een keer heb uitgelezen.