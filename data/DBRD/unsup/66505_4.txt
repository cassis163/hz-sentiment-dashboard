Jacques Vriens heeft inmiddels al heel veel titels op zijn naam staan en hij is - gelukkig - nog lang niet uitgeschreven. ‘Code Kattenkruid’ is zijn nieuwste boek, waarin hij het zware thema euthanasie naar voren laat komen. Ondanks dat dit een heftig en moeilijk thema is, is het geen heel zwaar boek geworden. De auteur heeft zich goed ingeleefd in zijn jonge doelgroep en maakt er een mooi, leuk en begrijpelijk boek van. Door het lezen van dit boek kun je het onderwerp euthanasie voor (jonge) kinderen wat begrijpelijker maken.

‘Code Kattenkruid’ leest vlot en staat vol mooie gebeurtenissen. Prachtig om te lezen hoe Stijn nog één keer met zijn opa op pad kan gaan, voordat hij zal overlijden. De avonturen die de twee beleven, worden zo levendig door Vriens verteld dat je het allemaal voor je ziet. Je zou zelf graag met ze mee op avontuur gaan.

Het einde van het boek lees je met tranen in je ogen. Stijn kan nog op een mooie manier afscheid nemen van zijn opa. Dat raakt de lezer.