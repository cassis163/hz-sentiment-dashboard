Dit boek dat zich volledig afspeelt op de noordpool i.p.v. Antartica is het meer dan waard om echt tot het einde gelezen te worden. De verleiding is erg groot om eerder te stoppen maar dat verdient de schrijver niet. Het enige wat hem misschien verweten kan worden is het laat op gang komen van het thrilleraspect.
Maar dit wordt weer helemaal goedgemaakt door de deskundigheid waarmee hij de leefomstandigheden en verschijnselen die optreden bij de extreem lage temperaturen op de noordpool weet vorm te geven.
Want buiten een onder barre omstandigheden verreden elfstedentocht weten wij, doorsnee Nederlanders, toch nauwelijks dat we grote problemen kunnen krijgen met, bijvoorbeeld, contactlenzen en andere gebruiksvoorwerpen die we hier in ons kikkerlandje gewoon gebruiken.

Ik ga niet verder met facetten uit de inhoud aan te halen omdat dit voor de lezer(s) bewaard moet blijven.
Aspecten als bacteriologie, politiek, technologie, ze komen allemaal uitgebreid aan de orde en de uitleg over het leven onder deze omstandigheden is wel nuttig om het verhaal tot het einde toe te kunnen blijven begrijpen. Alleen als je op pagina 365 bent aangeland en de laatste regel hebt gelezen, zullen vele lezers het met mij eens zijn dat dit gewoon een erg goed boek is. Maar inderdaad anders dan andere doorsnee thrillers heeft dit verhaal een educatief tintje meegekregen dat mij niet stoort.