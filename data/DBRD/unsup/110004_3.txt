Het doel heiligt de middelen, zegt men, maar soms schieten de middelen het doel ver voorbij. De zaak Flavia is hiervan een perfect voorbeeld. De Romeinse Flavia is uit op geld, véél geld. In plaats van gewoon te wachten tot broer Gaius succes krijgt als gladiator (het heeft er alle schijn van dat dit elk moment kan gebeuren), verkiest ze een complot dat doordringt tot in de hoogste regionen van het keizerrijk. Toevallig komt Homeros Grafikos, de Griekse vertaler-detective die we reeds kennen van de zaken Myrtion en Crispina, de samenzweerders op het spoor. Maar weet hij de snode plannen ook te verijdelen?

Ondanks het overtrokken uitgangspunt, weet Van Camp mij wel te boeien. Grote literatuurprijzen zal hij hiermee niet winnen, maar plezierig is De zaak Flavia wél. Al is het maar door al die kleurrijke personages die hij neerzet. Het blijven toch wel rare jongens, die Romeinen