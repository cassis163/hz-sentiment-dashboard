Ondanks de tegenwerpingen van zijn vrouw is Simon toch stiekem op zoek naar hun weggelopen en aan drugs verslaafde dochter Paige die in gezelschap verkeert van Aaron die een slechte invloed op haar heeft. Na een tip vindt hij haar in een park waar ze als muzikant geld bij elkaar scharrelt, een daaropvolgend handgemeen met Aaron en de vlucht van zijn dochter is aanleiding tot een spannende zoektocht waarbij ze van alle kanten worden tegengewerkt.

De ontdekking is weer een prachtig boek van mijn favoriete schrijver, Harlan Coben.

Hij heeft een bepaalde schrijfstijl die je meevoert in het verhaal alsof je het zelf beleeft, ook de personages zijn zo levendig beschreven zodat je ze zo voor je ziet.
Het boek zit vol emoties, geheimen, spanning maar ook een dosis humor, in een goede balans zodat het prettig leest.
Wel laat de echte spanning wat lang op zich wachten maar door de verschillende verhaallijnen en de goede opbouw leest het prettig en blijf je je lang afvragen welke rol Dee Dee en Ash in het verhaal hebben …….. en waar is Paige?