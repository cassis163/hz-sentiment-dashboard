Wat een heerlijk boek was dit! Ik heb het, voor zo ver dat mogelijk is met een boek van 450 pagina’s, in één ruk uitgelezen. Het boek vertelt twee verhalen, die ogenschijnlijk weinig met elkaar te maken hebben. De Engelse dertiger Kitty vertrekt halsoverkop naar een zomerhuisje dat ze geërfd heeft van haar grootvader, wanneer ze erachter komt dat haar man is vreemdgegaan. Ze heeft tijd nodig voor zichzelf en hoopt dat te vinden in Amerika, aan Lake Akanabee. Haar grootvader heeft ze echter nooit gekend en het is voor haar een verrassing wat ze daar aan zal treffen. Daarnaast maak je kennis met Dmitri Malama, een Russische legerofficier. Hij is tijdens de Eerste Wereldoorlog gewond geraakt aan zijn been en in het ziekenhuis terecht gekomen, waar hij wordt verpleegd door Tatjana, de middelste dochter van de Romanov-dynastie. De twee jong volwassenen worden verliefd op elkaar, maar hoe lastig is dat in een Rusland dat op instorten staat?

In beide hoofdpersonen kun je je goed inleven, het maakt daarvoor niet uit dat het ene verhaal in het heden speelt en het andere in het verleden. Mijn fantasie kon ik volop gebruiken tijdens het lezen van dit boek. De eenvoudigheid van het leven van Kitty in Amerika, maar ook alle pracht en praal aan het Russische hof; ik zag het zo voor me.

Doordat de twee verhaallijnen elkaar voortdurend afwisselen, is het vrij verslavend, je wilt graag weten hoe het gaat met Kitty en Dmitri. Naarmate het boek vordert, komen de twee verhaallijnen dichter naar elkaar, maar krijg je ook steeds meer vragen. Gelukkig worden deze vrijwel allemaal beantwoord!

Het deel van het verhaal dat zich afspeelde in Rusland, deed mij ontzettend denken aan de tekenfilm Anastasia (1997), als kind één van mijn favoriete films. Voor mij als Disneyfan natuurlijk geweldig! Momenteel draait de musical van dit verhaal op Broadway.

Ik geef het boek 5 sterren. Een aanrader voor iedereen die van liefdesverhalen houdt, en lekker wil wegdromen bij een boek. Je hoeft niet per sé een liefhebber te zijn van historische romans om dit een mooi boek te vinden.