Nadat de Franse schrijver Guillaume Musso van de middelbare school kwam, vertrok hij voor een aantal maanden naar New York. Hij keerde terug naar Frankrijk en begon aan een studie economie waar hij later les in gaf. Ook had hij voldoende ideeÃ«n voor het schrijven van boeken. Dat resulteerde in 2001 in zijn debuut, de thriller Skidamarink. Musso groeide vervolgens uit tot een van de best verkopende schrijvers van Frankrijk.

Bericht uit Parijs is Musso's negende thriller en begint met een plotselinge ontmoeting tussen bloemiste Madeline uit Parijs en Jonathan, een restauranthouder uit San Francisco. Na een botsing op het New Yorkse vliegveld JFK hebben ze per ongeluk elkaars telefoon gepakt. Daar komen ze pas achter als ze al ver bij elkaar uit de buurt zijn. Geen van beide kan hun nieuwsgierigheid bedwingen en onderzoeken de telefoon die ze nu in hun bezit hebben. Ze komen tot de verbijsterende ontdekking dat ze allebei een geheim met zich meedragen waardoor ze met elkaar verbonden zijn. De ontrafeling leidt tot een zoektocht in Frankrijk, Engeland en Amerika. Maar lukt het hen om op tijd te zijn?

Het verhaal wordt vanuit twee perspectieven verteld. Het ene is dat van Jonathan, het andere van Madeline. Uit niets valt in het begin op te maken dat de twee verhalen samen zullen vloeien. Dat wordt pas in deel twee, het boek bestaat uit drie delen, duidelijk. Tot dat moment worden de personages van Jonathan en Madeline erg goed uitgewerkt en kom je steeds meer over hen te weten. Maar krijg je ook te maken met hun dilemma's. Want zullen ze nu wel of niet in elkaars telefoon kijken?

Behalve psychologische spanning kent Bericht uit Parijs ook de spanning die voor een thriller zo kenmerkend is. Vooral als de tijd begint te dringen en snelheid wordt opgevoerd, bereikt deze spanning in de uitwerking zijn hoogtepunt. Voordat dat moment aangebroken is, heeft het verhaal een aantal verrassende wendingen en wordt je als lezer op het verkeerde been gezet.

Vanaf het begin kun je redelijk inschatten hoe de plotselinge ontmoeting van Jonathan en Madeline uiteindelijk uit zal pakken. In feite kun je dus zeggen dat dit voorspelbaar is, maar de weg daar naartoe is dat zeker niet. De vlotte schrijfstijl van Musso, de spannende en verrassende elementen en de achterliggende gedachte dat je geheimen te weten kunt komen als je in het bezit komt van iemand anders' telefoon zorgen ervoor dat het boek moeilijk weg te leggen is.

Een puntje van kritiek zijn Jonathan's gesprekken met zijn zevenjarig zoontje Charly. Uit die gesprekken valt deze leeftijd niet af te leiden. Als je niet beter zou weten, krijg je de indruk dat Charly een jongvolwassene is. In deze onderlinge dialogen had Musso zich wat meer in het kind kunnen, en misschien wel moeten, verplaatsen. Desondanks is Bericht uit Parijs een heerlijke thriller waar verder niet veel op aan te merken valt.