Halley, het zoontje van John en Naomi Klaesson overlijdt aan een ernstige ziekte als hij vier jaar oud is. De ouders zijn beide drager van het gen dat deze ziekte veroorzaakt en het ligt voor de hand dat een volgende baby hetzelfde lot als Halley te wachten staat. Dan komen John en Naomi in contact met Leo Dettore, een arts die een methode heeft ontwikkeld om het gen uit te schakelen waardoor John en Naomi een gezonde baby kunnen krijgen. Na de behandeling door dr. Dettore is Naomi inderdaad in verwachting van een zoontje maar bij terugkeer thuis en na de eerste controle van een gyneacoloog blijkt er iets helemaal fout te zijn. Het leven van John en Naomi verandert van de ene seconde op de andere in een onvoorstelbare nachtmerrie.

Peter James is vooral bekend van de boeken over inspecteur Roy Grace waarmee hij wereldwijd heel veel succes heeft geoogst. Perfectie is een op zichzelf staand boek. Het onderwerp dat Peter James in dit boek behandelt, genetische manipulatie, is uitermate interessant en intrigerend. De schrijfstijl van Peter James is prima. Hij zet de ingewikkelde wetenschappelijke materie van "designer babies" helder en begrijpelijk uiteen. Hij gebruikt korte hoofdstukken die snelheid aan het verhaal geven. De personages worden goed en beeldend uitgewerkt en de interactie tussen de leden van het kersverse gezinnetje Klaesson is fascinerend en tegelijkertijd beangstigend . Het toekomstbeeld dat Peter James schetst is verontrustend.

Het boek is op de markt gekomen als een thriller maar in mijn beleving is het eerder een sci-fi/fantasie-achtig boek. Vooral van het tweede deel van het boek zou een uitstekende sci-fi film gemaakt kunnen worden. Het boek kent spanning en een aantal plotwendingen maar niet in die mate die je van een goede thriller mag verwachten.

John Klaesson is zelf een bekende wetenschapper maar de manier waarop hij de discussie aangaat met Leo Dettore komt nogal naief over en dat doet afbreuk aan de geloofwaardigheid van het verhaal. Hetzelfde geldt voor de onderlinge communicatie van tussen John en Naomi. Ik kreeg soms het idee dat een ingrijpend besluit om met dr. Dettore in zee te gaan niet weloverwogen was genomen. Ook de verhaallijn over het christelijke fundamentalisme overtuigt niet echt. Inzichten en vragen over de ethische implicaties van genetische manipulatie komen nauwelijks aan bod en de opvattingen van religies krijgen weinig aandacht. Dat zijn gemiste kansen.

Perfectie is een goed boek voor wie van sci-fi/fantasy houdt maar voor de liefhebbers van misdaadromans zal het een teleurstelling zijn.