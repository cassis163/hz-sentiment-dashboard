Bon Bini Beach is het eerste boek dat is gebaseerd op een idee van Paul Goeken (1962-2011). Hij was de fantastische thrillerauteur die schreef onder het pseudoniem Suzanne Vermeer. Hoewel door een andere auteur geschreven, komt deze thriller zeer dicht in de buurt van de zinderende zomerthrillers zoals we die van Suzanne Vermeer gewend waren.

Als de hartsvriendinnen Dominique en Lilian samen op vakantie naar Aruba mogen kunnen ze hun geluk niet op. De vader van Dominique heeft daar een huisje en zorgt ervoor dat alles voor hen geregeld wordt. Het ontbreekt ze aan niets, ze genieten met volle teugen van alles wat Aruba te bieden heeft en vermaken zich prima. Tot het moment dat Lilian na een strandfeestje niet terugkeert naar hun luxe vakantiehuisje en niemand weet waar ze is. De huiveringwekkende zoektocht naar Lilian begint.

De hoofdpersonages Dominique en Lilian zijn zeer goed uitgewerkt en de meeste lezers zullen waarschijnlijk wel iets van zichzelf in hen herkennen. De vele overige personages maken het verhaal compleet en zijn voldoende uitgewerkt in relatie tot de rol die ze spelen. Er wordt een duidelijk beeld geschetst, zodat je ondanks de vele namen niet terug hoeft te bladeren om te kijken wie ook alweer wie was. De verhaallijn is goed opgebouwd, de spanning neemt toe en er zijn genoeg interessante verwikkelingen om de lezer tot het einde toe te blijven boeien. Toch hadden er van mij nog wel wat verrassende wendingen in het verhaal mogen zitten, zodat bepaalde zaken wat minder voorspelbaar zouden zijn. De vele korte hoofdstukken en de vlotte, makkelijke schrijfstijl zorgen ervoor dat je niet uiterst geconcentreerd hoeft te lezen, wat dit boek erg geschikt maakt om bijvoorbeeld lekker op het strand te lezen. Ondanks dat het verhaal niet uniek is, heb ik het boek wel met veel plezier gelezen. Het is een aanrader voor iedereen die houdt van typische zomerthrillers waarbij je je verstand even op nul kunt zetten.