(recensie uit het boek)
In het jaar dat de schrijver/illustrator van veel onvergetelijke prentenboeken zijn 80e verjaardag vierde, geeft hij een nieuw verhaal over het wereldberoemde konijntje uit. In haar droom beleeft Nijntje het mooiste avontuur van haar leven. Ze is koningin van konijnenland en woont in een groot paleis. Iedereen houdt van haar en bij feestelijke gebeurtenissen knipt zij het lint door. Als een echte koningin staat ze ook bij tegenspoed de andere konijnen bij. Zelfs Koninginnedag maakt ze in haar droom mee. Maar dan is het voorbij en ontwaakt Nijn. Eenvoudig vierkant prentenboek met op de linkerpagina een vierregelige tekst, waarvan de even regels rijmen. Het rijm en de afwisseling in beklemtoonde en onbeklemtoonde lettergrepen zorgen ervoor dat de tekst snel onthouden wordt. Deze is gezet in een dikke, schreefloze letter zonder kapitalen en punten. Er tegenover staat de eenvoudige illustratie. Tegen een egale achtergrond in wit of een enkele keer blauw of geel staat een met een dikke, zwarte lijn getrokken tekening. De tekeningen tonen geen details en zijn vooral in primaire kleuren ingekleurd. Vanaf ca. 2 jaar.