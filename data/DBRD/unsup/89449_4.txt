Niet veel mensen weten dat de Nederlandse kunstschilder Vincent van Gogh naast zijn broer Theo ook drie zussen had. In De zussen van Van Gogh (2016) probeert kunstcriticus Willem-Jan Verlinden (1971) de zussen Anna, Lies en Wil aan vergetelheid te ontrukken door ze uit de schaduw van hun broers Vincent en Theo te halen. Aan de hand van niet eerder bestudeerde briefwisselingen wordt een fascinerend beeld geschetst van de turbulente ontwikkelingen tijdens de tweede helft van de negentiende eeuw. Daarnaast schetst de schrijver een intrigerend beeld van de familiebanden, de dromen en de teleurstellingen van de zussen van Van Gogh. De briefwisselingen staan centraal in het verhaal over de levensloop van de familie van Gogh.

In het boek wordt benadrukt dat de familie ook bekend is geworden door hun onderlinge correspondentie. De traditie van het schrijven werd behouden doordat steeds meer familieleden naar het buitenland gingen om meer van de wereld te ontdekken en de familie het gevoel van verbondenheid niet wilde verliezen. Door de zorgzaamheid van Moe van Gogh werden de kinderen ook aangespoord om met elkaar te blijven corresponderen. Met name de briefwisselingen tussen Anna, Lies en Wil zijn in het boek uitvoerig geanalyseerd. Na een zorgeloze jeugd en een goede scholing heeft ieder kind geprobeerd om haar of zijn weg in het leven te vinden. De manier waarop de brieven zijn geschreven, geeft ook een mooi beeld van de karakters en eveneens van de familie en hun achtergrond. Naast de uitvoerige beschrijvingen van de dagelijkse gebeurtenissen, schetsen de briefwisselingen tevens een beeld van de grote veranderingen en ontwikkelingen in velerlei gebieden, bijvoorbeeld dat voor het eerst lange afstanden met de trein konden worden afgelegd.

Kortom, De zussen Van Gogh beschrijft een prachtig stukje familiegeschiedenis. Vincent van Gogh zal door zijn schilderijen niet vergeten worden, maar door dit boek zal ook de rest van de familie niet in vergetelheid raken. Verlinden heeft een zorgvuldige studie van de briefwisselingen gemaakt en heeft zijn materiaal omgetoverd tot een boeiend en leesbaar boek.