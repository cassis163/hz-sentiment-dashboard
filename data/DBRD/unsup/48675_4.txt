Lisa Gardner, het pseudoniem van Lisa Baumgartner, is een van de meest geprezen en succesvolle misdaadauteurs ter wereld. Haar boeken worden in 30 landen uitgegeven. Lisa woont in New Hampshire met haar man, dochter en drie honden.
Nadat haar jeugdvriendinnen, Randi en Jacky, precies een jaar na elkaar, op dezelfde datum en rond hetzelfde tijdstip zijn vermoord, is Charlene Grant ervan overtuigd dat zij de volgende zal zijn. Bijna een jaar lang heeft zij zich voorbereid op de komst van de moordenaar. Niet van plan zomaar op te geven, heeft zij tevens Bostons beste moordrechercheur D.D. Warren op de hoogte gebracht. D.D. Warren heeft echter haar twijfels bij het verhaal van Charlie en start een onderzoek om de waarheid boven water te krijgen. Maar de tijd dringt.
In haar naam  start met een akelig wrede, maar tevens interessante proloog. Het is duidelijk dat de eerste stenen stevig gelegd zijn, maar hoe het uiteindelijke bouwwerk eruit zal gaan zien, blijft gedurende lange tijd een brandende vraag.
Lisa Gardner snijdt een aantal zeer heftige onderwerpen aan in deze roerende thriller. Wie in dit boek begint, moet dan ook weten dat het tamelijk zware kost is. Van begin tot eind is er weinig tot geen luchtigheid te bespeuren. Je werpt een blik in de wereld van pedofilie en kindermishandeling en dat komt ongekend hard aan. Ondanks dat In haar naam  geen opbeurend boek is, heeft Lisa Gardner wel alles uit de kast gehaald om er een ijzersterk verhaal van te maken. Ze heeft duidelijk voldoende research gedaan om de lezer de stuipen op het lijf te kunnen jagen. En die missie is geslaagd.
Moordrechercheur D.D. Warren speelt al langere tijd een rol in de verhalen van Lisa Gardner en dat is goed te merken. Haar personage is tot in de puntjes uitgewerkt. Haar karakter is krachtig doch menselijk, soms wat naïef maar vooral heel realistisch neergezet. Een ware rots in de branding. Wat de overige personages, inclusief Charlie, betreft is er sprake van een zekere oppervlakkigheid. In sommige gevallen kun je zelfs spreken van geheimzinnigheid. Maar aangezien dit precies het ingrediënt is dat In haar naam  zo bijzonder maakt, is het passend en absoluut niet storend. Hoewel In haar naam  onderdeel is van de D.D. Warren-serie, is het boek prima afzonderlijk te lezen.
De plot is vrij sterk. Het verhaal bestaat uit meerdere verhaallijnen, is goed opgebouwd en de waarheid blijft lang genoeg verborgen. Door de continue afwisseling van de verschillende verhaallijnen blijft het boek boeiend en prettig leesbaar. Op het moment dat het verhaal toch een tikkeltje langdradig lijkt te worden, komt er plotseling een zeer verrassende wending in het verhaal en ben je direct weer honderd procent bij de les. De schrijfstijl van Lisa Gardner is plezierig, soepel en getuigt van kundigheid. Een misdadige thriller, van ruim 400 bladzijden. Een boek vol aangrijpende, ontroerende, emotionele en beangstigende gebeurtenissen, die de moeite van het lezen erg waard zijn, maar die je tegelijkertijd lang bij zullen blijven.