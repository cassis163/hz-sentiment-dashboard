Jennifer Government is de internationale doorbraak van de Australiër Max Barry en misschien wel het opmerkelijkste boek dat ik ooit las. Het begint al met de puike verzorgde omslag van het boek: strak wit met een groen oog waaronder een streepjescode is getatoeëerd. Maar ook het verhaal zelf mag er zijn. In Jennifer Government is gek niet gek genoeg. Barry neemt je mee in een nieuwe tijd waarin de wereld is verdeeld in een aantal machtsblokken. Niet zoals we ze nu kennen, maar gebaseerd op spaarpuntsystemen: ProfijtTeam tegenover Alliantie VS en een Overheid die zorgt dat de (marketing) regels worden nageleefd. Denk je eens in dat de Air Miles of Free Bees organisaties het voor het zeggen krijgen in deze wereld Bizar!

Het verhaal begint bij Hack Nike die zich er nogal gemakkelijk in laat luizen door het fantastische duo John en John Nike van Marketing. Als onderdeel van een marketingstrategie moet Hack een aantal tieners vermoorden. Zij hebben één ding gemeen: ze zijn allemaal zojuist de trotse bezitter van een bepaalde Nike schoen. Op het moment dat Hack de klus uitbesteed aan de politie loopt alles uit de hand. Op het moment suprème belanden Jennifer Government (een overheidsmedewerker) en Buy Mitsumi (een kantoormedewerker) midden in de schietpartij. Ook Violet, de vriendin van Hack, die bezig is om haar virussoftware te slijten, wordt een pion in de strijd tussen Alliantie VS en ProfijtTeam. En ene Billy wordt tot overmaat van ramp gerekruteerd bij de NRA (National Rifle Association), terwijl hij alleen maar op zoek was naar bergen om te kunnen skiën. Terwijl John Nike (1) in coma ligt, brengt John Nike (2) zijn wrede plan tot uitvoering waarin alle personages gewild of ongewild betrokken raken.

Als een volleerd strateeg weet Max Barry alle lijntjes - op verschillende continenten van de wereld - naar elkaar toe te schrijven en solt hij met alle (ongeschreven) thrillerwetten. Met toeval als belangrijkste wapen, humor als bindmiddel en absurditeit als troef heeft Barry met Jennifer Government een even origineel als maf boek afgeleverd. Het verhaal verloopt in sneltreinvaart, is op zijn eigen manier spannend en de vette knipoog naar de marketingstrategieën van hedendaagse internationals en denkbeelden van het moderne Amerika maken het plaatje compleet. Jennifer Government is niet de beste thriller ooit, maar is beslist een verrassend boek dat je gelezen moet hebben.