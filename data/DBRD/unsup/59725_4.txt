Bestsellerauteur Nele Neuhaus (1967) houdt ervan in haar titels te verwijzen naar beroemde kindersprookjes. Laat hier echter geen misverstand over bestaan: haar boeken zijn zuivere thrillers, Boze wolf is daar een mooi voorbeeld van. Dit is reeds het zesde deel van een serie rond het speurdersduo Oliver von Bodenstein en Pia Kirchhoff, waarvan er ondertussen vier in het Nederlands verschenen zijn.
Dronken tieners stuiten in een Duitse rivier op het lijk van een meisje van zestien dat brutaal werd mishandeld en vermoord. Haar identiteit kan onmogelijk achterhaald worden. Een nieuw feit dient zich aan wanneer een populaire verslaggeefster verkracht in de koffer van haar wagen wordt gevonden. Ze heeft de aanval nauwelijks overleefd, maar slaagt er wel in om de lokale politie enkele nuttige tips te geven. Dit alles zou wel eens verband kunnen houden met een netwerk van kinderporno, waarbij hoge omes uit de maatschappij betrokken zijn. Tot overmaat van ramp wordt therapeute Leonie Kepler vermoord. Dan is er nog Emma, vriendin van speurder Pia, die het moeilijk heeft met haar plots onhandelbaar geworden dochter Louisa. Het speurdersduo ontdekt een vreselijk geheim dat zelfs op Pia’s persoonlijke leven impact zal hebben. De spanning laait hoog op en er volgt een verrassende ontknoping, net als een weerwolf die toeslaat.
Om met de deur in huis te vallen: Neuhaus slaagt er weer met glans in om een complexe thriller op papier te zetten, die door de prettige schrijfstijl vlot leest. De openingsscène grijpt je onmiddellijk bij het nekvel en sleurt je ademloos door het hele gebeuren heen. Bij aanvang slaat de auteur je om de oren met een groot aantal personages van allerhande pluimage. Waakzaamheid is dus geboden al mag dit de leespret niet bederven. Je weet dan immers nog niet welke rol deze karakters in het verloop van het verhaal zullen spelen.
Kindermisbruik is en blijft een precair thema dat in Boze wolf op een serene, maar toch wel confronterende manier wordt beschreven. Dit misbruik wordt fraai gekoppeld aan het sprookje van de boze wolf… en er zijn wel meerdere potentiële roofdieren kandidaat voor deze rol. Het mishandelen en misbruiken van kinderen is als thema helemaal niet origineel. Het is echter de manier waarop de auteur dit onderwerp benadert die het boek bijzonder maakt. Boze wolf is een complex verhaal met een overvloed aan personages met elk hun eigen verhaal en achtergrond. Het karakter van Pia wordt in dit deel meer in de verf gezet; collega Oliver kwam reeds eerder in Wie wind zaait aan de beurt.
Thrillers verschijnen in alle maten en gewichten, maar één ding is zeker: een verhaal van Nele Neuhaus staat garant voor uren leesplezier en zal ongetwijfeld emoties losweken. Briljant hoe de auteur erin slaagt om alle verhaallijnen keurig in elkaar te laten vloeien en telkens weer dat hoge niveau weet aan te houden!