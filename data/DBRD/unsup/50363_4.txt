Mijn mening over de uitstraling van het boek in het algemeen:

Op de witte cover prijkt een rode kool, vork en mes wat meteen weergeeft dat het over eten gaat en de tekst: Verklein de kans op alzheimer, beperk geheugenverlies en houd je brein langer gezond. Op de eerste bladzijde staat te lezen: Voor mijn geweldige familie, waarin iedereen de gevolgen van dementie uit de eerste hand kent, en vooral mijn collega’s, die met grote vastberadenheid op zoek zijn naar maximale mindspan.
Kortom het nodigt uit tot eten, lezen en meer weten. Maakt nieuwsgierig.

Mijn mening over de inhoud:

Indeling van het boek: zeer overzichtelijk en gebruiksvriendelijk.

Inhoud:
Inleiding: Daarin vertelt de auteur waarom hij dit boek heeft geschreven. Hij is van mening, dat een paar zaken met elkaar in verband staan. Dat de geest en de herinneringen van mensen – de basis voor al hun gedachten en wijsheid, gevoelens en relaties – de kostbaarste schatten voor hen zijn en dementie de grootste bedreiging. Dit wordt verder uitgelegd. Tevens legt de auteur uit hoe je dit boek kunt gebruiken.
Deel 1: Mindspan: De basisprincipes
Deel 2: De leiding nemen
Deel 3: Alles onder controle met het krasse –breindieet
Recepten: Voor-ontbijt, Ontbijt, Salades en voorgerechten, Soep en stoofschotel, Sandwiches en makkelijke hapjes, Groenten, Rijst, pasta en gerst, Vis, vlees en tofoe, Desserts, Tussendoortjes, Brood en focaccia en zelfgemaakte basisproducten.
Tot slot volgt een woord van dank, noten en
Bijlage A: Materiaal over Alzheimer en dementie.
Bijlage B: Aanbevolen genetische tests en biomarkertests
Bijlage C: Vlees en vis rijk en arm aan ijzer met tabel.
Bijlage D: Omegavetten van granen en veel voorkomende oliesoorten met tabel.
Spiekbriefje: Krasse breindieet.
Spiekbriefje: Wat je moet eten.
En het laatst: Over de auteur.

De recepten worden duidelijk en eenvoudig beschreven of het nu gaat om 1 persoonsgerechten, 4 of 6. Dit maakt de recepten geschikt voor iedereen. De gerechten zijn vergeleken met en gebaseerd op de Aziatische cultuur (voornamelijk Japans) en verenigd met de westerse eetgewoonten. Zo kom je b.v. gerechten tegen van boerenkool, kropsla, spinazie, soep, aubergine, Griekse aardappelen, pastasalades, rijst, peulvruchten, vis, vlees en tofoe en lees je o.a. over het gebruik van zeewier, kelp, azijn, koffie, thee, eiwit, ijzer, olijfolie en boter. Allemaal dus gewone producten.
Er wordt uitgelegd hoe je basisproducten zelf kunt maken.

Ook is er te lezen wat je iedere dag MOET consumeren, wat met MATE en wat je BETER kunt VERMIJDEN én wat vrouwen die niet in de vruchtbare leeftijd zijn en mannen NOOIT moeten eten. En alles met uitleg.
Je krijgt antwoord op de vraag of ijzer wel zo gezond is en wat het gebruik van azijn toevoegt.

Het boek bevat heel veel nuttige informatie, is interessant, toegankelijk voor velen, heeft een prettige schrijfstijl en ondanks de zeer goede en duidelijke uitleg ook wel taai en soms zelfs saai te noemen. Geen boek dat je maar even tussendoor leest. Je moet er echt voor gaan zitten en echt willen weten hoe het allemaal werkt en zit. Hoe je gezond oud kunt worden. Als je deze moeite en tijd neemt word je wijzer m.b.t. het gebruik en klaarmaken van voedsel. Hoe je eetgewoontes op een vrij simpele manier kunt veranderen of inpassen in je dagelijkse ontbijt, lunch, diner, tussendoortjes en hapjes.
Als je weet waarom je dit wilt doen, overtuigd en gemotiveerd bent dat je gezond oud wilt worden en je geest daarbij in tact wilt houden moet je het boek zeker lezen.

Oud worden willen we allemaal en het liefst gezond van lichaam en geest en zeker zonder Alzheimer.

Het fijne aan dit boek, is dat je de recepten ook kunt gebruiken zonder dat je het (hele) boek gelezen hebt, maar wat ik niet meteen zou aanraden. Al lees je maar de voor jou belangrijke c.q. interessante onderwerpen, die gemakkelijk terug te vinden zijn in de inhoudsopgave. Je kunt dan achteraf alsnog lezen waarom en hoe. Ook als je b.v. een recept hebt uitgezocht kun je op dat moment lezen wat betrekking heeft hierop.

Of deze veranderde eetgewoonten echt gaan helpen blijft afwachten. Hangt toch van een aantal factoren af o.a. op welke leeftijd je hiermee begint en aan je genen. Maar niet geschoten is altijd mis.
Dit boek is zeker een aanrader voor een ieder die gezond van geest en lichaam oud wil worden, geïnteresseerd en gemotiveerd is om dit te bewerkstelligen.