John Gallan en Tina Boyd, partners tijdens hun werk als rechercheur en voorzichtig begonnen aan een relatie, hebben in dit verhaal de vervelende taak om de handel en wandel van hun collega ‘Stegs’ Jenner te onderzoeken. Stegs was samen met zijn partner ‘Vokes’ Vokerman als undercover betrokken bij een grote drugsdeal. Er gaat van alles mis en Vokes wordt neergeschoten. Wie was de verrader? De verdenking valt al snel op Stegs, maar het pad naar het uiteindelijke bewijs is lang en bijzonder kronkelig. Om het plezier niet te vergallen ga ik hier uiteraard niet vertellen of Stegs nou wel of niet schuldig is.

Ik heb dit boek met heel veel plezier gelezen. Simon Kernick heeft een bijzonder open en aantrekkelijke stijl van schrijven. Ook het feit dat John’s belevenissen in de ikvorm zijn geschreven, en de rest in de derde persoon, maken dit boek op een bepaalde manier spannender dan als alles uit hetzelfde gezichtspunt geschreven zou zijn. Alle hoofdpersonen komen goed uit de verf en het verhaal zit stevig in elkaar, met de nodige verrassingen, die gelukkig niet allemaal aan het eind komen. Simon Kernick is er goed in geslaagd in de hoofden van zijn personages te kruipen, maar laat genoeg over voor de lezer om zijn of haar eigen fantasie mee te laten doen. (Door: Jannelies Smit)