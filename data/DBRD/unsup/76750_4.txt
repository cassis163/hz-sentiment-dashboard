De journalist Jaume Sanllorente laat zich overhalen tot een vakantie naar India. Zijn eerste ervaring met India is er een van een vies land, het stinkt er en het liefst wil hij er zo snel mogelijk weer weg.
Toch wringt er iets als hij terug is in Spanje. De dingen die hij daar heeft gezien, de ongelooflijke armoede en het leed van de onaanraakbaren ( de laagste kaste ) in India verdwijnen maar niet uit zijn hoofd. Hij gaat terug en dat blijkt het begin van wat nu een organisatie is die duizenden kinderen de kans geven op onderwijs en uitzicht op een toekomst. Gered van het vooruitzicht in handen te vallen van pooiers en in de prostitutie terecht te komen. Of door hun ouders als kind al aan het werk worden gezet om te proberen een klein beetje inkomen te genereren.
Jaume gaat steeds opnieuw de uitdagingen aan met de enorme bureaucratie. Door sommigen vereerd en door anderen verguisd omdat hij de onaanraakbare in hun wijk brengt. Een warm verhaal wat je achterlaat met een diepe bewondering voor zijn onuitputtelijke inzet.