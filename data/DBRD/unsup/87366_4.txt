Met Het recht om te zwijgen is de Amerikaanse thrillerschrijver Michael Connelly toe aan het vierde boek in zijn serie rond advocaat Mickey Haller. Ook nu bewijst hij weer een topauteur te zijn, de kwaliteit van zijn werk blijft onmiskenbaar hoog.
Het recht om te zwijgen kent een actuele achtergrond. Door de economische crisis komen steeds meer mensen met hun hypotheek in de problemen. Als ze hun huis uitgezet dreigen te worden, komt Haller in beeld als advocaat. Hij wordt geconfronteerd met een bankmedewerker - verantwoordelijk voor maatregelen tegen wanbetalers - die in de parkeergarage van de bank wordt vermoord. Zijn cliënt Lisa Trammel is de enige verdachte en Haller is haar advocaat. Hij kruist de degens met het openbaar ministerie en komt al snel voor de een na de andere verrassing te staan.
Waarheid versus leugens, wie kun je vertrouwen en wat doet de waarheid ertoe als je als advocaat een cliënt verdedigt? Dan zijn de belangrijkste thema's in deze actuele rechtbankthriller. Michael Connelly is - zoals inmiddels bekend - een meester in dit genre en stelt ook in Het recht om te zwijgen niet teleur. Naast een spannend en vlot verteld verhaal, zet hij je als lezer steeds aan het denken. Wie spreekt de waarheid en hoe steekt het complot werkelijk in elkaar? Michael Connelly staat zo onderhand op eenzame hoogte in dit genre.