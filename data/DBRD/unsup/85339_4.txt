Wanneer een jongen van vijftien jaar zichzelf dood schiet wordt dat niet als een zelfmoord beschouwd door zijn moeder. Ze klopt aan bij rechercheur Peter Decker en vraagt zijn hulp bij de afhandeling van deze zaak. Decker en zijn favoriete rechercheur Marge Dunn gaan aan deze dood meer aandacht schenken, hoewel de doodsoorzaak zelf geen twijfels oproept.
Gregory Hess was een leerling op Bell & Wakefield, een exclusieve middelbare school in LA en had een hekel aan wapens. Waarom dan zichzelf doodschieten is de vraag? Het wapen blijkt al jaren geleden gestolen te zijn uit de spreekkamer van een dokter. Hoe kwam Greg aan dit wapen?
Dat maakt nieuwsgierig.

Als korte tijd later een leerlinge van dezelfde school dood gevonden wordt en dit ook op een zelfmoord lijkt is het duidelijk dat dit geen toeval kan zijn. Ook zij had zich door het hoofd geschoten met een wapen dat van iemand anders was. Decker en Dunn komen op het spoor van een groepje rijke, bevoorrechte jongeren die geweld en wapens niet schuwen. Maar is er een verband tussen hen en Greg en het andere slachtoffer Myra Gelb vragen ze zich af. Wat hebben ze nog meer gemeen dan dat ze op dezelfde school zitten?

Ook bij Peter Decker zelf en zijn vrouw Rina Lazarus zorgt deze zelfmoord voor onrust. Gabe Whitman is de vijftienjarige zoon van een moordenaar en woont al een jaar bij hen in huis. Waarom hij daar woont, lees je in het verhaal. Hij heeft zich goed aangepast, maar ook hij heeft geheimen.

Bloedspel is een thriller die je meeneemt in het onderzoek naar deze twee zelfmoorden maar die je ook een kijkje geeft in de wereld van jongeren in hun pubertijd. Het ontdekken van de liefde, hun lichamen en alle onzekerheid die daar bij komt kijken. Knap verwerkt thema en een mooie afwisseling.

Bovendien wordt door Kellerman de afstand aangekaart tussen personen van een bepaalde religie en iemand die dat geloof niet aanhangt. In dit geval tussen een streng Joods gezin waarvan de ouders het hele leven van hun kinderen al gepland hebben. Ze zien het als een vanzelfsprekend iets dat hun kroost later trouwt met iemand van het joodse geloof. Het liefst met iemand waarvan de familie afkomstig is uit hetzelfde land als zijzelf; in dit geval Perzië (Iran).

Het bestaat overal, deze angst om het geloof te verliezen of minder zuiver te maken door inmenging van een ander geloof.
Ook hier in Nederland zien we het steeds meer gebeuren sinds een bepaalde mogendheid probeert mensen met een verschillende religieuze achtergrond tegen elkaar op te zetten.
Ik ga hier hun naam niet gebruiken; dat zou teveel eer zijn.

Bloedspel is het twintigste boek over met deze twee in de hoofdrol, waarin hun privéleven en het joodse geloof altijd een belangrijke rol spelen.
Eerder las ik niets over Peter Decker en zijn vrouw Rina Lazarus, maar daar gaat verandering in komen.
Ik had deze kanjer van 448 bladzijden in twee dagen uit gelezen. Het smaakt naar meer!