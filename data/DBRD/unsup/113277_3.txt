Zweden heeft er met Kristina Ohlsson een nieuwe thrillerauteur bij. De uit Stockholm afkomstige Ohlsson, werkzaam als veiligheidsanalist voor de Zweedse politie, laat met haar debuut Ongewenst zien dat zij het in zich heeft om een bijzondere thriller neer te zetten. Haar ervaring bij de Zweedse politie zal wel voor de nodige inspiratie zorgen.
Het verhaal begint wanneer een klein meisje uit een volle trein wordt ontvoerd. Een paar dagen na de ontvoering krijgt de moeder van het meisje een verschrikkelijk pakketje thuis. Haar ergste nachtmerrie wordt waarheid. Haar dochtertje is ontvoerd door een zieke geest die erop uit is haar te kwetsen. In het begin wordt de vader van het meisje verdacht van de ontvoering. Maar wanneer het lichaam van het meisje op een vreemde en symbolische manier wordt gevonden wordt duidelijk dat het team van hoofdinspecteur Alex Recht met een uiterst lugubere zaak te maken heeft. Het is het begin van een zeer aangrijpend onderzoek waar Alex Recht en zijn collegaÂ’s Peder Rydh en onderzoekster Fredrika Bregman de verantwoordelijkheid over hebben. Wanneer er een tweede kindje wordt ontvoerd en op dezelfde vreemde manier wordt gevonden als slachtoffer nummer een begint de tijd voor het politieteam echt te dringen. Ze moeten de kindermoordenaar zien te vinden voordat hij nog meer kinderen in handen krijgt. Het verleden van de moeders blijkt een sleutelrol te spelen in het onderzoek. Peder en Fredrika moeten alleen nog zien uit te zoeken wat er precies is gebeurd in het verleden van deze vrouwen dat juist hun kinderen zijn ontvoerd.
Ongewenst wordt vanuit verschillende perspectieven verteld. Zo wordt het verhaal onder andere verteld vanuit het perspectief van Peder Rydh, Fredrika Bregman, de moeder van slachtoffertje nummer een en de medeplichtigen van de kindermoordenaar. Het verhaal wisselt dus veel af maar blijft wel overzichtelijk. Het zit daarnaast qua opbouw goed in elkaar en leest prettig. Al vanaf het begin van het verhaal zorgen de gruwelijke beschrijvingen van mishandelingen en de manier waarop de slachtoffertjes zijn vermoord voor de nodige spanning. De aanleiding voor de moorden wordt echter voor de lezer al snel duidelijk, alleen duurt het nog een tijdje voordat Peder en Fredrika dit zelf ontdekken. Dit wekte een beetje ongeduld en irritatie op tijdens het lezen en kwam niet zo overtuigend over. Een klein minpunt dus. Maar voor de rest leest Ongewenst als een echte thriller en door de kleurrijke personages blijft het een interessant verhaal.
Ohlsson heeft met Ongewenst een origineel debuut geschreven. Soms een beetje te voorspelbaar maar met genoeg spannende en dreigende gebeurtenissen om lezers geboeid te houden.