Zo'n boek dat samengesteld is naar aanleiding van het thema van de Kinderboekenweek. Ik ben daar zelden direct wild enthousiast over, maar door deze ben ik aangenaam verrast!

Wat een prachtige verhalen en gedichten! Ze komen stuk voor stuk bij je binnen. Ze laten je ervaren wat vluchten betekent, waarom mensen vluchten en vooral wat het betekent om in een ander land aan te komen, waar een andere cultuur en taal heerst. De verhalen raken je echt.
Er zitten actuele verhalen bij over bijvoorbeeld Syrische vluchtelingen, maar ook een verhaal uit de Eerste Wereldoorlog en één van de Tweede Wereldoorlog, en zelfs een fantasyverhaal. Waarbij je je nog kunt afvragen of het ooit werkelijkheid kan worden dat mensen naar de maan vluchten omdat de aarde naar zijn grootje is.
En dat verhaal dan over de Nederlandse jongen die vlucht voor de zwartjassen. Hij gaat naar Noorwegen, omdat zijn, inmiddels gevangen genomen, ouders daar een vakantiehuisje hebben en ervaart hoe je als vluchteling ontvangen wordt; met regels en wantrouwen.

Goed geschreven verhalen die je raken, van bekende en minder bekende auteurs. De bundel wordt nog vergezeld door twee prachtige gedichten!

Ik ga deze bundel met een gerust hart verkopen als passend bij het thema van
de Kinderboekenweek. Wat een kwaliteit aan auteurs in één boek zeg!