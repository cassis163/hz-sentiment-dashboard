Dear Evan Hansen is het boek bij de gelijknamige Broadway musical, Dear Evan Hansen. Dit is niet het script van de musical, maar een uitgeschreven vorm van het verhaal waar de musical om draait. Het verhaal gaat over een jongen, Evan Hansen, die verwikkeld raakt in een web van leugens. Het begon met een kleine leugen om een familie te helpen, maar eindigde met een heleboel leugens waardoor Evan zich nog amper een weg kan banen. Hij voelt zich verplicht om de waarheid te vertellen, maar hij beseft ook dat hij dan alle voordelen die hij kreeg door de leugens weer kwijt zal raken. Zal hij de juiste keuze maken?

Het verhaal van de musical is vertaald naar boekvorm, maar daar is helemaal niets van te merken. Alleen lezers die weet hebben van de musical en de muziek gehoord hebben zullen dit waarschijnlijk opmerken. Zelf heb ik de muziek geluisterd na het lezen van het boek en sommige lyrics kwamen me heel erg bekent voor. Sommige lyrics waren overgenomen in het boek. Ik kan de musical niet vergelijken met het boek op inhoudelijk vlak, omdat ik de musical niet gezien heb, maar op emotioneel vlak zijn er denk ik toch wel verschillen. Wetende hoe het verhaal loopt was ik pas echt heel erg geraakt door de gebeurtenissen toen ik de liedjes hoorde. Het verhaal op zich raakte me ook, maar de muziek raakte me op een heel andere manier. Ik zou persoonlijk dan ook emotioneler reageren op het verhaal in combinatie met de muziek.

Ik heb over het algemeen heel erg genoten van dit boek. Er zit een hele mooie boodschap in, namelijk dat je niet alleen bent. Toch is er een element in dit boek waar ik me wat aan stoorde. Evan vertelt aan het begin van het boek de leugen, waarmee alle andere gebeurtenissen in het boek in gang gezet worden. Het is een leugentje om bestwil en het roept zeker sympathie op, omdat hij alleen maar probeert om een familie gelukkig te maken. Jammer genoeg verdween mijn sympathie voor hem wat naar het einde van het boek toe. De leugen blijft voor mij te lang duren en persoonlijk vind ik dat hij sneller de waarheid moest vertellen. Hij laat zijn leugen veel te ver uit de hand lopen en uiteindelijk werd het voor mij wat te veel. Hoe goed zijn bedoelingen ook waren, eerlijkheid duurt nog steeds het langst.

Ik gaf het boek 3 sterren, omdat ik genoten heb van het boek en helemaal achter de boodschap sta waar het boek om draait. Jammer genoeg heeft het boek voor mij wat sterren verloren toen ik mijn sympathie voor Evan verloor. Ik wil nu wel nog steeds de musical heel graag zien, omdat ik denk dat ik meer zou genieten van het verhaal in combinatie met muziek en ik erg nieuwsgierig ben naar hoe het verhaal gebracht wordt in een andere vorm.