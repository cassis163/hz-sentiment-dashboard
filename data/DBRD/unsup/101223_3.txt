Op een nacht wordt er in een verlaten Antwerpse loods het verkoolde lijk van een jongeman gevonden. Hoofdinspecteur Eric Michiels wordt belast met het onderzoek naar deze moord maar dit onderzoek dreigt al snel vast te lopen. Zonder aanknopingspunten kan het team van de politie helemaal niks beginnen. Wanneer ze te horen krijgen dat Jasper Colman, de zoon van liberale lijsttrekker Philippe Colman, en zijn beste vriend Anton Geens ook sinds diezelfde nacht vermist zijn, gaan deze beide zaken zich met elkaar verweven. Zullen ze beide jongens ongedeerd terugvinden?

Het boek is minder dan 300p en leest erg vlot waardoor ik er zelf binnen 2 dagen doorheen was. Ik vind dat niet storend, maar dit is voor mij wel belangrijk bij de evaluatie van een boek.

Het plot is goed opgebouwd en werkt naar een ontknoping van de zaak toe. Het einde vond ik persoonlijk niet verrassend en zal voor de meeste lezers vrij voorspelbaar zijn.

De uitwerking van de personages is mooi gedaan. Bijna allemaal worden ze getypeerd door middel van een aantal kenmerken, en er wordt voldoende uiting gegeven aan hun emoties. Mede hierdoor kon ik me erg goed in het verhaal inleven.

De vlotte schrijfstijl van Paul De Bruyn zorgt ervoor dat het boek je helemaal meeneemt. Alle zinnen kloppen, alle woorden zijn goed gekozen.

Ik heb van het boek genoten. Als dit het begin van een serie zou zijn, dan ben ik erg benieuwd naar de verdere avonturen van Hoofdinspecteur Michiels. Dit personage trok mij enorm.
Dit is een aanrader voor wie op zondagmiddag graag een thriller leest en daar niet teveel zijn hersenen over wil breken, maar gewoon ontspannen wil genieten van een boek.