Schaduwdood begint op de dag dat Anders Breivik beslist het gezicht van Noorwegen voorgoed te veranderen. Op diezelfde dag komt de achtjarige Sander op tragische wijze om het leven in zijn huis. Een spijtig ongeval, al heeft de pas afgestudeerde agent Henrik Holme zijn twijfels. En dan begint ook vriend des huizes Inger Johanne Vik zich vragen te stellen.

Anne Holt vertelt in het boek een heel tragisch verhaal met een dramatisch einde. Hoewel het boek nooit saai wordt, de personages goed uitgetekend zijn (met name Hendrik Holme, hopelijk gaat die nog even mee) en de ontknoping de lezer zal verbazen, bleef ik toch met een gevoel van gemis zitten.

Dit is een goed boek, laat daar geen enkele twijfel over bestaan, maar het is ook niet meer dan dat. En het had een zeer goed boek kunnen worden als de weerslag van de zaak Breivik er meer in verwerkt was. Nu is die zaak eigenlijk niet meer dan een excuus waarom de dingen lopen zoals ze lopen en eigenlijk overbodig.

En daar zit het gemis. Waren mijn verwachtingen verkeerd ? Ik weet het niet, maar als iemand als Anne Holt een boek schrijft op de achtergrond van de zaak Breivik, verwacht je toch iets meer. En daarmee bedoel ik absoluut niet dat de harde feiten tot in de details aan bod moesten komen, maar de gevolgen ervan op de samenleving was het minste dat je kon verwachten. Dat iedereen die een hulpverlenende job heeft het erg druk heeft is echt wel iets te weinig.

Voor de fans van Inger Johanne Vik & Yngvar Stub√∏ verplichte kost, voor diegenen die net iets meer verwachten dan een gewoon goed verhaal misschien wel een teleurstelling.