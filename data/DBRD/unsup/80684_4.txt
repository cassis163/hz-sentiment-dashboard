Emma wil niet meer naar de psycholoog. Als ze het hele verhaal zou vertellen, dan zou haar therapeut vast zeggen dat ze psychotisch is of iets dergelijks. Dat is ze niet. Ze is gewoon anders dan iedereen die ze kent.
Dan verschijnt Philana in haar leven. Het valt Emma al meteen op: Philana is net als zij. Ze hoort en ziet dingen waar normale mensen doof en blind voor zijn. Philana vertelt over de plek waar mensen zoals zij, zogenaamde ‘voorlopers’, samen wonen. De plek waar Emma zichzelf kan leren begrijpen. Maar bovenal: de plek waar ook haar vader blijkt te wonen. Emma’s vader die niets om haar gaf en die haar familie zomaar achterliet.
Philana nodigt Emma uit om mee te gaan. Wil ze haar vader wel terugzien? Echt een keus heeft ze niet, ze is nou eenmaal anders. Emma is een voorloper met een missie, waarvan ze zelf het belang nog niet inziet.
Niet begrepen worden en gepest worden op school, Emma is niet de enige die er problemen mee heeft. De 31-jarige Haarlemse Mirjam Hildebrand komt regelmatig hoogsensitieve en/of hoogbegaafde kinderen tegen in haar eigen psychologenpraktijk. Haar werk met kinderen heeft haar niet zozeer geïnspireerd, maar wel geholpen met het schrijven van een Young Adult-boek. Dat valt te lezen in de dialogen. Geen pogingen tot ‘stoere taal van tegenwoordig’, maar gewone, realistische gesprekken zonder al te veel poeha.
Hildebrand begon met het schrijven van Voorlopers in 2013. Sinds ze klein was, drukte ze haar schrijftalent weg, maar het kwam weer naar boven toen ze door hevige zenuwpijn niets anders kon doen dan liggen. Nou ja, en schrijven dus. Als ze zich niet lekker voelde, redde ze zichzelf door in de wondere wereld van de Voorlopers te duiken, waardoor nu ook lezers heerlijk kunnen zwemmen in dit verhaal. Het is dan ook een boek om bij weg te drijven, vol bovennatuurlijke krachten en magische ontdekkingen.
Het verhaal heeft typische Young Adult-kenmerken: het uitverkoren meisje dat verliefd wordt op de blonde gespierde jongen met een scheve grijns. Toch valt het mee met de clichés. Voorlopers bezit een verfrissend en creatief concept: een groep mensen die voorloopt op de evolutie en zo speciale krachten bezit. Tijdens het omslaan van de bladzijdes is vaak niet te voorspellen wat de volgende pagina zal openbaren. Tot het einde blijft het een verrassing. Je zou kunnen zeggen dat het op dit gebied voorloopt op andere Young Adults.
Wat dat betreft is de missie van de schrijfster geslaagd. Loop voor deze verfrissende duik maar snel naar de boekwinkel, want anderen zijn je voor...