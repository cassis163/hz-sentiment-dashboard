Een klein en verzorgd boekje met een mooie kaft, lovende woorden op de achterkant en binnenin. Het pseudoniem Anne Moon Disko wekt ook de nieuwsgierigheid. De verwachtingen zijn hoog.

Kleine hellen is het verhaal van Vera en Max, zus en broer. Vera heeft kanker en heeft nog maar een paar maanden te leven. Max brengt nu veel tijd met haar door. Het verhaal is ook een terugblik op het verleden, waarin Vera haar kleine broertje Menko is verloren bij verdrinking in zee. Een verleden waarbij de ouders steeds meer afstand nemen van hun kinderen, maar waarbij de grootouders een liefdevolle rol vervullen. Maar ook de realiteit van het komende afscheid, van een toekomst zonder Vera worden mooi behandeld. Een krachtige samenhang "over de lichtheid van het zweven, over loslaten", in de woorden van Vera.

Vera is schrijfster, Max schildert. Regelmatig wordt er naar kunst verwezen in het verhaal. Muziek komt ook regelmatig aan bod. Het is zeker de moeite om de werken en muziekfragmenten even op te zoeken om zo nog meer bij het verhaal betrokken te zijn.

De perspectiefwisseling is erg opvallend. Bij het begin van elk hoofdstuk is het even zoeken wie er aan het woord is. Een alwetende verteller komt er ook nog bij. Zo blijft de lezer wel alert!

Er komen heel veel thema's aan bod in deze kleine novelle. Minder drama had het verhaal nog mooier gemaakt. De schrijfstijl is zacht en ingetogen, maar dan ineens weer heel raak en confronterend. Anne Moon Disko is zeker een naam om te onthouden binnen de schrijverswereld.