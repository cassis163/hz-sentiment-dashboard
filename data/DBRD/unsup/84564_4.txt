Een tweevoudige moord in Juvdal, een klein plaatsje in het hoge noorden. Vanuit verschillende karakters wordt er naar de onopgeloste moordzaak gekeken, vanuit het heden en het verleden. De politie komt als snel met de conclusie dat de moord niet gepleegd kan zijn door een lokale bewoner, want ja, ons kent ons is het hier. Als journalist Kirsten en verslaggever Gunnar de zaak na 25 jaar weer oprakelen gebeurt er van alles in Juvdal. Mensen vertrouwen elkaar niet en Tom Egeland laat zien dat iedereen wel zo zijn problemen en motieven heeft. Hiermee gaat hij ook een morele discussie niet uit de weg: een medium laten meewerken om een moordzaak op te lossen? Het geeft zeker een extra dimensie aan het verhaal. Contact met geesten, of toch niet? Het is eens wat anders dan de normale misdaadboeken.

Het boek is fascinerend en houd je 's avonds in bed nog even wakker. Want als lezer denk je natuurlijk mee en heb je ook zo je vermoedens. Op het moment dat de spanning stijgt en er dan opeens een karakterwissel plaatsvind, is dan toch een reden om door te lezen. Het lijkt soms net een soap, al die momenten waarop je op het puntje van de bank zit en dan weer achterover gaat zitten als het verhaal naar een ander moment in de tijd gaat. Zoals Victoria (het medium) ook beschrijft: "Telepathie is niet gebonden aan tijd. Die gaat dwars door tijd en ruimte heen". Zo is ook dit boek. Egeland neemt je steeds weer mee naar het verleden, waardoor uiteindelijk een speciaal dagboek aan het licht komt die misschien wel voor wat helderheid zorgt.

Een bijzonder boek, hoewel die de naam thriller niet verdient. Zo hoog zit de spanning zeker niet. Veel herhaling, veel opsommingen van gedachtegangen, waardoor soms het tempo er een beetje uitgaat. Maar ondanks dat, zeker een aanrader!