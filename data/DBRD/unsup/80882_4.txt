Met zachte, lieve verhalen vertelt Martine Letterie de duistere geschiedenis van Joodse kinderen tijdens de Tweede Wereldoorlog. Van het begin, als regels, pesterijen en onderdrukking als een schaduw het land overspoelen, tot het uiteindelijke, bekende slot. Te weten wat dat einde is, maakt dat die zachte, lieve verhalen pijn doen. Omdat ze niet zacht en lief bedoelt zijn, maar als waarschuwing: Dit nooit meer! Een boodschap aan kinderen van nu om mee te nemen naar de toekomst.

De verhalen in het boek zijn gebaseerd op interviews met mensen die als kind de oorlog meemaakten. Dat maakt dat de zes kinderen die figureren in het boek symbool staan voor alle kinderen die de Tweede Wereldoorlog hebben meegemaakt, die het overleefden of werden vermoord. Wie van hen komt terug? Het was een vraag die ik me tijdens het lezen constant afvroeg. Dat maakt het boek extra pijnlijk, vooral voor hen die de uitkomst weten.

Het mooie van dit boek is, dat dit precies het boek is wat er nog niet was. Als boekverkoopster krijg ik dikwijls de vraag of er ook boeken over de Tweede Wereldoorlog zijn die geschikt zijn voor kinderen jonger dan acht jaar. Wat mij betreft is dat met 'Kinderen met een ster' eindelijk het geval. Het is geen lichte kost, dan kan ook niet met dit onderwerp, maar de zachtheid waarmee Letterie de verhalen verteld, in combinatie met de illustraties van Rick de Haas, maakt dit boek meer dan geschikt voor jonge kinderen.