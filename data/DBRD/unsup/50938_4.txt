Over de auteur
Bill Clinton was president van de Verenigde Staten van 1992 tot 2001. Hij is auteur van een aantal non-fictie boeken. Dit is zijn eerste roman. James Patterson is wereldrecordhouder en wordt vermeld als de auteur met de meeste nummer 1 noteringen op de bestsellerlijsten van The New York Times in het Guinness Book of Records. Hij verkocht meer dan 375 miljoen boeken wereldwijd. Naast thrillers voor volwassenen, zet hij zich nu ook in om het lezen bij kinderen te stimuleren, middels het starten van een uitgeverij die zich volledig op deze doelgroep richt.

Inhoud
President vermist beschrijft de totale afhankelijkheid van elektriciteit en internet die de wereld in de laatste jaren heeft zien ontstaan. Dat deze ontwikkeling ook grote risico’s en gevaren met zich meebrengt, wordt in dit boek duidelijk gemaakt. Niet alleen de Verenigde Staten maar de hele wereldvrede wordt aan het wankelen gebracht. En de hele wereld wacht op de reactie van de president. Maar waar is hij eigenlijk?

Mijn mening
Het boek wordt gelanceerd als ‘de beste politieke thriller van de laatste tien jaar’. De bijdrage van een president belooft een kijkje achter de schermen van het Witte Huis.

Als liefhebber van de boeken van James Patterson ben ik benieuwd of ik de invloed van Bill Clinton kan herkennen. Ik verwachtte dat zijn bijdrage eerder politiek getint zou zijn, maar het valt mij enorm op dat er in dit boek veel meer mededogen en compassie zit in vergelijking met de boeken die Patterson alleen schrijft. Daar waar Patterson het moet hebben van veel vaart, actie en spanning, missen de personages in zijn boeken veelal emoties als gemis, verdriet en liefde. In dit boek bezitten de karakters die gevoelens echter in sterke mate en hier lijkt Bill Clinton debet aan. Een treffend voorbeeld hiervan is de aandacht voor de paradoxale vertwijfeling bij de president over het ombrengen van een terroristenleider die zich continu omringt met zijn vrouw en zeven kinderen. Een ander emotioneel fragment is de beschrijving van de zoete en liefdevolle herinneringen aan de laatste levensdagen van de ongeneeslijk zieke vrouw van de president. Juist in die terminale fase was hun liefde het meest hecht. Zo prachtig beschreven. Het ontroert. En juist dat is een waardevolle toevoeging aan de schrijfstijl van Patterson.


De tweede toegevoegde waarde van Clinton als auteur zit in het tot in detail beschrijven van de procesgang rondom het presidentschap. Meer nog dan in Netflix-series als The Designated Survivor en House of Cards word je als lezer meegenomen in de politieke wereld van de VS. Achterkamertjespolitiek, chantage, bedrog en oplichting vragen om een berekenende en soms laverende wereldleider.

In de epiloog houdt de president uit het verhaal een toespraak voor het Congres. Ik kan mij niet aan de indruk onttrekken, dat dit een politiek statement is aan het adres van de huidige president, Donald Trump: ‘Wij Amerikanen laten niemand achter, sluiten niemand uit en kijken op niemand neer’. Er passeren veel thema’s die geen raakvlak hebben met het verhaal uit het boek.

Zoals verwacht krijgen we veel actie, spanning en vaart. Dit is Patterson zijn kwaliteit. Ik vind dit persoonlijk het mindere deel. Het plot is spannend en beklemmend maar heeft te kampen met onwaarschijnlijkheden, toevalligheden, ongeloofwaardigheden en hiaten. En daarmee vormt dat deel van het boek een James Bond achtig geheel, terwijl de beschreven thema’s een beter lot verdienen.

De inperking van het privédomein van ieder individu door het gebruik van surveillancecamera’s, mobiele telefoons, social media en computerhacks heeft tot onze totale afhankelijkheid met betrekking tot internet geleid. Het toont ons op pijnlijke wijze de consequenties wanneer er geen internet of elektriciteit meer is. Onze maatschappij is volkomen afhankelijk van technologie.

‘Hoe machtiger de mens, hoe groter zijn kwetsbaarheid’.

Een buitengewoon zorgwekkend en bovenal actueel thema, zo bewijst dit echte nieuwsbericht: DEN HAAG - Het Nederlandse netwerk van ambassades krijgt nieuw gereedschap in de strijd tegen vijandige digitale operaties: de cyberdiplomaat. Op de ambassades in Washington, Moskou, Peking, Brussel en Genève komen diplomaten die zich volledig met cyber gaan bezighouden. (Bron: ANP 20-06-2018).

Hoewel het thema zou kunnen resulteren in een cyber technisch verhaal, is het de auteurs gelukt om zelfs de grootste digibeet aan de hand mee te nemen om meer te leren over IP adressen, DDOS en Wiper-aanvallen en het corrumperen van BGP-tabellen. En ik weet nu ook nog wat het is.

Eindoordeel
De titel ‘de beste politieke thriller van de laatste tien jaar’ kan ik volmondig bevestigen. En ik wil er als kanttekening bij plaatsen dat dit de verdienste van Bill Clinton lijkt te zijn. ‘Schakel de leider uit, en de rest van de groep raakt in paniek, dit geldt zowel bij dieren als bij mensen’, staat in het boek. Dit zou ik als schrijversduo ter harte nemen. Patterson verdient Clinton. Zonder Clinton was dit niet meer dan een gemiddelde thriller geweest. Ik geef het boek 3,5 sterren.

Peter van Bavel - recensent De Perfecte Buren


Mijn persoonlijke songtekst
“You`ll never know the days, the nights,
the tears, the tears I`ve cried
but now my time has come
and time, time is not on your side”
(Tina Turner - Goldeneye)

Met dank aan Uitgeverij Nieuw Amsterdam voor het recensie-exemplaar.