Altijd al eens willen weten wat er in het hoofd van jouw hond afspeelt? Dan is het boek Het loopt wel los. Memoires van een hond van Marjan Scheer een ontdekking. Troy is een bijna tien jaar oude rottweiler. Nu zijn 10e verjaardag dichterbij komt, besluit hij terug te kijken op zijn leven. En in zijn hondenleven is al veel gebeurd. In 2008 is hij uit het asiel geadopteerd door schrijfster Marjan Scheer.  

Het loopt wel los is een boek dat je met een korreltje zout moet nemen. Scheer kan natuurlijk niet in het hoofd van haar hond kijken, maar dat er een bijzondere band tussen de twee bestaat, dat spat van de bladzijdes af. Het verhaal wordt verteld door Troy, de hond, en Marjan speelt daarin een bijrol. Dat ze het vanuit het perspectief van Troy niet altijd even te serieus met zichzelf neemt, maakt het boek lichtzinnig en grappig.  

De bekende ‘honden’-situaties komen in het boek aan bod. Het uitlaten, eten geven en de hondenverliefdheid. Deze situaties zijn op een herkenbare manier geschreven, met een bijpassend hondenperspectief die de situatie uitlegt en humor. Het is een boek dat zeker met een glimlach gelezen wordt, tussen honden onderling wordt veel geblaft, maar er worden ook veel grapjes gemaakt.  

Aangezien het boek door een persoon is geschreven, worden veel situaties vermenselijkt. Dat is met name in de verliefdheidscènes terug te lezen. Verder is het boek prettig leesbaar. Scheer maakt gebruik van korte zinnen, die duidelijk zeggen waar het op staat. Dat moet enigszins ook wel, want het boek bestaat uit 89 pagina’s. 

Het verhaal van Troy is onderverdeeld in drie stukken. De jonge jaren als pup, de tienerjaren en het naderende einde. Aan de jonge jaren wordt verhoudingsgewijs de meeste tekst besteed. Dat is aan de ene kant onlogisch, omdat je als mens (en waarschijnlijk ook als hond) daar het minste van af weet. Echter, bij Troy gebeuren er in deze jaren wel de dingen die hem vormen zoals hij is.  

Het loopt wel los is een grappig boek, maar waarin zeker een boodschap is verwerkt. Het is daarom een leuk boek om cadeau te doen aan hondenliefhebbers.