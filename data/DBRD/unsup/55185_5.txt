Karen Rose verkocht meer dan 100.000 boeken. Allemaal regelrechte bestsellers en ongetwijfeld kan haar nieuwe thriller Op de hielen  aan deze bestsellerlijst worden toegevoegd. Het schrijven van een recensie voor het nieuwste boek van Rose lijkt dan ook nutteloos. Karen Rose staat bekend om haar spannende verhalen, die allemaal een vleugje romantiek bevatten.

Op de hielen  is een thriller die zich afspeelt rondom Faith Frye, die op de vlucht is geslagen voor een moordzuchtige stalker. De politie in Miami neemt de aanklachten van haar niet serieus en ze besluit voorgoed te vertrekken. Faith verandert haar naam en rijdt naar het afgelegen huis dat haar oma haar heeft nagelaten. Al snel lijkt het erop dat Faith recht in de armen van haar stalker is gevlucht en dit keer is hij vastbesloten: Faith moet dood.

Deze thriller is er een van het hoogste kaliber. 750 pagina's ongestoord leesplezier, waarbij je samen met Faith op zoek gaat naar degene die de aanslagen op haar pleegt. Op de hielen  is verwarrend, bloedstollend en meeslepend. Het verhaal krijgt steeds meer mogelijke eindjes, waardoor het onmogelijk lijkt om deze dikke pil aan de kant te leggen. Iedere pagina verbaast en daagt je hersenen uit om de puzzel op te lossen.

De personages in Op de hielen  zijn levensecht. En wat zijn het er veel! Toch is dit voor de lezer geen enkel probleem; Karen Rose heeft ze stuk voor stuk gedetailleerd neergezet. Ze dragen allemaal bij aan het verhaal en de wisselingen tussen de personages is erg prettig. De lezer blijft geconcentreerd en zal geen moment afdwalen.

Het interessante aan deze thriller is de tijdlijn: slechts drie dagen worden er tot in perfect detail omschreven. De zaken worden van alle kanten belicht en we krijgen een kijkje in het hoofd van een gestoorde stalker, die wrok koestert voor het geliefde hoofdpersonage. De spanningsboog blijft het hele boek door maar opbouwen, en alsof dat nog niet genoeg is, krijgt de lezer intermezzo's voorgeschoteld die bestaan uit heftige seksscènes. Niets mis mee! Rose is een van de weinige auteurs die niet preuts blijkt tijdens het schrijven van zo'n scène. Zelfs deze zijn levensecht en doen je snakken naar adem.

Bereid je voor op 750 pagina's met 750 bizarre wendingen. En sluit je kelder even af, alvorens je Op de hielen  openslaat. Tape hem maar dicht. Die wil je na dit boek nooit meer openen.