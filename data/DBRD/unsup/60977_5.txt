Een paar dagen geleden heb ik Ontworteld van Naomi Novik uitgelezen, en wauw, wat een boek vond ik het! Ik heb het dan nu misschien wel uit, maar het heeft me nog steeds niet losgelaten. Wat mij betreft hoort dit boek thuis in de kast met klassiekers, want een fantasy-klassieker zal het zeker worden. En ik had de Temeraire-boeken van Novik nog niet gelezen, maar dat ga ik zeker doen!

Ontworteld vertelt het verhaal van de jonge Agnieszka, die vlak bij het magische Woud woont. De mysterieuze tovenaar de Draak houdt het Woud in toom en beschermt de vallei, maar eens in de tien jaar vraagt hij daar een afschuwelijke prijs voor: een jong meisje dat hem tien jaar zal dienen. Agnieszka hoort bij de meisjes van dat jaar, maar iedereen weet dat de Draak de perfecte Kasia zal kiezen. Totdat de Draak ineens voor Agnieszka's neus staat en tot haar grote schrik háár kiest. Dat is het begin van een spannend en fantasievol verhaal dat je van begin tot eind meesleept en niet meer loslaat.

Zelf vond ik eigenlijk alles aan dit verhaal goed. De personages vond ik stuk voor stuk geloofwaardig. Vooral Agnieszka zelf kwam heel levendig over, met haar ietwat dwarse karakter, maar ook Kasia, de Draak en zelfs de kleine prinsenkinderen vond ik leuk. Ik heb genoten van elk personage in het boek, al moet ik wel zeggen dat sommige relaties (ik zal niet spoileren) een beetje onderbelicht bleven. Wat mij betreft had daar nog wel iets meer aandacht aan besteed worden, maar eerlijk gezegd is dat ook wel mijn enige minpuntje aan dit boek!

Ontworteld is een flinke pil, maar daar heb ik tijdens het lezen niets van gemerkt. Soms zitten er wel eens wat saaiere, langdradige stukken in die dikke, epische fantasyverhalen, maar daar was in dit boek nauwelijks sprake van. Het liefst wilde ik het in één keer uitlezen, maar daar was het boek dan toch weer net iets te dik voor. Verder leest het erg lekker weg, wat het niet alleen geschikt maakt om te lezen voor volwassenen, maar ook wel voor jongeren. Laat je in elk geval zeker niet tegenhouden door het aantal bladzijden, want het is een geweldig boek om te lezen!

Mijn conclusie: Ontworteld heeft me betoverd. Zoals het Woud de inwoners van Agnieszka's vallei in haar greep hield, hield dit boek me van begin tot eind in zijn greep, en het heeft me eigenlijk nog steeds niet losgelaten. Een echte aanrader voor jong en oud, en een pareltje in je boekenkast, zowel van binnen als van buiten!