Met "Masser Brock" heeft Wagendorp een zeer actueel en mooi gelaagd boek geschreven. Hij heeft hiermee een inkijkje gegeven in de journalistiek.

Tijdens een missie in Pantsjagan stuiten vijf jonge Nederlandse soldaten op een bermbom en vier jongens laten hierbij het leven. In het voertuig wordt echter heroïne gevonden.

Masser is een 46-jarige vrijgezelle idealist, columnist bij "De Nieuwe Tijd", gehecht aan zijn Provençaalse tempo en vaste gewoonten. Naarmate hij ouder wordt en langer in het vak zit, beginnen de twijfels en het cynisme te komen.

"Wat maak ik, vroeg hij zich dan af [.....] maar wat maakt een opiniemaker?
Meningen.
Niks, je kunt er niet eens je reet mee afvegen. Meningen maken nieuwe meningen.
Het is de pest."

Zijn zus Mia ontpopt zich tot spindoctor van de premier.
Daar waar Masser de waarheid boven tafel wil proberen te krijgen, heeft Mia de opdracht gekregen om een toespraak te schrijven waarin de vondst van de heroïne niet zal worden genoemd.

Masser begint steeds meer moeite te krijgen met het feit dat er door de diverse disciplines een andere waarheid wordt gehanteerd.
Wanneer blijkt dat ook de Geheime Dienst een grote vinger in de journalistieke pap heeft, vraagt hij een oud-collega om hem te helpen om de waarheid boven tafel te krijgen.

De gelaagdheid van het verhaal wordt heel mooi uitgewerkt in de diverse verhaallijnen. De jeugd van Masser en Mia, de ontwikkeling van de zoon van Mia en het verhaal van de succesvolle carrière van de opa. De draadjes komen aan het einde van het verhaal naadloos samen.

"Masser Brock" is een spannende roman die de lezer met gefronste wenkbrauwen zal achterlaten, zich afvragende of nieuws wel écht nieuws is en hoe de mediacratie van invloed is op dat wat er in het nieuws komt.