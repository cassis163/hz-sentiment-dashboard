Konrad Wendell vertelt hoe zijn collega-schrijver en tv-persoonlijkheid Christian Lang hem midden in de nacht in paniek opbelt. Hij heeft iemand nodig om mee te praten, zegt hij, en hij vraagt of Wendell ook een spade kan meebrengen. Even later blijkt waarom: er moet een lijk begraven worden. Wendell maakt zich vlug uit de voeten, Lang en zijn spade achterlatend. Lang wordt ontmaskerd en veroordeeld, en Wendell mag het hele verhaal op papier zetten.

Zo luidt het eerste hoofdstuk van In de val van de verleiding, de eerste thriller in Nederlandse vertaling van de Zweedstalige Fin Kjell West√∂. Wat daarop volgt is een lange flashback: hoe is het zo ver kunnen komen? Het antwoord ligt in de passionele relatie tussen Lang en een jonge vrouw, Sarita. Die heeft een ex-man, Marko, die het niet kan verkroppen dat hij haar kwijt is. Marko wordt gewelddadig, en dat kan Lang dan weer niet hebben.

Gedurende In de val van de verleiding groeit de sympathie voor Lang, de iets oudere tv-presentator van een discussieprogramma, die het moet afleggen tegen 'snotneuzen die halfdronken op een mentaal skateboard door hun uitzendingen roetsjen'. Je kan niet anders dan medelijden voelen met de ervaren gastheer die langzamerhand alleen nog om vermeende schandalen in de boekjes komt. Tegenover hem staat Sarita, die jammer genoeg heel wat minder uit de verf komt, zelfs niet als ze wordt geterroriseerd door de brute Marko. Voor een thriller die geacht wordt vooral psychologisch te zijn (de plot wordt immers al verklapt in het eerste hoofdstuk), is dat geen goed nieuws. Van dit boek onthou ik dan ook vooral de aanklacht tegen de vluchtige en harde mediamaatschappij. Niet helemaal zoals het zou moeten zijn, maar toch goed genoeg.