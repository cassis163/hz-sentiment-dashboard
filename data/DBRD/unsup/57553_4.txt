Alya van Hay van den Munckhof laat ons kennismaken met Alya, de dochter van een voor die tijd zeer modern ingestelde vader met een goede functie aan het hof van Qurtuba. Alya is veertien en polyglot. Een polyglot is iemand met een hoge graad van taalbeheersing in verschillende talen.

Juist vanwege haar polyglotte vaardigheden wordt ze als vrouwelijke afgevaardigde meegestuurd met een karavaan naar het noorden, om als spionne te kunnen luisteren naar eventuele oorlogsplannen die de toekomst van het, relatief godsdienstvrije, Qurtuba in gevaar kunnen brengen. Onderweg echter gaat het goed mis en komt Alya in de handen van slavenhandelaars terecht waardoor er een spannende tocht door het Europa van toen begint.

Alya speelt zich af in het Middeleeuwse Europa, een verhaal wat niet alleen leuk is om te lezen maar ook geschiedkundig zichzelf goed op de kaart weet te zetten. Het vertelt over verschillende culturen, de Islamitische cultuur in het vrije Qurtuba en daarbuiten, de Franken, de Noormannen, Kloosterbroeders, Slaven en meesters, het komt allemaal op een interessant belichte manier naar voren.

Niet alleen culturen, maar ook zeker personages komen bij van den Munckhof goed aan bod. Elk personage heeft een duidelijke achtergrond welke je gaandeweg beter leert kennen. Zo leer je bijvoorbeeld uitgebreid over de geschiedenis van Oncha en hoe zij bij Alya terecht is gekomen. Het boek bevat veel personages welke allemaal een waardige uitdieping hebben. Voor het overzicht is er ook een korte leidraad in het begin van het boek opgenomen: een lijst van alle personages die in het boek voorkomen.

Het boek weet van begin tot einde te boeien en las in één vlotte ruk uit. Van den Munckhof weet heel goed hoe hij een boek moet neerzetten wat eigenlijk voor elke doelgroep geschikt is. Gelukkig blijft het niet bij Alya waar het boek nu eindigde, met cliffhanger. Maar kunnen we in het najaar een, hopelijk net zo fijn uitgewerkt, slotdeel verwachten.