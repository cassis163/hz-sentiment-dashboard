Rechercheur Jessica Haider opent de jacht op een seriemoordenaar met een even gruwelijk als bizar motief...
Jessica Haider heeft na de moord op haar zoon de zin van het leven hervonden in Saligia - een geheim elitekorps dat ingrijpt waar justitie faalt. Eindelijk kan ze eigenhandig en definitief afrekenen met het tuig dat door de mazen van de wet glipt.
In het derde deel van de Jessica Haider-serie wordt Zuid-Limburg geteisterd door een moordenaar die zijn slachtoffers op huiveringwekkende wijze tentoonstelt. Vanaf de vondst van het eerste, zwaar verminkte lijk beseft rechercheur Jessica Haider dat er een boodschap schuilt in de manier waarop de moordenaar te werk gaat en voor wie die boodschap is bedoeld. Ze trekt haar eigen plan, wars van het grootschalig onderzoek dat door de media op de voet wordt gevolgd. Een spoor van de dader leidt haar naar een klooster in de Eifel waar nonnen ogenschijnlijk vreedzaam leven, bidden en bijen houden, maar intussen een onheilspellend geheim bewaken.
Als een collega van Jessy het volgende slachtoffer lijkt te zijn geworden en Saligia haar opzadelt met een opdracht die haar tot in het diepst van haar ziel raakt, staat ze er uiteindelijk alleen voor. Kan Jessy haar missie voortzetten, als de prijs voor gerechtigheid onmenselijk hoog dreigt te worden?

Na een wat rommelig begin met veel verwijzingen naar Bloedlijn en glashard begint er zich toch een verhaal te vormen. Jessica Haider, net terug van een periode van allerlei persoonlijke tragedies krijgt niet dé zaak waar ze graag haar tanden in zou zetten. Maar Jessica zou Jessica niet zijn als zij zich aan de regels zou houden. Wanneer in de sportschool een moord is gepleegd heeft zij het onderhuidse gevoel dat deze moord met haar te maken zou kunnen hebben. Wanneer galerie houdster Angela wordt vermoord is het voor Jessica een duidelijke zaak. Helaas krijgt zij een andere zaak toegewezen waar ze uiteraard niet blij mee is, ze trekt dan ook snel haar eigen plan. Ook Saligia heeft voor haar een opdracht, maar zal zij die tot een goed eind brengen.
De korte hoofdstukken hadden voor mij wat langer mogen zijn. Hierdoor raakte ik pas laat in het verhaal wat ik erg jammer vond. Toen ik eenmaal in het verhaal zat was het boek goed te lezen.
Het boek krijgt van mij 3 sterren.