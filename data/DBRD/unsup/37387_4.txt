Paul Christiaan Smis neemt je in dit boek mee op een tijdreis door de Middeleeuwen. Via de verschillende verhalen word je als lezer meegenomen van Groenland via Nederland en Frankrijk helemaal naar Syrië. De verhalen lopen qua plaatsing in de tijd kriskras door elkaar. Dit lijkt verwarrend, maar zorgt wel voor afwisseling in de onderwerpen. Zowel de plaats als de tijd waarin het verhaal zich afspeelt wordt onder de titel van elk verhaal duidelijk vermeld.

Het is Smis gelukt een hele diverse verhalenbundel samen te stellen. Je ontmoet soldaten, hoge Heren, Koninginnen, maar ook vrouwen die uit alle macht hun stad proberen te verdedigen, ambtsleerlingen, Geestelijken en bedienden. Smis kleurt de geschiedenis met hun gedachten en gevoelens in tegen een historische achtergrond. Veel verhalen bevatten een ‘twist’ die je na afloop van het verhaal niet direct loslaat en aanmoedigt tot nadenken en wellicht zelfs verder zoeken naar meer informatie.

Na elk verhaal wordt de gegeven informatie toegelicht in een historische achtergrond. Hierin kun je lezen wat de feiten in het verhaal zijn en wat Smis zelf heeft ingekleurd. Ook worden er leestips gegeven, mocht je meer over dat specifieke stukje geschiedenis willen lezen.

De Middeleeuwen staan ook wel bekend als de ‘Donkere Periode’. Dit komt ook terug in de verhalen. Smis vertelt over dood, hogere machten, angst voor ziektes en misbruik van macht. Toch weet hij hier en daar ook een lichtere toon aan te slaan en humor in veel verhalen te brengen. Smis maakt de personages menselijk, waardoor je als lezer bij hen betrokken raakt.

‘Bont en blauw was de roerganger Hálfviti door het hotsen van de boot. Maar opgeven deed hij niet. Dat zou hetzelfde zijn als stoppen met leven.’ – blz. 64

Een klein puntje van kritiek is de inleiding. Hierin wordt geprobeerd grote delen van de geschiedenis van de Middeleeuwen compact samen te vatten. De lezer wordt in deze 13 bladzijden overweldigd door jaartallen en droge stukken tekst. Naar mijn mening voegt dit weinig toe aan het boek. Een tijdlijn met de hoogtepunten was wellicht handiger geweest.

Ik raad dit boek graag aan voor iedereen met een interesse in geschiedenis. Neem de tijd voor de verhalen en geniet van de vele plekken die je te zien krijgt en de mensen die je leert kennen.

Spanning: 3
Plot: 5
Leesplezier: 4
Schrijfstijl: 4
Originaliteit: 4
Psychologie: 4

Ik geef Historische verhalen – korte verhalen uit de Middeleeuwen van Paul Christiaan Smis 4 sterren.