Elke mummie is een ontdekkingsreis, een onbekend werelddeel dat je voor het eerst betreedt. Dit citaat van egyptoloog Dr. Jonathan Elias beschrijft hoe een nieuwe wereld opengaat voor Josephine wanneer ze de kans krijgt een mummie te onderzoeken. Deze wereld blijkt echter veel gruwelijker te zijn dan ze kon vermoeden.
Het aandenken is een boek van bestsellerauteur Tess Gerritsen en het is uitgegeven door uitgeverij The house of books. In het boek komen we alles te weten over het leven van Medea en Nefertari Sommer.
Een jeugdige verliefdheid in Egypte zorgde ervoor dat Medea nooit meer zou kunnen leven zonder angst. Ze werd in Egypte niet enkel verliefd maar ook zwanger van Nefertari. Medea wist meteen dat ze moest vluchten voor Nefertaris vader, dat ze voor de rest van haar leven zou moeten vluchten. Vluchten voor een monster. Deze toekomst wou ze echter niet voor haar dochter, ze wilde dat Nefertari zou opgroeien tot een onbevreesde en sterke vrouw. Medea maakte dit mogelijk door haar dochter een valse naam te geven: Josephine Pulcillo.
Op haar zesentwintigste is Josephine nog steeds veilig en werkt ze als archeologe in een museum. Wanneer daar een mummie ontdekt wordt is Josephine de eerste om hem te onderzoeken, ze is dan ook totaal verrast als het geen echte mummie blijkt te zijn maar een modern lijk. De mummie is de eerste in een reeks van vreemde lijken, die allemaal een verband lijken te hebben met Josephine en haar moeder. De politie moet dan ook in hun verleden gaan graven wanneer Josephine zelf ontvoerd wordt.
Het boek is spannend en het leest zeer vlot. Ik vind het ook iets minder gruwelijk dan andere boeken van Tess Gerritsen. Dit komt allicht doordat lijken beschreven worden die vanuit een archeologisch standpunt interessant zijn. Hierdoor kun je hen op een afstandelijkere manier bekijken en voel je je minder betrokken bij de doden.
Het boek is tot op het laatste moment spannend en heeft ook een verrassend einde. Ik leefde ook mee met het personage Josephine. Ik kan me niet voorstellen hoe beangstigend het moet zijn om altijd over je schouder te moeten kijken, om voor iedereen bang te zijn, zelfs de politie.
Het boek is spannend en leest zeer vlot. Ik vind het niet het beste boek van Tess Gerritsen maar het is verre van slecht.