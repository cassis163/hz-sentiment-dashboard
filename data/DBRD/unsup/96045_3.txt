Blogger en internetfenomeen Jelmer de Boer heeft een boek geschreven; Eet taart krijg een sixpack. Een intrigerende titel.  

Is Eet taart krijg een sixpack een kookboek of een sportboek? Geen van beide. Er staan nul recepten en nul trainingsschema’s in. De gedachte achter het boek is dat het alleen leuk is om over voeding, bewegen en afvallen te praten door dat op een grappige of vernieuwende manier te doen, anders past het niet bij hem volgens De Boer.  

De Boer wil mensen graag anders laten denken, op een betere manier. Hij wil mensen laten lachen en inspireren. Dat deed hij eerst alleen online en nu dus ook in boekvorm. Als er al een boodschap in het boek staat is het de volgende: ‘als je wilt afvallen, moet je minder eten’. Dit mantra wordt in het boek geregeld op eigenzinnige, vaak sarcastische en bij vlagen hilarische toon geuit.  

De opmaak van de kaft geeft weer hoe de rest van het boek er uitziet. De teksten op de linkerpagina’s zijn (voornamelijk) in zwart-wit gedrukt, de teksten op de rechterpagina’s zijn in fluorescerend  oranje geschreven. De teksten op de linkerpagina staan los van de teksten op de rechterpagina. Verfrissend, maar soms vervreemdend.  

Er is geen index aanwezig en er staan geen hoofdstukken in het boek. De inhoud is eerder een opeenvolging van korte stukjes tekst, uitspraken en meningen. Hierdoor kun je het boek gemakkelijk tussentijds wegleggen om later weer verder te lezen zonder dat je de verhaallijn vergeten bent.  

Op de linkerpagina’s geeft De Boer onder andere zijn ABC voor dikke mensen en vind je uitspraken als;
Op de rechterpagina’s wisselen persoonlijke belevenissen, visies en gedachtenspinsels elkaar af. ‘Waarom je dik wordt van brood, maar niet heus’, ‘waarom zijn er wel pitloze druiven maar geen pitloze avocado’s’ en ‘suikervrij eten is voor debielen’.  

Als je zinnen als ‘Waarom? Omdat je een klein jankend meisje bent, daarom’ en ‘superfoods zijn verzinsels van teringhippies’ niet kunt waarderen, kun je dit boek beter laten liggen. Wil je echter weer eens met een frisse blik kijken naar voeding, sporten, diëten en afvallen, vind je dat we met zijn allen weer moeten eten zonder extremen en kun je de humor van De Boer wel waarderen, dan is dit boek zeker een optie.  

Of zoals De Boer het zou zeggen; ‘verder moet Iedereen gewoon lekker zelf weten wat-ie doet’.