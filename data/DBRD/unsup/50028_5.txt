Trots en vooroordeel, beter bekend als de klassieker Pride and prejudice.
Een schitterende klassieker die zo veel meer is dan het in eerste opzicht, en algemeen bekende, romantische verhaal.
Het was een genot om dit boek voor de Hebban leesclub te lezen en in de discussie de vele lagen van het verhaal naar voren te zien komen.

Het verhaal speelt zich af rond de eeuwwisseling van de 18e naar de 19e eeuw op het Engelse landgoed Longbourn, het is een tijd van grote bals met mooie jurken, waarin hoofse manieren, afkomst, uiterlijke schijn en vooral een goed huwelijk sluiten erg belangrijk zijn.
Elizabeth is een van de vijf dochters van de familie Bennet, zij en haar jongere zus zijn nog niet getrouwd en vooral haar moeder ziet het als haar levenswerk om te zorgen dat alle dochters een goed huwelijk sluiten.
Zij heeft hierin hele conservatieve opvattingen, dit in tegenstelling tot haar man die meer progressief ingesteld is en het, vooral waar het zijn favoriet Elizabeth betreft, belangrijk vindt dat zijn dochters gelukkig worden in hun keuze.
Wanneer er twee ongetrouwde jongemannen in de buurt komen wonen stelt de moeder alles in werking om haar dochters aan deze mannen te koppelen.
In het begin is vooral Elizabeth niet gecharmeerd van de trotse en arrogante meneer Darcy, maar na verloop van tijd leert ze voorbij haar vooroordelen te kijken en een eigen mening te vormen over deze meneer Darcy.
Jane Austen weet het verhaal zo te brengen dat je wat gevoelens betreft volledig meegaat met die van Elizabeth, ook de lezer leert pas gaandeweg het boek het ware karakter van meneer Darcy kennen.

Het verhaal wordt erg mooi beschreven met aandacht voor details in landschap, het leven en de karakters van de personages, toch weet Jane Austen door haar manier van schrijven, met veel humor en ironie een kritische noot te plaatsen op de in die tijd heersende opvattingen.
Verder weet ze duidelijk te maken dat men met trots en vooroordelen niet verder komt, en dat deze eigenschappen vaak behoorlijk belemmerend kunnen werken omdat men hierdoor niet in staat is een eigen kijk op de zaken of personen te hebben en een eigen mening te vormen.

Trots en vooroordeel is een in deze tijd nog steeds actueel thema, niet enkel waar het de relatie tussen man en vrouw betreft, maar op verschillende gebieden, ook tussen hele bevolkingsgroepen.
Stap over je aannames heen en vorm een eigen mening is de boodschap die Jane Austen iedereen 200 jaar na het verschijnen van haar boek de mensen nog steeds mee lijkt te willen geven....

Een absolute must read.