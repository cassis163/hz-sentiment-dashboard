De kamers is het romandebuut van Lucas de Waard. De Waard volgde de schrijversopleiding aan de HKU en hij is in het Brabants Dagblad-café te vinden met zijn maandelijkse, gesproken column. Zijn eerste roman is een psychologische roman die getuigt van inlevingsvermogen en een inzicht in de verkniptheid van de menselijke geest.

De Waard laat zien dat elke menselijke geest in meer of mindere mate verknipt is. Aram, een ontslagen televisiepresentator wordt door zijn vrouw Liz in de steek gelaten en raakt de weg kwijt. Aram liet zijn jeugdvriend Bo Flinterman in de steek omdat gedachten van anderen hoorde. Wanneer Aram de naam van zijn oude vriend toevallig tegenkomt in het recherchedossier van Liz, in relatie tot een zaak over een vermist meisje, besluit hij dat dit zijn kans is om zijn fouten uit het verleden goed te maken.

De kamers
Het vermiste meisje, Pandora, kan niet praten. In plaats daarvan heeft ze in haar hoofd een kamer waarin ze al haar woorden en zinnen opslaat. ‘Alles wat ze niet kon zeggen werd daar opgeslagen, en dat was veel.’ Bo Flinterman heeft zo’n zelfde kamer, waar hij zijn eigen herinneringen opslaat. De verbanden tussen gebeurtenissen in verleden en heden en de verschillende personages maken de roman verwarrend. De verhaallijnen maken het in het begin lastig om je met een van de personages te identificeren. Als je je niet volledig concentreert op het kamertje in je hersenen waar De kamers zich voltrekt raak je de draad al snel kwijt.

Woorden
De Waard weet deze rode draad echter na de noodzakelijke omzwervingen in het verleden van Bo en Aram weer recht te trekken. Waar voor de personages in de roman woorden weinig betekenis hebben of tekortschieten: ‘Hij streek met zijn vingers over het plastic en herhaalde het woord als een mantra. […] Tot het al zijn betekenis verloor.’, daar zijn het de glasheldere woorden en schrijfstijl van de auteur die de psychologie leesbaar maken. De kamers eist een eigen kamertje in je hoofd op en is daarom moeilijk weg te leggen.

[Deze recensie verscheen eerder (2015) op CLEEFT]