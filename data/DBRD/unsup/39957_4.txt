Op een dag ontvangt Marijke van Manen een envelop met daarin een foto, afzender onbekend. Van die foto raakt ze nogal ontdaan. Want in een doos op zolder ligt eenzelfde exemplaar. Als ze later een in stukken geknipte foto ontvangt en er ook nog andere onverklaarbare gebeurtenissen plaatsvinden, krijgt Marijke een angstig gevoel. Want wie is het die haar zo blijft lastigvallen?

Daarnaast heeft Marijke iedere maand mei last van herhalende nachtmerries. En ze gaan allemaal over gebeurtenissen uit haar verleden. Aanvankelijk wil Marijke het er met niemand over hebben. En zeker niet met haar man Lodewijk die, als gevolg van een val van de trap, in coma heeft gelegen en nog aan het revalideren is. Toch ontkomt ze er niet aan, want de voorvallen die nu plaatsvinden lijken te maken te hebben met dat verleden.

Net als alle andere boeken van Loes den Hollander is ook Naaktportret een prettig leesbaar boek. De opzet van het boek is echter anders, want het springt van het heden naar het verleden en weer terug. Het is een weergave van het leven dat Marijke tot nu toe heeft geleid en wat de gevolgen ervan in het heden zijn.

Uit de verhaallijn blijkt al snel dat zich in het verleden van Marijke het een en ander heeft afgespeeld. Wat dat geweest is, wordt beetje bij beetje steeds duidelijker. Want in ieder hoofdstuk wordt een klein stukje van de sluier onthuld. Door dit op deze wijze te doen zorgt Loes den Hollander voor een bepaald spanningsveld, maar ook voor nieuwsgierigheid naar wat er werkelijk is gebeurd.

Door het stukje bij beetje onthullen van wat er in het verleden van Marijke gebeurd is, werkt Den Hollander naar een climax toe die zowel spannend als verrassend is. Het plot heeft daardoor ook de echte spanning die voor een thriller gebruikelijk is. Met ook nog eens een onverwachte onthulling op de laatste twee bladzijden van het laatste hoofdstuk.

Op de voorkaft van boek staat aangegeven dat het een literaire thriller is. Dat is ten dele waar. Vooral omdat het boek meer elementen in zich heeft van een psychologische thriller. Want het grootste deel van het boek draait in feite om de psyche van Marijke. Ondanks dit gegeven en het grotendeels ontbreken van de Ã©chte spanning is Naaktportret wel degelijk een prima thriller.