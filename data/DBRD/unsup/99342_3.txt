Vanaf de eerste bladzijde laat Muren van Verraad het contrast zien tussen de levens van een ballerina en een gevangene. De een slijt haar dagen met het versoepelen van haar spitzen en het eindeloos oefenen van pirouettes, terwijl de ander haar dagen afstreept op de muur van haar cel in meisjesgevangenis Aurora Hills. In het bovennatuurlijke ontmoeten ze elkaar, terwijl ze elkaar nooit eerder ontmoet hebben. Ook niet in het echte leven. Waarom ontmoeten ze elkaar? Vanwege wie of wat worden zij samen gebracht? Terwijl Amber haar dagen uitzit in de gevangenis, leeft Violet in vrijheid en vecht ze voor haar carrière. Heeft Violet haar vrijheid verdiend? Is Amber terecht veroordeeld? Wat hebben ze gemeen?

Nova Ren Suma lijkt zich met Muren van Verraad, maar ook met Imaginary Girls en 17 & gone, welke nog niet vertaald zijn in het Nederlands, te richten op literaire thrillers met spookachtige sferen en bovennatuurlijke elementen. Hiermee weet zij zich te onderscheiden als Young Adult-schrijver en een uniek gevoel op te roepen bij jonge lezers. Ze snijdt steeds onalledaagse onderwerpen aan, zoals het leven van een gevangenismeisje, versterkt door wonderlijke momenten, een combinatie die haar boeken erg speciaal en zeker de moeite waard maakt.

Deze literaire Young Adult-thriller is verrassend op elk gebied. Suma weet het ontastbare leven van een gevangene tot in detail te beschrijven en ze laat je de gevangenis van binnen en buiten zien, alsof je er zelf opgesloten hebt gezeten. Je kunt de claustrofobische gevoelens van de jonge criminelen voelen, het smerige eten bijna proeven en de eenzaamheid aan je voelen vreten.

Om er nog een schepje bovenop te doen kent het boek bovennatuurlijke elementen welke afsteken tegen het realistische gevangenisleven. Desondanks weet Suma deze combinatie naarmate het verhaal vordert steeds beter te laten werken en zorgen deze elementen samen voor een verrassend en spannend boek.

Ook weet ze de verbinding tussen de twee verhaallijnen van het boek onduidelijk te laten tot het laatste hoofdstuk, waardoor je nog even tijd nodig hebt om alles op een rijtje te krijgen als je het boek uit hebt. De verwarring blijft aanwezig tot het sidderende einde. Dit zorgt ervoor dat je het boek nog een keer zou willen lezen om Suma’s gedachtegang nog beter te begrijpen. Suma veegt vermoedens die je opbouwt tijdens het lezen zo van tafel en drukt je met de neus op de feiten die onvermijdelijk blijken. Ook de ontrafeling wordt door de buitennatuurlijke kenmerken naar een hoger niveau gebracht. Muren van Verraad zal je daarom na het lezen zeker bijblijven.