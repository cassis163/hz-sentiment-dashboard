Waarom sluiten mensen zich vrijwillig aan bij dubieuze organisaties? Hoe ontstaan sektes en hoe weten ze zoveel aanhangers te rekruteren? Wat is manipulatie en op welke manieren kunnen mensen gemanipuleerd worden? Dit zijn enkele zeer interessante vragen waar men zich binnen de sociale psychologie mee bezig houdt. Joost Heyink die zelf psychologie heeft gestudeerd, geeft in zijn tweede literaire thriller Het experiment op een boeiende manier weer wat de psychologische krachten achter deze dubieuze organisaties, sektes, zijn.
In Het experiment volgen we de nuchtere 32-jarige Hella Rooyakkers. Hella werkt bij een reisbureau en houdt zelf erg veel van reizen. Ze heeft al een tijdje een niet al te serieuze relatie met de zachtaardige Berry. De laatste tijden is Berry helemaal in de ban van mentale trainingen bij de organisatie Sygma Foundation. Zelf is Hella niet geïnteresseerd in mentale trainingen of organisaties zoals Sygma. Het kost haar dan ook de grootste moeite om op verzoek van Berry naar een weekendbijeenkomst van Sygma te gaan. Haar bezoek aan Sygma verloopt uiteindelijk heel anders dan zij had verwacht.
Ondertussen raakt onderzoeksjournalist Pierre Marsman na het lezen van een geheimzinnig blog geïnteresseerd in Sygma Foundation. De blogger heeft niet veel goeds te vermelden over Sygma. Marsman besluit op onderzoek uit te gaan en meldt zich onder een valse naam aan voor een training bij Sygma. Daar leert hij Hella Rooyakkers kennen en komt hij op een harde manier te weten met wat voor soort praktijken de leiders van Sygma zich bezighouden.
Het experiment begint simpel en er gebeurt in het begin niet veel bijzonders. Zodra het verhaal na een paar hoofdstukken op gang is gekomen leest het als een trein en is het boek moeilijk weg te leggen. Als lezer blijf je je maar afvragen wat het geheimzinnige Sygma-experiment is. Je zult door moeten lezen om hier achter te komen en je doet dat graag. Heyink weet net zoals de ijverige Sygma-leiders zijn aanhangers (lezers) op een slimme manier vast te houden. Dat Heyink zijn kennis over psychologie in dit boek heeft verwerkt valt goed te merken.
Het eind heeft misschien iets te veel weg van een scene uit een actiefilm waardoor de ontknoping voor een deel voorspelbaar wordt. Het was ook aardig geweest als de auteur meer aandacht had besteed aan de verdere belevenissen van Berry en de Sygma Foundation. Hoe is het hen uiteindelijk vergaan? Nu voelt het alsof het allemaal snel afgerond moest worden. Maar gelukkig nemen deze punten niets weg van de spanning en blijft het een boeiend verhaal om te lezen. Kortom, Heyink heeft met Het experiment een knappe thriller afgeleverd.