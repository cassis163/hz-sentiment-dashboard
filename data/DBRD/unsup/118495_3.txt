Ik heb al veel boeken gelezen over de vreselijke gebeurtenissen in WOII, vandaar dat ik ook dit boek wou lezen. De titel intrigeerde mij, evenals de korte inhoud maar uiteindelijk zijn mijn verwachtingen niet echt ingelost.
In dit boek wordt het waargebeurde verhaal verteld van een Britse krijgsgevangene, die terecht komt in een kamp naast Auschwitz. Omdat hij merkt dat de omstandigheden in Auschwitz veel erger zijn, wil hij dit met eigen ogen zien en ruilt hij enkele keren van kledij met een gevangene uit het andere kamp.
Bij het begin van het boek had ik zo mijn twijfels, het kwam nogal langdradig over. Het deel waarin Denis ruilt met de andere gevangene, komt dan weer heel beklemmend over, vooral de kansen die moeten gegrepen worden om te overleven.
Hij maakt ook kennis met Ernst, die we beter leren kennen in het allerlaatste deel van het boek. Jammer dat dit zo vlug verteld wordt, dat niet alles echt doordringt.
Interessant om te lezen over de verschrikkingen in de oorlog, maar ik heb wel al betere boeken gelezen rond dit thema.