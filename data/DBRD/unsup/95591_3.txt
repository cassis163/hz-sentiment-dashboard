Sugar komt uit het traditionele zuiden en heeft haar jeugd in alle bescherming van haar familie doorgebracht. Vooral de band met haar opa was heel bijzonder. Van hem heeft ze ook de liefde voor de bijen doorgekregen. Ze weet alles van deze beestjes en koestert een speciale band met hen. Zo intens zelfs dat deze bijen een groot deel van haar levensloop bepalen. Elk jaar volgt ze de route die haar koningin bij aangeeft. Zo is ze nu in New York belandt. Niet echt een stad om bijen te houden zou je denken. Toch heeft Sugar dankzij haar koningin een plekje gevonden in het gebouw met heel opmerkelijke bewoners. Overtuigd als ze is dat ze niets meer in haar leventje nodig heeft dan haar zoemende vriendjes, die meteen ook haar bron van inkomsten zijn, settelt ze zich in The Big Apple.

Eerlijk is eerlijk, honingzoet is het verhaal zeer zeker. Maar het is ook een lekker boek. Gemakkelijk geschreven, grappig om de ongeloofwaardige anekdotes en het gezoem van de meest bizarre BFF ooit. Dit is een boek dat je laat zwijmelen en lachen, dat je doet meeleven. Sympathieke personages die allemaal zo hun bagage hebben komen in dit verhaal bijeen met Sugar (hoe toepasselijk is die naam!) als verbindende factor. Zij is degene met een hart van goud, alleen maar oprechte bedoelingen en zichzelf totaal wegcijferend om anderen te helpen. Des te leuker is het dan dat juist die persoon uiteindelijk een (honing)koekje van eigen deeg krijgt.

'Honingzoete dagen' is een boek dat absoluut in de smaak zal vallen bij liefhebbers van Cathy Kelly, Marian Keyes en Jill Mansell. De titel had niet beter gekund, serieus niet. Het verhaal bevat romantiek, humor en leuke dialogen, zo uit het leven gegrepen, althans dat uit het leven van een hopeloze idealist als imker. En nee, niet alles is even geloofwaardig maar dat hoort in een boek als dit gewoon thuis, het kan en het is leuk om te lezen. Sommige dingen zijn zo ongeloofwaardig dat ze gewoon grappig zijn. En laten we eerlijk zijn, een boek dat je zo nu en dan het gevoel geeft even in het leven van een ander te kunnen wegdromen is toch best lekker? In dit geval is het eerder fladderen dan dromen maar dat is maar een detail. Een aanrader dus als je op zoek bent naar een paar uren zonder moeilijk gedoe, diepzinnige of enge scenario's. Of je moet natuurlijk last hebben van Melissofobie, dan vooral niet lezen ;-)