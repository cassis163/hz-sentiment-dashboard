Kathy Reichs was al beroemd door haar forensische thrillers met hoofdpersoon Temperance Brennan in de hoofdrol. Maar sinds de Amerikaanse televisie haar boeken als basis heeft genomen voor de immens populaire serie Bones, heeft de beroemdheid van Reichs mythische vormen aangenomen. Haar nieuwste thriller Tot stof vergaan schoot dan ook onmiddellijk na verschijning de bestsellerlijsten in.

In haar jeugd sluit de jonge Temperance, in het vakantiebadplaats waar ze de zomer doorbrengt, vriendschap met de ongewone, dichterlijke Evangeline Landry. Temperance is ontroostbaar als Evangeline plotseling verdwijnt en nooit meer komt opdagen.
Als Temperance later als volwassen vrouw in haar beroep als forensisch antropologe het dode lichaam van een veertienjarig meisje onder handen krijgt, zegt haar intuïtie haar dat er een verband is met haar destijds verdwenen jeugdvriendin Evangeline. Vrijwel tegelijkertijd wordt rechercheur Andrew Ryan geconfronteerd met drie verdwenen tienermeisjes terwijl er ook drie lijken van andere jonge meisjes worden gevonden. Andrew en Temperance slaan de handen ineen om uit te zoeken of er een seriemoordenaar aan het werk is en of de nieuwe verdwijningen iets te maken hebben met de verdwijning van Temperances jeugdvriendin.

Kathy Reichs is een typisch vrouwelijke schrijfster die houdt van drama. Om haar hoofdpersoon Temperance van diepgang te voorzien heeft zij haar een weinig benijdenswaardige achtergrond gegeven. Op haar 6e jaar overlijdt haar broertje Kevin. Haar vader vlucht in de drank en krijgt 18 maanden later een dodelijk auto-ongeluk. De rest van de familie trekt in bij oma Haar liefste jeugdvriendin verdwijnt spoorloos. Niet verwonderlijk dat Temperance zelf ook een tijd alcoholist is, al is ze nu clean. Haar huwelijk is stuk gelopen en een nieuwe verhouding met de aantrekkelijke luitenant detective Ryan wil maar niet van de grond komen vanwege allerlei misverstanden en niet uitgesproken twijfels. Ook de tegenstelling met haar zuster Harry (blond, langbenig, een flink aantal keren getrouwd, flirterig, wispelturig en daadkrachtig) biedt een aantal impulsen die leiden tot een goed doordacht spanningsveld. Op zich biedt het privé-leven van Temperance dus al genoeg smeuïge details om een kloeke damesroman mee te vullen. Maar gelukkig heeft Reich gekozen voor de misdaadroman en heeft ze ook hardere kanten.

In het dagelijks leven heeft Kathy Reichs hetzelfde beroep als haar hoofdpersoon Temperance. Ondanks haar succes is ze nog steeds forensisch antropoloog. Ze houdt van haar beroep en ze schrijft er graag over. In Tot stof vergaan is dat niet anders. Voor we zestig paginas verder zijn, hebben we al een flink aantal forensische onderzoeken, inclusief tal van lugubere details, voor de kiezen gekregen. Wie van het genre houdt, komt volledig aan zijn trekken, want Reich is de beste.

Romantiek, humor, botsende karakters, twijfel en forensisch onderzoek, dat zijn de basiselementen waarmee Reichs haar plot lardeert. En dat plot zit stevig in elkaar. De verdwijning van de jeugdvriendin in het verleden, de dode tienermeisjes uit het heden, ze worden kunstig en met veel onverwachte plotwendingen aan elkaar gekoppeld en vervolgens van elkaar losgeweekt, tot er weer een nieuw verband is. Of niet? Kathy Reichs houdt de spanning hoog in een van de beste forensische thrillers van de laatste tijd. Reichs is in een fase dat ze met elk boek groeit Dit is het echte werk. Vakwerk van een specialiste.