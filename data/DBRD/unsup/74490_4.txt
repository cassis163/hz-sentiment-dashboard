Ruth Ware houdt van klassieke misdaadschrijvers als Agatha Christie, Josephine Tey en Dorothy Sayers. Dat is te merken bij het lezen van haar boeken. Zij heeft haar verhalen echter in een modern jasje weten te steken. Haar debuut In a Dark, Dark Wood en deze follow-up The Woman in Cabin 10 waren top 10 bestsellers in het Verenigd Koninkrijk (Sunday Times) en de Verenigde Staten (New York Times).
De journaliste Laura Blacklock - Lo voor bekenden - mag in plaats van Rowan, haar cheffin bij het reismagazine Velocity, deelnemen aan en verslag doen van een luxe cruise naar de Noorse fjorden. Het is de maidentrip van de Aurora, een luxueuze boot met slechts tien hutten, waarvoor alleen belangrijke mensen zijn uitgenodigd.
Lo gaat mee om zo tot rust te komen, ze heeft last van depressies en tot overmaat van ramp is vlak voor haar vertrek ingebroken in haar appartement. Door aan boord te netwerken krijgt ze bovendien kans om promotie te maken.
Wat een rustig uitje moet worden, blijkt echter al snel een nachtmerrie. Al op de eerste avond aan boord hoort Lo een schreeuw van een vrouw en even later ziet ze bloed bij de hut naast haar. Er moet een vrouw overboord gegooid zijn. Voor Lo zijn al snel vrijwel alle genodigden verdachten. Niemand gelooft haar verhaal, mede door haar veelvuldige gebruik van antidepressiva en alcohol, en zo nu en dan begin ook Lo aan zichzelf te twijfelen.  

In het begin komt het verhaal traag op gang, maar vanaf het moment Lo is ingescheept, gaat het los. Tussen de delen van het verhaal zijn e-mails, Facebookberichten en artikelen van nieuws-websites opgenomen, waarin gepreludeerd wordt op hetgeen Lo is overkomen. De in deze berichten opgenomen informatie verhoogt de spanning; de lezer vraagt zich af: wat gaat er gebeuren?  

The Woman in Cabin 10 heeft veel weg van een Agatha Christie, maar met meer spanning en meer actie. Een Hercule Poirot ontbreekt, waardoor er minder aandacht is voor onderzoek en meer voor emoties. Nieuw in dit crimegenre is dit verhaal niet; een knappe actualisatie is het wel. Om de geloofwaardigheid van Lo's denken en handelen te vergroten, heeft de schrijver Lo opgezadeld met depressies, angstaanvallen toe, overmatig drankgebruik en een inbraak voorafgaand aan haar inscheping. Als lezer blijf je echter twijfelen: wat is er echt gebeurd?  

Ruth Ware heeft een eenvoudige schrijfstijl, die erg gemakkelijk leest. Perspectiefwisselingen zijn er niet. Dialogen zijn goed. Door de vele verdachten komt Ruth Ware niet toe aan uitdieping van alle karakters; storend is dit echter niet. Kortom een prima boek voor op vakantie, als het even kan tijdens een cruise!