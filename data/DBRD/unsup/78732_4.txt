Voor Hebban buzz heb ik dit boek mogen lezen waarvoor mijn hartelijke dank.

Lot is profiler en van Amsterdam overgeplaatst naar Twente. In Twente moeten ze nog erg wennen aan haar functie en haar manier van aanpak. Hierdoor wordt ze in het begin niet serieus genomen en krijgt tegenwerking van collega's.
Op een dag wordt er een lichaam gevonden in een zouthuisje. De huid is leerachtig en soort van gemummificeerd. Ze blijkt al een jaar dood te zijn. Kort nadat dit lichaam is gevonden verdwijnt er nog een meisje. Stukje bij beetje dringt het belang van een profiler die een daderanalyse kan geven door in Twente en wordt Lot en haar werk steeds serieuzer genomen en raakt ze meer geaccepteerd in het team.
Voor Lot is duidelijk dat het om een seriemoordenaar gaat en ze zet dan ook alles op alles om de dader te pakken.

Het boek begint al meteen vol spanning en deze zet zich voort gedurende het gehele boek. Het boek leest makkelijk weg, ook door de korte hoofdstukken. Halverwege wordt je al wel duidelijk wie de vermoedelijke dader is maar gezien het profiel van de dader blijf je toch nieuwsgierig naar de rest van het verhaal. Ik heb dit dus niet als minpunt ervaren. De verhaallijn is goed opgebouwd en de personages zijn goed uitgewerkt. Hierdoor is stoppen met lezen geen optie en kun je het boek dus maar moeilijk wegleggen. Een aanrader dus.