Natuurlijk kregen de tieners van toen best wat mee van de ernst van de situatie. Wanneer ze jaren later gevraagd werd naar hun impressies van de Tweede Wereldoorlog kwam meestal als eerst het woord ‘spannend’ naar boven. Zo ook is dat het geval met Geert en Wim, twee jongens uit Drenthe die de hoofdrol spelen in Geheim verzet, een avonturenroman van voormalig garagehouder B. Dubbelboer. Na een gedwongen beëindiging van zijn vak pakte hij de pen en bleek daarmee goed overweg te kunnen. 

Ook in het nu-van-de-computer blijft het boek onverminderd succesvol. De auteur slaat de juiste snaar aan om kinderen te interesseren voor datgene wat hun leeftijdgenoten 75 tot 70 jaar geleden bezig hield. Het opzoeken van grenzen is van alle tijden en daar komt in dit geval de landsgrens bij. De jongens wonen op loopafstand van Duitsland. Gaandeweg de oorlog begrijpen ze beter en beter waar het om gaat. De speelsheid gaat over in onverschrokkenheid, waarbij het gevoel voor onrecht de motor is. Alle facetten uit deze bange tijd komen aan bod.

Het boek is geschreven in de vijftiger jaren van de vorige eeuw. Dubbelboer trapt bij de dramatische ontwikkelingen, bij moord en doodslag, wat meer op de rem dan voor de jongeren van nu noodzakelijk is. Vanaf het moment dat Geert en Wim als eersten te weten komen dat de Duitsers de Nederlandse neutraliteit gaan schenden tot aan de pannenkoeken met zelfgemaakte stroop van suikerbieten zuigt de schrijver zijn jeugdig publiek het verhaal in, laat ze de spanning voelen en maakt duidelijk welke impact deze oorlog op hun (over)grootouders had toen die in dezelfde levensfase verkeerden. 

De uitvinding van een motor die op gas uit turf loopt is een bijzonder gegeven. Het voegt een extra dimensie toe aan het verhaal. Het geeft het avontuurlijke aspect extra kleur. Je hoeft er het feit maar bij te halen van een grote schaarste aan benzine. Een verklarende woordenlijst is van toegevoegde waarde. NBS en NSB liggen qua letters dicht bij elkaar, maar een groter verschil in betekenis kan nauwelijks worden gevonden. De Nederlandse Binnenlandse Strijdkrachten afgezet tegen de Nationaal-Socialistische Beweging die met de vijand heulde.

Er zijn niet zoveel goede jongensboeken over de Tweede Wereldoorlog verschenen. Deze van Dubbelboer verdient een plaatsje in die selecte groep. Het beste bewijs ervoor is dat de jeugd anno 2015 het met evenveel plezier consumeert als die van de jaren zestig van de vorige eeuw.