Muis is samen met zijn vrienden op de boerderij en daar is van alles te doen: op de tractor rijden, eieren rapen, dieren voeren en groenten en fruit verbouwen in de moestuin. Muis en zijn vrienden werken hard op de boerderij en hebben veel plezier!

Door dit verhaal en de prachtige tekeningen beleef je samen met Muis het leven op de boerderij. Op deze manier kunnen kinderen op een leuke manier kennismaken met het boerderijleven. Boerderij van Muis is gemaakt door Lucy Cousins. Zij heeft al veel boekjes geïllustreerd en geschreven over de belevenissen van Muis en haar stijl zie je in alle boekjes terug. De tekeningen in het boekje zijn vrolijk en veelal in de primaire kleuren, wat erg aantrekkelijk is voor kinderen. Om de figuren en voorwerpen staan contourlijnen, waardoor alles in de illustraties goed duidelijk zichtbaar is. Doordat het boekje dikke kartonnen bladzijden heeft, kunnen kinderen lekker lezen en de pagina’s makkelijk omslaan.

Boerderij van Muis is een aantrekkelijk kartonboekje voor jonge kinderen. Een extra leuke toevoeging aan dit kartonboekje is de uitvouwstal op de laatste pagina’s. Dit is een uitklapbare 3D-stal van buigzaam karton. Van deze bladzijden kun je een eigen stal maken. Ook is er een pagina met losse dieren. De platte dierfiguren zijn aan twee kanten bedrukt en kun je op een kartonnen standaard plaatsen. Zo kun je de dieren in de stal neerzetten en ze verplaatsen. Op deze manier kunnen kinderen heerlijk spelen met dieren in de stal en interactief kennismaken met de boerderij.

Boerderij van Muis is een leuk boekje over het leven op de boerderij. De pop-up stal is een bijzondere toevoeging, waardoor kinderen heerlijk met de dieren in de stal kunnen spelen!