In plaats van 'De torens van februari' zou de titel van dit magnifieke mysterieuze boek ook 'Inter menses februarium et aprilem' [=tussen de maanden februari en april] kunnen zijn.

In dit boek lezen we het dagboek van Tim, of is het Tom, over zijn avonturen - van 31 februari tot 1 april - in de tweede wereld.
Gaat het om een echt bestaande wereld waarin hij terechtkwam zonder herinneringen aan de wereld waar hij vandaan kwam?
Of gaat het om een imaginaire wereld die geschapen wordt door de eigen verbeeldingskracht, geschapen door 'het woord' (cfr. Het evangelie van Johannes: In den beginne was het Woord]

Ik heb intens genoten van de ontdekkingstocht van Tim/Tom in een parallelle wereld waar alles beter en mooier is dan in de oude wereld; waarin februari 30 en soms 31 dagen telt, waarin het zijn beste vriendin Teja is - maar is Teja nu een hond of een meisje, of is ze allebei?

Ik heb nagedacht over de vele filosofische momenten in het boek en ik heb me, samen met Tim, afgevraagd wat dat magische woord nu wel mag zijn.
Na het lezen van dit boek ben ik zeer gemotiveerd om méér te lezen van Tonke Dragt en zeker haar latere werk.

De torens van februari krijgt 4**** van mij omdat dit boek mijn fantasie enorm geprikkeld heeft en mij aan het denken heeft gezet over grote levensvragen.

Dit boek had ik gekozen voor de categorie Jeugdklassieker, maar eigenlijk is dit op een bepaald niveau ook een zeer volwassen boek. Dus misschien toch maar de categorie 'Magisch boek' afvinken.

Nog even een citaat
'Ik vroeg hem of ik in zijn spiegel mocht kijken.
'Waarom?' vroeg hij.
'Om te zien of ik mezelf herken.'
'In een spiegel zie je jezelf alleen zoals anderen je zien. En je haar kammen kun je ook wel zonder.'