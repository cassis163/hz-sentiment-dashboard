Dit boek leest niet zo zeer als een avontuur, maar wel als een jeugdige ontdekkingstocht. Milo ontdekt dat het leven niet altijd even eerlijk is, hij ontdekt dat er vaak iets anders schuilgaat achter het gordijn van schone schijn en hij streeft naar rechtvaardigheid.

‘Wat Milo zag’ is opgebouwd uit korte hoofdstukken vanuit de perspectieven van zowel Milo als zijn jonge en alleenstaande moeder Sandy, Oma Lou die al jaren niet meer gesproken heeft en Tripi, de kok van het rusthuis waar zijn oma verblijft. De schrijfstijl is erg vlot en het boek is heel eenvoudig van opmaak.

Het is het soort boek dat ik niet snel uit mezelf zou kiezen. Dit is immers geen verhaal om in weg te duiken. ‘Wat Milo zag’ gaat over tegenslagen, familiale waarden en het opnemen van verantwoordelijkheid. Het boek deed me niet de wereld om me heen te vergeten, maar het verhaal wist me in al zijn eenvoud wel te raken. Mooi én ontroerend.