Erica Rijnsburger zegt op haar website: ‘Bewustzijnsleer gaat uit van de gedachte dat er door allerlei ervaringen in ons leven een verdeeld bewustzijn in onszelf is ontstaan: een deel van ons kan naar de wereld kijken en deze ervaren zoals deze zich nu werkelijk aan ons voordoet; andere delen in ons zien en ervaren de wereld door de ogen van degene die ooit gekwetst is geweest.’ Een betere omschrijving kan ik er niet aan geven. Samen met coauteur Dolly Heuveling van Beek is 'Verborgen Wijsheid, Leer de taal van je onbewuste' tot stand gekomen. Een fascinerende reis.

Auteurs nemen het principe van Wu Wei, voortkomend uit het taoïsme, als uitgangspunt. Een staat van zijn waarin men in harmonie is met zichzelf en de omgeving. Het is de ware essentie van de mens waarin alles in balans is met elkaar. In 5 hoofdstukken worden inzichten uit vakgebieden zoals neurologie, westerse en oosterse psychologie, pedagogiek, kwantumfysica, metafysica, theosofie, filosofie en spiritualiteit gecombineerd met eeuwenoude kennis.

Door het gebruik van de ijsbergmetafoor wordt de gelaagdheid van onze persoonlijkheid geduid. Hier lezen we over de ontwikkeling van ons denken en onze wil. Hoe het kind gaat ervaren dat het pas goed is als het aan bepaalde voorwaarden voldoet en waarom het strategieën gaat ontwikkelen om zichzelf te beschermen. Ons opgebouwde imago blijkt een illusie. Inzicht in de ijsbergmetafoor maakt dat je je ware zelf gaat onderzoeken en ontdekken. Met wat mooie oefeningen erbij is de eerste stap gezet en kun je niets anders meer doen dan verder lezen.

We lezen verder over belangrijke thema’s op het pad van ontwikkeling. De identificatie met ons ego, onze eigenwaarden, de eenheid van alles en hoe vind je jouw oorspronkelijke staat weer terug. We maken kennis met Kath meditatie (contact houden met aanwezigheid) en de krachtige inquiry methode (voor zelfobservatie). Auteurs completeren dit met sprekende voorbeelden uit het dagelijks leven.

Zeer herkenbaar is het hoofdstuk over ons superego, dat deel van onze persoonlijkheid dat ons helpt staande te houden en te verdedigen tegen al te pijnlijke gevoelens. Hier krijg je instrumenten hoe deze egostructuur te herkennen en hoe ermee om te gaan. Geruisloos gaat het hoofdstuk over in de zoektocht naar verlangens. Hier krijgen we de essentie van verlangens te zien, wat is de betekenis, hoe zijn ze werkzaam in ons en waarom is het belangrijk dat je jouw verlangen lééft? Een ware ontdekkingstocht.

Tot slot wordt er aandacht besteed aan ons lichaamsbewustzijn en de verschillende vormen van intelligenties (mentaal, fysiek, emotioneel en spiritueel) die weer corresponderen met je verlangens. Wederom met praktisch en goed uitvoerbare observeer- en ademhalingsoefeningen.

Ieder hoofdstuk wordt kort ingeleid, zo weet je wat je kunt verwachten en dat maakt het geheel overzichtelijk. Aan het eind prachtige en zeer complete literatuurlijsten. 'Verborgen Wijsheid' is integer geschreven, auteurs geven aan dat alles wat je leest niet meer is dan een uitnodiging om zelf te gaan onderzoeken wat waar is. Wanneer je bereid bent om aannames los te laten, volledig aanwezig te zijn en werkelijk te onderzoeken krijg je naast inzicht, ware transformatie als toegift. Een overweldigend boek dat verdient meerdere keren gelezen te worden.