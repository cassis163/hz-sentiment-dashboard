Na een eerste kennismaking met deze schrijfster (het lezen van zielsgeheim"), begon ik enthousiast aan haar debuut "Offerande". Waar ik bij zielsgeheim snel in het verhaal zat, moest ik bij dit boek wat verder lezen voor het me begon te boeien.

Tora is verloskundige en is pas verhuisd met haar man Duncan naar de Shetlandeilanden, waar hij is geboren en opgegroeid. Als ze bij graafwerkzaamheden op een lijk stuit, is dat het begin van een speurtocht waarbij haar leven niet langer veilig is.

Het verhaal begint heftig, met het vinden van het lijk, maar heeft dan een lange aanloop nodig naar de werkelijke spanning. Er worden rookgordijnen opgetrokken, oude legenden worden uitgelegd, er zijn vele vragen omtrent vermiste vrouwen, waarom is er een modern geboortecentrum op Thronal, wie is te vertrouwen en wie niet? Allemaal stukjes van een enorme puzzel, die heel knap door Sarah Bolton worden uitgewerkt om op het einde in een spannende climax samen te komen.
Halverwege het boek was het dan ook geen opgave meer om verder te lezen, net zolang tot de laatste pagina was omgedraaid. Het plot mag dan wat vergezocht zijn, origineel is het wel.