Lisa Scottoline staat bekend om haar legal thrillers en goedgebekte vrouwelijke heldinnen van Italiaans/Amerikaanse afkomst. Als voormalig advocate bij een prominent advocatenkantoor in Philadelphia heeft zij uit veel van de rechtzaken die zij heeft bijgewoond inspiratie opgedaan. Humor, snelheid en actie staan in haar boeken centraal. Devils Corner is hierop geen uitzondering.
Hoofdpersoon Vicki Allegretti krijgt het zwaar te verduren. Als de openbaar aanklaagster tijdens een afspraak met een informant ternauwernood aan de dood ontsnapt en ziet hoe haar collega wordt vermoord raakt ze betrokken bij een angstaanjagend avontuur. In haar poging erachter te komen wie haar partner heeft laten ombrengen en waarom, laat ze meer stof opwaaien dan ze had gedacht. Hoe meer ze zich erin verdiept, hoe onduidelijker alles wordt. Tot overmaat van ramp heeft ze ook nog problemen op het werk en is ze smoorverliefd op een ongrijpbare man. Vickis bestaan gaat dus niet over rozen. Toch leidt haar onderzoek naar Devils Corner, een stadsdeel in Philadelphia dat zwaar aan het verloederen is. Juist daar komt ze de daders op het spoor. Wanneer zij besluit om met een eerdere vijand te gaan samenwerken, begint het avontuur pas echt.
Devils Corner is een vermakelijk boek dat gemakkelijk wegleest. Niet alleen is het vlot geschreven, zit er veel humor in en is het één en al actie, maar ook is de plot goed doordacht. Scottoline valt meteen met de deur in huis waardoor de lezer meteen bij het verhaal wordt betrokken. Hierdoor wordt de nieuwsgierigheid zo geprikkeld dat het bijna onmogelijk is om het boek zomaar weg te leggen. De gebeurtenissen blijven elkaar in hoog tempo opvolgen. Doordat Scottoline de verschillende karakters zeer goed uitdiept en hun uiterlijkheden tot in detail beschrijft, krijgt de lezer een helder beeld van hen.
Interessant en daarnaast ook actueel is hoe de blanke Vicki uiteindelijk bevriend raakt met de donkere Reheema. Scottoline schetst op humoristische wijze de verschillen in cultuur, maar laat ook de overeenkomsten zien. Daarnaast zal ook de beschrijving van de verloedering in Devils Corner de meeste lezers wel bekend voorkomen. Het is dicht bij huis, te vergelijken met Amsterdam Zuidoost, eens bedoeld als groene, luxe woonwijk en al snel vervallen tot een walhalla voor junkies en criminelen. Jammer is echter dat er niet wat meer diepgang in het verhaal zit en Scottoline is vergeten enkele zijlijnen goed uit te werken. Dat zorgt voor een onafgemaakt gevoel.
In Devils Corner geen diepgravende taferelen, maar gewoon actie. Scottline schrijft bewust voor een vrouwelijke doelgroep, die met de dag in aantal toeneemt. Het is niet voor niets dat series als Sex and the City veel kijkers trekken. Ook Devils Corner zal bij diezelfde doelgroep ongetwijfeld goed vallen.