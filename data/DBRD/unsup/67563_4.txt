DE GENEZER -> Toni Coppers.
Oxford en Antwerpen ... wat is het verband?
Een Liese Meerhout thriller: dat betekent dat er meerdere boeken over deze persoon zijn geschreven, ze zijn zeker ook los van elkaar te lezen.. Liese Meerhout is politie rechercheur Moordzaken in Antwerpen. Zij is een vrouw die niet tegen ongerechtigheid kan en voor rechtvaardigheid strijdt.
Het is het eerste boek dat ik van Toni Coppers lees, wat een ontdekking. Een vlot leesbare thriller met filmische beschrijvingen waardoor je de tafrelen en personages voor je ziet.
Liese is met haar team bezig met het onderzoek naar de moord op een Afrikaans medium. Dan belt haar ex-vriend Simon uit Oxford. Mila Albrecht, een Belgische studente, is verdwenen. De politie zegt: een ongeval, maar Simon twijfelt. Mila is een vrolijke meid. Liese belooft om met de Britse recherche contact op te neme. Ze krijgt foto’s van de plaats van het delict … Ook zij vindt het vreemde signalen en vertrouwt het niet.
Ondertussen wordt haar team ook opgeroepen bij de moord van een professor Daniël Bernaert, uit zijn huis is een kostbaar, origineel Middeleeuws manuscript verdwenen: Der Nature Bloeme. Het beschrijft magische fabeldieren.
Zie daar, genoeg plot-lijnen om het overzicht kwijt te raken. Maar dat laat Coppers niet gebeuren. Hij verweeft ingenieus de lijnen door elkaar, de oplettende lezer zal zo nu en dan ook ‘vooruitwijzingen’ opmerken en dan zelf gegevens aan elkaar koppelen. Elke lijn die wordt ingezet, komt later terug . Het blijkt dat Mila gefascineerd was door de boeken van Harry Potter waarin fabeldieren voorkomen. Zo kan Liese de contacten die ze opdeed bij het oplossen van de moord op het medium, raadplegen voor uitleg, als de betekenis van een signaal bij een dode haar ontgaat.
De lijnen van de moord op de professor, eigenaar van het middeleeuwse manuscript , de moord in Oxford, de mysterieuze verdwijning van Mila … komen steeds dichter bij elkaar. Oxford en Antwerpen .. wat is het verband?
Tussendoor spelen ook de relaties die Liese heeft met haar ex ( wil ze nu wel of niet naar hem terug?)
en haar huidige vriend Matthias een rol. Leuk om te lezen, voor het verhaal niet direct noodzakelijk. Alhoewel je dan wel even als lezer van de ópgedane spanningen’ kunt bijkomen.
De sfeer in het conservatieve Oxford met conservatieve inspecteurs wordt fraai beschreven:
“… Chef inspector Simms was een rijzige, slanke man met grijs haar en een grijze knevel onder zijn nogal prominente neus. Hij had Liese in zijn kantoor buiten het centrum ontvangen met slappe thee en gemberkoekjes . Duidelijk, de man was haar liever kwijt dan rijk …” (blz. 76)
In Lieses contact met de kamergenoten van Mila gaan ze naar hun stamcafé.
“… De pub leek eerder op een groot herenhuis, met de tapkast in de ruime woonkamer en daarachter enkele kamers, allemaal met houten vloeren en sommige met gemakkelijke fauteuils rond een brandende haard….”(blz 82)
Op het eind van het verhaal is de ontknoping zo onverwacht, ook voor Liese. Zij vindt dat ze zich in deze zaak behoorlijk heeft vergist, maar ze lost wel het geheel aan raadsels op! Ze twijfelt of ze zal blijven.
De Genezer: een sterk verhaal, spannende onverwachte wendingen, lijnen die bij elkaar komen. Een verrassende ontknoping.
Een absolute aanrader!