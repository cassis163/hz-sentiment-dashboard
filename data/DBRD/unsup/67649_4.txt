Korte inhoud
Isa leeft een gelukkig leven met haar vriendengroep. Op een dag komt ze thuis en googelt haar eigen naam. Tot haar eigen verbazing vindt ze een doodsbrief. Van zichzelf. Zou ze echt sterven binnen een paar dagen? Of is dit een misselijkmakende grap van één van haar vrienden? Isa moet beetje bij beetje iedereen beginnen wantrouwen.

Mijn mening
Een thriller die doet wat het moet doen: het laat je niet los. Je wilt te weten komen wie haar bedreigt met deze doodsbrief en gaat alle mogelijke personages af. Alle personen rondom Isa passeren de revue. Toch kan de auteur je doen twijfelen over wie nu de dader is. Pas tijdens het plot kom je te weten wie de doodsbrief ontwierp en haar de stuipen op het lijf jaagt.

Het boek neemt je mee in de leefwereld van een tiener, wat perfect is voor een jeugdthriller. Zelf had ik het moeilijker om mij te herkennen in het verhaal: Isa mag elke week, zowel in de week als in het weekend, met haar vrienden afspreken en pintjes drinken à volonté. Iets wat ik zelf nooit zou gemogen hebben! Hierdoor werd ik vaak teruggekatapulteerd naar de werkelijkheid en besefte ik des te meer dat ik een boek las. Het creëerde toch een zekere afstand ten opzichte van de personages.

Een vlot geschreven verhaal, aangepast aan de doelgroep: tieners van nu die houden van thrillers!