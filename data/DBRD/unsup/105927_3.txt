Dit is één van de boeken die ik heb meegenomen tijdens een speurtocht doorheen de bib. Op de cover hangt er een sticker met "de Franse feelgoodhit", wat veel "goods" beloofde. :-)

Tom is 11 jaar en zijn moeder Joss is 25 jaar. Ze hebben het niet breed en wonen in een aftandse stacaravan. Om eten te hebben moet Tom gaan stelen in de moestuinen van de buurtbewoners. Zo leert hij Madeleine kennen. Madeleine is gevallen en kan niet meer recht komen. Tom helpt haar recht, wast haar, geeft haar eten, ... en dit is het begin van een mooie vriendschap.

Naast Tom, Joss en Madeleine zijn er nog enkele andere personages. Zo is er Samy, ex-vriend van Joss en net vertrokken uit de gevangenis. Hij is vastbesloten om zijn leven te beteren. Dan heb je het Engels echtpaar Archibald en Odette. In hun moestuin komt Tom vaak stelen. Het lijkt erop dat ze niets merken, maar is dat ook zo?

Op het einde van het boek komen meerdere personages bij elkaar en blijkt er een band te zijn.

Het boek heeft heel korte hoofdstukjes. Het lijkt eigenlijk op de boeken van Verhaaltjes voor het slapengaan, enkel heeft dit boek één doorlopende verhaallijn. Bovenaan elk hoofdstuk is er een titel. Deze titel zegt waarover het hoofdstuk gaat.

De schrijfstijl is vlot en mede door de heel korte hoofdstukjes vlieg je door het boek heen. Toch miste ik "iets". Het wordt beschreven als de Franse feelgoodhit, maar misschien is het boek iets te feelgood zodat het af en toe niet meer realistisch is.

Het was best een leuk boek om te lezen, maar meer ook niet.