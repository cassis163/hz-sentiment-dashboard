Trekt Italië misdaad aan, of alleen maar schrijvers op zoek naar het mooie weer? Feit is dat er wel meer misdaadauteurs hun verhalen in Italië situeren. Donna Leon bijvoorbeeld, of Michael Dibdin. Met de Duitser Veit Heinichen is het niet anders. Het Noord-Italiaanse Triëst, op het moment dat Heinichen zijn reeks rond ispettore Laurenti begon nog tegen de grens van de Europese Unie, vormt de zomerse achtergrond van een verhaal, gevuld met mensensmokkel en de beruchte Italiaanse corruptie. De rots in de branding, zowel voor het Triëstse politie-apparaat als voor dit boek, is ongetwijfeld Proteo Laurenti, de inspecteur met een naam als een eencellig wezentje. Heinichen weet in Dood in Triëst een uitstekende synthese te maken van het internationale geweld enerzijds en de dagelijkse beslommeringen ten huize Laurenti anderzijds. Ik zie 'm graag nog eens terugkomen, die Laurenti. We beginnen de reeks alvast met een dikke drie sterren.