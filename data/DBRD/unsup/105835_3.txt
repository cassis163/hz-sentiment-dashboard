* Wat je moet weten...
Van de uitgeverij Manteau is het derde deel van de succesvolle Blind date-serie uitgegeven: Verboden passie. Aan de vorige delen werkten onder meer de bekende Stephenie Meyer, Kristin Cast, Meg Cabot en Kelley Armstrong mee die ieder hun eigen unieke verhalen samenbrachten tot een leuke en verrassende verhalenbundel. Voor dit deel van de serie schreven Libba Bray, Cassandra Clare, Claudia Gray, Maureen Johnson en Sarah Mlynowski samen vijf korte, spannende verhalen over eenzelfde thema: vakantie. Want ook al heb je alles tot in de puntjes gepland, er is altijd nog een kans dat er iets gebeurt. Iets wat je nooit had zien aankomen.
* Het verhaal...
De hoofdpersonen in elk verhaal staan op het punt om te vertrekken. De paspoorten gepakt , de koffers gevuld en alle vijf bikinis nog net erin weten te proppen. Dit zou de beste vakantie ooit worden! Maar geen van hen heeft een idee van wat hen in het buitenland te wachten staat. Niemand verwacht dat dit een van die vakanties zal worden waarvan je echt kunt zeggen dat je die nooit zal vergeten. Want wanneer cruisegangers verdwijnen, cultuursnuiven vreemde hallucinaties opwekt, een doodeng verhaal letterlijk wordt genomen en ´gewone´ gezinsvakanties juist ongewoon blijken te zijn, dan heb je alle ingrediënten voor een spanende date met deze bundel.
* Waarom je dit boek moet lezen, of niet...
Deze Blind Date is zeker een aanrader voor de gelukkige vakantiegangers die tijd hebben voor een beetje leesplezier. De korte verhalen zijn perfect voor op vakantie, want midden in een verhaal even het boek wegleggen is nu geen probleem meer. Ondanks dat het zulke korte verhalen zijn, en het feit dat ze allemaal over vakanties gaan, zijn de verhalen ieder op zich leuk om te lezen en weten de meeste zelfs redelijk wat spanning op te wekken en vast te houden. Sommige verhalen nodigen uit om tot boek uitgewerkt te worden terwijl andere als kort verhaal al tevreden stellen. Kortom, dit is een aanrader om mee te nemen wanneer je een leuk boek wilt lezen op vakantie of gewoon thuis op de bank.