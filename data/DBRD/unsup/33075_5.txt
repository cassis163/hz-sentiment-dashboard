Vampires move over! Hier het absoluut heerlijke verhaal van de vijftienjarige Chloe Saunders. Haar ambitie? Ze wil scenarioschrijfster worden. Maar vooralsnog wil ze wat ieder vijftienjarig meisje wil. Normaal gevonden worden, vriendinnen. Misschien een leuk vriendje?
Helaas voor Chloe gooit haar eerste menstruatie roet in het eten. Want het blijft niet bij de gebruikelijke vrouwelijke ongemakken. Nee, Chloe begint geesten te zien.
Na een beschamende ervaring op school, besluit haar vader - met wie de band toch al niet zo stevig is - haar op advies van haar tante, te verschepen naar Lyle House. Daar is niets wat het lijkt. Met name de andere jeugdige bewoners en de artsen niet. Maar ook met Lyle House zelf, is het nodige aan de hand.
Al snel na haar aankomst moet ze afscheid nemen van haar kamergenoot Liz, die naar een ander instelling wordt verplaatst. Ze raakt bevriend met Rea en ruziet met de mooie Tori, over - zoals die in iedere young adult novel niet mag ontbreken - een jongen.
Natuurlijk, Chloe ziet de vriendelijke Simon wel zitten. Maar krijgt de kriebels - en niet in de goede zin van het woord - van zijn stiefbroer Derek. Het vreemde afscheid van Liz, haar conflict met Tori, Simon en Derek, je zou zeggen dat Chloe wel genoeg aan haar hoofd had. Nee, want al hoe goed ze het ook probeert te ontkennen tegen de artsen, de geesten zijn terug...
Wie haar vrienden en haar vijanden zijn, ondervindt Chloe in dit eerste deel van Kelley Armstrong's Darkest Powersserie door middel van vallen en opstaan.
Het is het eerste boek voor jongeren van fanatasyauteur Kelley Armstrong, bekend van haar Otherworldserie. En, Armstrong doet het goed! Heel goed! Ze leeft zich in in de wereld van vijftien- en zestienjarigen. Hun vrees en hoop. De spanning in het boek wordt schitterend opgebouwd en ook de karakters worden met de omgedraaide bladzijde interessanter.
De hoofdpersonen uit Bezwering zijn geloofwaardige tieners. Hun gedrag en houding, de ellende van puberteit, die vooral voor Derek extra zwaar blijkt te zijn.
Onmiddellijk na het lezen van de Engelse versie van Bezwering heb ik via internet deel 2 uit de serie besteld. Ook die was binnen een dag uit. En ik val niet eens binnen de doelgroep, want mag mijzelf al enkele jaren geen 'Young Adult' meer noemen.
Voor liefhebbers van Stephanie Meyer en LJ Smit. En natuurlijk voor de volwassen fans van Kelley Armstrong is dit boek zeker een absolute aanrader. Al kan ik niet goed inschatten of ook de gemiddelde bezoeker van Crimezone achter dit boek zal kruipen. Het is een wereld verschil met de gemiddelde Dan Brown of Karin Slaughter.
Bezwering is een leuk cadeau voor je vijftienjarige dochter... Om daarna zelf lekker op de bank te kruipen met een glas wijn en een glimlach.