In het sfeervolle kookboek Puur India voeren de mooie illustraties, de foto’s en het rijke kleurgebruik je direct, in gedachten, mee naar het overweldigende India. In het voorwoord beschrijft – de auteur van dit boek – Meera Sodha haar geliefde Gujarat, het India van haar voorouders. Een gebied waar de meerderheid van de hindoes vegetariër is. Het hoe en waarom beschrijft ze uitvoerig in het voorwoord. In Gujarat is groente het belangrijkste ingrediënt van iedere maaltijd. Meera Sodha wil je met dit boek kennis laten maken met die Indiase gerechten waarin groente de belangrijkste plek innemen. Er staan recepten in het boek die al generaties lang in haar familie worden doorgegeven en die voor het eerst ook met anderen worden gedeeld. Maar je vindt in het boek ook recepten van mensen die ze tijdens haar reizen door India heeft leren kennen; thuiskoks, tempelkoks, straatverkopers en chef-koks. Plus recepten die zijn ontstaan uit haar eigen culinaire experimenten. Zelf noemt ze het boek een eerbetoon aan alles wat op akkers groeit, aan de seizoenen en de eetcultuur van Indiërs.
Helemaal voorin in het boek is direct een handige alternatieve indeling te vinden. Daar staat een lijst met de recepten in het boek die ideaal zijn voor beginners, een overzicht van de snel te bereiden maaltijden en onder andere ook een lijst met recepten voor in het weekend.
Een Indiase maaltijd bestaat vaak uit meerdere kleine gerechten waardoor je in een keer veel variatie op tafel kunt zetten. Een rijke verzameling aan smaak en texturen. Om het je gemakkelijk te maken staat er in het boek een aantal samengestelde menu’s van diverse recepten die in het boek te vinden zijn. Natuurlijk kun je ook zelf een keuze maken uit alle recepten, die stuk voor stuk het proberen waard zijn.
Het praktische boek is vrij uitgebreid en behandeld werkelijk elk stukje informatie die van nut kan zijn. Zo staat er in het boek o.a. een overzicht van maten en gewichten, een hoofdstuk met instructies hoe je het boek het beste kunt gebruiken, een lijst met seizoen-gerechten, tips voor succesvol koken en meer. Het boek voelt dan ook niet commercieel aan, maar lijkt echt met liefde te zijn gemaakt. Meera Sodha schijnt haar passie echt met de lezers te willen delen.

Bij de recepten wordt telkens zowel de Nederlandse naam als de originele naam genoemd van het gerecht. Daarna volgt er bij ieder recept een kort maar krachtig verhaal over de oorsprong van het gerecht, met zo nu en dan een handige tip. Natuurlijk wordt ieder recept, zoals je van een mooi kookboek mag verwachten, begeleid met een paginagrote foto van het geslaagde resultaat. In ieder hoofdstuk zijn er tussen de recepten door persoonlijke verhalen van Meera Sodha te vinden, zeer de moeite van het lezen waard!

Wat voor recepten kun je verwachten? Het boek start met een reeks salades, waaronder een frisse mangosalade en een aangename curry van doperwten. Gevolgd door recepten met eieren en kaas, peulvruchten en een grote hoeveelheid recepten met rijst. Hier vond ik mijn favoriet; een citroenrijst met pinda’s en kerrieblaadjes. Het boek sluit af met heerlijke desserts en verfrissende drankjes, maar niet voordat Meera Sodha nog een grote variatie in broodrecepten met je heeft gedeeld. Een aangenaam en zeer nuttig hoofdstuk, waar je stap voor stap leert om zelf o.a. maïsroti, paratha’s en een naan met knoflook te maken. Ben je op zoek naar recepten zonder vlees of liefhebber van de Indiase keuken dan is dit boek een treffer.

Achterin nog en lijst met leveranciers, een dankwoord en alfabetisch register.