Laat ik gelijk maar beginnen met mijn grootste zorg. Ik was bang dat de focus dus te veel op het hele liefdesverhaal zou liggen. Hoewel dit inderdaad natuurlijk een groot aspect is van het boek, de zes meiden en jongens zijn nou eenmaal deelnemers in een datingshow, was er ook veel aandacht voor het ruimtereizen en alle technische dingen die daarbij horen. Dat was voor mij een heel groot pluspunt aan dit boek. Phobos zit daarnaast vol met verrassende wendingen waardoor je maar door wilt blijven lezen.

Wat ik fijn vind aan het boek is dat het vanuit verschillende perspectieven verteld wordt. Deels volg je als lezer Léonor, één van de meiden die meedoen aan het Genesisprogramma. Hierdoor kom je veel te weten over hoe zij denk en waarom zij op bepaalde manieren handelt. Daarnaast krijg je als lezer ook soms te lezen wat de mensen op aarde zien op het Genesiskanaal en kijk je mee met de wetenschappers die achter het programma zitten. Door deze verschillende invalshoeken weet jij als lezer veel meer dan de kandidaten op het ruimteschip en dat geeft een leuke toevoeging aan het boek.

Helaas kan ik niet alleen maar positief zijn over Phobos. Soms vind ik het nogal traag gaan allemaal en ik had het idee dat er veel dingen eindeloos herhaald en uitgelegd worden. Dat is naar mijn idee niet nodig en alles zou best een stuk korter en minder langdradig kunnen. Daarnaast worden er vooral heel veel vragen opgeroepen en aan het eind van het boek zijn veel van deze verhaallijnen nog steeds losse eindjes. Op zich best logisch aangezien er nog meer boeken volgen in deze serie, maar er zou best wel wat meer afronding kunnen zijn. Het einde voelt nu namelijk heel erg abrupt en ontzettend open.

Al met al was Phobos een prima start van een serie. Het verhaal is interessant, origineel en zit vol verrassende wendingen. Toch is er ook nog genoeg te verbeteren. Het verhaal gaat soms nogal traag en het einde is wel erg open. Ik ben in ieder geval erg benieuwd naar het tweede boek en hoop dat er daar wel wat meer vragen beantwoord gaan worden.