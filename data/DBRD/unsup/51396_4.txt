Nadat ik The Hate U Give had gelezen, werd ik meteen erg nieuwsgierig naar een volgend boek van Angie Thomas. Ze schetste goede onderwerpen en als de straattaal niet zo aanwezig was geweest in het boek, had het zeker vijf sterren van me gekregen.

On the Come Up is een totaal ander verhaal, maar speelt zich ook af in Garden Heights en heeft hierdoor raakvlakken met het eerste boek van de auteur. Bri wil niets liever dan in de voetsporen van haar overleden vader treden en een bekende rapper worden. Ze geeft veel van zichzelf op om haar doel te bereiken, maar wanneer haar moeder van haar werk ontslagen wordt en armoede op de loer ligt, staat ze voor een belangrijke keuze...

Thomas weet wederom 'the way of life' in de getto, waarin het grootste gedeelte van het verhaal zich afspeelt, sfeervol neer te zetten. De dagelijkse strubbelingen van de inwoners zijn voelbaar en doordat de auteur een aantal racistische kwesties voorlegt, komt dit nog meer binnen. Het zet je aan het denken, want hoe zou je zelf op een bepaalde situatie reageren?

Naast de racistische thema's is rap een belangrijk onderdeel van het boek. Hoewel ik zelf weinig over deze wereld weet, is het de auteur gelukt me geboeid te houden. Ze geeft een kijkje achter de sluier. We worden verwelkomd in deze scene, die zowel hecht als hard is. De raps tijdens de battles en die van Bri zijn uitgeschreven en dit is echt een pluspunt in het boek. Eigenlijk mist alleen nog een playlist die je erbij af zou kunnen spelen.

On the Come Up was een fijn boek om te lezen, maar heeft toch niet zoveel indruk achtergelaten als dat ik in eerste instantie dacht. Het plot heeft veel weg van de film 8 Mile en helaas wordt het hierdoor voorspelbaar. Ook heeft Thomas er wederom voor gekozen om in straattaal te schrijven, wat me in fases flink afleidde. Sommige situaties komen erg dicht bij die uit haar eerste boek en worden hierdoor langzaam clich√©s. Het is logisch, gezien het in dezelfde buurt afspeelt en je dus met dezelfde criminaliteit te maken hebt, maar toch werd het ergens een beetje een domper. Leuk boek, maar geen knaller! 3,5*.