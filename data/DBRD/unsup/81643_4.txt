'Hoe kon dit huis blijven staan, alsof er niets was gebeurd?' Cassandra verbreekt haar relatie met Finn en koopt een huis in Rockanje om daar een nieuwe start te maken. Haar baan als voedingsconsulent heeft ze opgezegd om haar eigen praktijk als voedingscoach te beginnen. Zo verhuist ze vanuit de drukke stad Rotterdam, naar het rustige plaatsje Rockanje. Tot dat de praktijk zal gaan lopen, werkt ze aan een boek, een dieetboek 'Eet goed, al goed'. In het huis wat ze gekocht heeft, is een jong echtpaar veertig jaar geleden van het leven beroofd. De eerste nacht in haar nieuwe huis kan ze de slaap niet vatten. Haar gedachten zijn nog steeds bij Finn. Ze kon niet anders dan de relatie verbreken, maar makkelijk is het niet. Om de tijd door te komen en te proberen niet zo te piekeren, gaat ze werken aan haar dieetboek.Plots klinkt er een afschuwelijk hoge, gepijnigde gil_ Na een aantal angstaanjagende gebeurtenissen duikt Cassandra in het verleden van het huis. Dit zal een zoektocht worden naar een tragische geschiedenis. Vreemden in de nacht speelt zich af in het heden en verleden. Het heden ( 2013) wordt verteld door Cassandra in de ik-vorm. Het verleden ( vanaf 1972) wordt door Olga verteld in de derde persoon. Olga is een jonge vrouw op zoek naar de ware liefde. Op een dag staat er een knappe man in de kapsalon waar zij werkt. Olga is op slag verliefd en helemaal verheugd als blijkt dat deze knappe man interesse in haar heeft. De afhankelijkheid van Olga is sterk aanwezig in dit verhaal. Veertig jaar geleden werd er van de vrouw verwacht dat zij zal trouwen, kinderen zal krijgen en thuis blijft om voor man en kinderen te zorgen. Zeer opvallend in dit verhaal is het drink- en rookgedrag van Olga. Zoals Judith dit beschrijft, denk je: Dit is niet meer van deze tijd, is nu niet meer voor te stellen. Door het lezen van Vreemden in de nacht besef je dat de tijden inmiddels erg zijn veranderd. Door de verschillende perspectieven van het heden en verleden, door de korte hoofdstukken en de vlotte schrijfstijl van Judith, is Vreemden in de nacht een goed en makkelijk te volgen verhaal. En dan valt er af en toe een naam in het verhaal. Wat is de rol van diegene? Ik begin wel een idee te krijgen, maar is dat wel zo? Vreemden in de nacht is een origineel verhaal met verrassende wendingen. Na elk hoofdstuk was ik weer nieuwsgierig naar wat er allemaal ging gebeuren en bleef ik dus doorlezen. Een goede mix van spanning en mysterie met een trip naar het verleden.