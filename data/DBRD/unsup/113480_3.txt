‘De stem van de Zee’ is het jongste boek van Mara Li (pseudoniem van Marieke Veringa). Ze bedenkt en schrijft al van jongs af aan verhalen. In heel wat verhalen verwerkt ze legendes en mythes. Zo ook in dit verhaal.
Het verhaal gaat over Nimue, een meisje van 16 uit een lang vergeten vissersdorpje. Samen met haar broer Arthur leeft ze bij haar oma. Ze groeiden het grootste deel van de tijd op zonder hun moeder en sinds enkele jaren zijn ze ook hun vader verloren in een storm. Ze leven in de toekomst in een tijd van zeer zure regen en hevige stormen. Op een dag vind Nimue op zolder het dagboek van haar moeder. Maar die nacht breekt er opnieuw een zware storm uit. In deze storm verliezen ze alweer, nu is het hun oma en hun huis. Verweesd blijven ze achter met alleen nog het dagboek van hun moeder bij zich. Via het dagboek ontdekken ze dat hun moeder afkomstig was van Avalon en dat ze bijzondere gaven bleek te hebben en misschien nog leeft. Ook blijken ze nog een oom te hebben die een belangrijke rol speelt bij een organisatie die een dodelijke ziekte (die ondertussen rondtrekt als een echte epidemie) probeert uit te roeien. Nu niets hen nog in hun dorp houdt besluiten ze op zoek te gaan naar hun moeder. En zo komen Nimue en Arthur in een zeer avontuurlijk verhaal terecht doorspekt met allerlei mythes en legendes.

Het boek leest vlot en heeft veel potentieel in zich. Het duurt eventjes maar na een poosje komt er toch een duidelijk doel in het verhaal: De zoektocht naar hun moeder. Een tocht vol avonturen waarbij zich veel onverwachte wendingen aandienen. Wat de spanning leuk opdrijft. Mara Li laat ons bovendien kleine aanzetten zien van allerlei mythes en legendes en af en toe spookt het ook (De stem van de zee?) in het verhaal. Langs de ene kant zorgt dit voor een extra dimensie maar langs de andere kant zijn de stukjes soms te fragmentarisch om er iets van te begrijpen, waardoor het verhaal soms wat verwarrend en onsamenhangend lijkt. In dit deel is er geen enkel afgerond verhaal, wat wel een teleurstellend gevoel geeft. Gelukkig is dit maar het eerste deel van de trilogie en zal er in de volgende boeken nog veel gelezen kunnen worden. En aangezien dit boek met een enorme cliffhanger eindigt zal iedere lezer gebeten zijn om het volgende deel te willen lezen.