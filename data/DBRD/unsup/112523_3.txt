In Food Sisters worden de eigenschappen van suiker, nut en noodzaak ervan in je eten en hoe ze te herkennen in gewone begrijpbare taal uitgelegd. Dit boek beoogt geen dieetboek te zijn, maar probeert een handleiding te geven om suikervrij en toch lekker te eten. Er worden dan ook best wat woorden gewijd aan suiker. De goede maar ook zeker de slechte eigenschappen komen aan bod. Alle schuilnamen voor suiker op de verpakkingen in de winkel passeren de revue en ook de aanbevolen dagelijkse hoeveelheid. En het kan dus ook suikervrij, daar geven ze in dit boek menig voorbeeld van. In het boek wordt een goede vuistregel gegeven voor het geval je niet zeker weet of ergens suiker in zit. Groeit het aan een boom of struik? Komt het uit de grond of de zee? Heeft het kunnen lopen of vliegen? Is het iets dat mijn oma ook al at? Zo niet, dan komt het uit de fabriek en dat betekent eigenlijk altijd toegevoegde suikers. De recepten in dit kookboek zijn veelal eenvoudig te bereiden met makkelijk verkrijgbare ingrediënten en natuurlijk allemaal niet uit de fabriek, suikervrij en gezond.  

De zussen geven weekmenu’s bestaand uit ontbijt, lunch, avondeten en driemaal daags een tussendoortje. Genoeg te eten dus, het gaat in dit boek ook niet om minder eten maar om anders eten. Door het vermijden van voorverpakte voeding vermijd je veel suikers. Een goed en bruikbaar advies. Dat betekent echter wel dat het de bedoeling is dat je alle gerechten zelf maakt voor een heel menu. Dat kost dus wel (heel) veel tijd.  

Met grote regelmaat staat er een handige bak- en kooktip benoemt en ook wat advies over het vervangen van ingrediënten voor variatie. Aan bod komen de verschillende maaltijden op een dag maar ook tips voor gezonde tussendoortjes. Bij ieder recept staat vermeld voor hoeveel personen of stuks het is, de bereidingstijd en de kooktijd.

Recept voor hartige muffins:
Bereidingstijd 15 minuten
Bakken 20 minuten  

Recept is voor 2 personen.  

1 rode paprika, in blokjes gesneden
8 cherrytomaatjes, in partjes gesneden
4 champignons, in partjes gesneden
3 plakjes ham, in reepjes gesneden
2 eetlepels geraspte kaas
3 eieren
2 eetlepels zuivelspread
2 eetlepels havermout
verse kruiden (bijv. bieslook en peterselie)  

Zo maak je het:

Meng de gesneden groenten met eieren, ham, kaas, zuivelspread, havermout en de kruiden in een grote kom.  

Vul de muffinvormpjes met de mix. Bak de muffins 20 minuten op 200 graden Celcius.  

Bij dit recept staat aangegeven dat je de muffins kunt maken in cupcakevormpjes of in een (siliconen) muffintray. Ik heb papieren cupcakevormpjes gebruikt en dat was geen succes. Of het papier scheurde en bleef aan de muffin plakken of de muffin viel helemaal uit elkaar. Het advies zou zijn om zeker een muffintray te gebruiken. Niet vermeld is dat je de oven moet voorverwarmen. Dit heb ik wel gedaan en dan klopt de baktijd van 20 minuten in een heteluchtoven.  

De meeste ingrediënten zijn makkelijk verkrijgbaar bij de gemiddelde supermarkt. Dit boek wil je vooral stimuleren gezonder te leven, door suikervrij te eten. Dus niet diëten, maar met kleine aanpassingen gewoon genieten en door suikervrij te eten of minder suiker te eten val je vanzelf af. Een leuke bijkomstigheid. De recepten ogen allemaal lekker en niet gecompliceerd, echter wel vooral op de zomerse maanden gericht. Een hartige wintermaaltijd haal je niet uit het kookboek. Wellicht wel de inspiratie om je eigen oude vertrouwde recepten suikervrij te maken.  

Wil je geïnspireerd worden of uitgedaagd om nieuwe exotische gerechten te koken en je tafelgasten te verrassen, dan is dit geen boek voor jou. Ben je daarentegen op zoek naar kennis over suiker in eten en manieren om de ‘gewone maaltijd’ suikervrij en dus gezonder te maken, dan geeft dit boek daarvoor een heleboel nuttige tips.