Poëzie HARDOP door Hans & Monique Hagen.

Dé Hans en Monique, van ‘Jij bent de liefste’ onder andere.
Tijdens hun 2 jaar durend Kinderboekenambassadeurschap schreven ze 35 columns voor het Parool. 35 poëziecolumns met 95 gedichten van 65 dichters. Graag hardop te lezen, liefst nog in gezinsverband.

Want lezen is gezond, zelf bevelen ze 2,5 gedichten per dag aan, naast 250 gram groenten. Deze aanbeveling maakt ons in één klap duidelijk hoe de toon is van dit boek: vrolijk, grappig, wijs en onderbouwd. Naast cijfers over lezen komen er ook heel wat andere (actuele) onderwerpen aan bod: het Kinderpardon, vluchtelingen, de zee, poesie (jawel, met een s) -albums,…
Bij elk onderwerp horen er een paar passende gedichten en vaak ook opdrachten om zelf aan de slag te gaan. Alleen of samen. Want voorlezen, daar ben je nooit te oud voor.

Hans en Monique durven het ook aan om suggesties te doen om bestaande gedichten te wijzigen (De mooie schelp van Hans Andreus) of zelf aan de slag te gaan om een gedicht te vertalen (met een vertaalprogramma: lachen!).

Poëzie HARDOP is een tof boek dat goesting geeft om zelf aan de slag te gaan met woorden. Je leeshonger wordt aangewakkerd, je kennis vergroot (wat zijn de regels van een sonnet?) en je hebt lol, op je eentje of met je huisgenoten.
Een boek dat ook in geen enkele klas mag ontbreken. Elke poging om poëzie meer populair te maken, dichter bij de lezer te brengen, verdient een applaus. In dit geval een applaus met een grote glimlach. Merci poëziekoppel Hagen!