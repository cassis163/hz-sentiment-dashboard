Elvin Post (Rotterdam, 1973) is auteur en journalist. Voor zijn debuut Groene vrijdag (2004), won hij als eerste debutant en jongste schrijver ooit de Gouden Strop. Dame Blanche (2015) is inmiddels alweer zijn vijfde thriller .

Jane Raimy heeft het goed voor elkaar. Ze heeft een succesvolle carriere als tv-kok en staat volop in het leven, maar echt gelukkig is ze niet. Tot de dag dat ze de psychopathische ex-gevangene Jerry Lauper ontmoet. Hij wil maar één ding en dat is zo snel mogelijk gelukkig worden met Jane. Maar liefde moet van twee kanten komen.

Jane Raimy is een bijzonder aangenaam hoofdpersonage en goed gekozen door Elvin Post. Ze is geliefd, interessant en succesvol maar tevens niet volledig tevreden met haar leven en op zoek naar geluk. Een personage dat sympathie opwekt bij de lezer en waar je het beste mee voor hebt. De overige personages zijn prima uitgewerkt en samen met Jane maken ze het verhaal compleet en leuk om te lezen.

De plot is redelijk maar niet enorm sterk. Het ontbreekt Dame Blanche aan verrassende plotwendingen, vaart en spanning. Vooral in de eerste helft van het boek missen de spannende momenten en ontstaat er absoluut geen thrillergevoel. Halverwege neemt de spanning gelukkig wel iets toe, maar echt vreesaanjagend wordt het niet. Een spectaculaire ontknoping blijft helaas ook uit.

De schrijfstijl van Elvin Post is gemakkelijk, geen lastige woorden of moeilijke zinnen. Je hoeft niet uiterst geconcentreerd te lezen om het verhaal goed te kunnen volgen. Het verhaal is zeker aardig als ontspannen tussendoortje maar waarschijnlijk niet zijn beste werk ooit.