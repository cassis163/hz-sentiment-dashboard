Laura McHugh, winnaar van de International Writers award 2015, met het boek ‘Het gewicht van bloed’ is geen onbekende meer in de schrijverswereld. Met haar tweede boek ‘Onvindbaar’ weet ze de lezer menig maal op een dwaalspoor te zetten.

Volgens Jodi Picoult bevat het boek alles wat je nodig hebt: een geheimzinnig oud huis, onbetrouwbare buurtgenoten en een mysterieuze geschiedenis.
Laura McHugh bewijst met dit verhaal dat onze herinneringen niet altijd waarheidsgetrouw zijn. In de loop der tijd durven ze nogal eens te veranderen.

“Het geheugen, speelde spelletjes met je, de waarheid was een schaduw die door de jaren heen nieuwe vormen aannam”.

Het verhaal gaat over de 25-jarige Arden die 17 jaar na de dramatische verdwijning van haar, toen twee jaar oude, tweelingzusjes terugkeert naar haar geboortedorp. Eenmaal aangekomen in het familiehuis tracht zij aan de hand van haar herinneringen de bewuste dag te reconstrueren en alzo opheldering te brengen in deze verdwijning. Josh Kyle, verbonden aan de website Midwest Mysteries, is eveneens geobsedeerd door deze onopgeloste zaak en tracht Arden hierbij te helpen.

Aan de hand van flashbacks komt het verleden stukje bij beetje terug tot leven. De lezer wordt menig maal op het verkeerde been gezet door het gebruik van onverwachte wendingen in het verhaal. De ontknoping is dan ook een ware apotheose.

Alhoewel dit boek door de uitgeverij als een thriller wordt gecatalogeerd is het veel meer dan dat. Mede door de aangename schrijfstijl van Laura McHugh is dit boek zeker geen gewone whodunit te noemen. Het is een roman met een hoog spanningsgehalte. Enig minpuntje: in de tekst op de achterflap staat een foutje met betrekking tot de leeftijd van Arden en het tijdstip van haar terugkeer.
Dit doet zeker geen afbreuk aan de kwaliteit van het boek.
Beslist een aanrader!