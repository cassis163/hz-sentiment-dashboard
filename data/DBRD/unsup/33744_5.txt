Recent heb ik een nieuwe Young Adult gelezen, en voor het eerst voor deze blog, heb ik hem ook in het Engels gelezen. Ik heb namelijk "Heart-Beat" gelezen van Joanne Carlton.

"Joanne wie?" zeg je nu? Joanne Carlton. Dit is de Engelse alias van een Vlaamse auteur die al verschillende boeken (maar liefst zes!) heeft uitgebracht. Het gaat om Sandra J. Paul, die je mogelijk onder andere kent van de Young Adult-reeks "Het Eiland" (4 boeken), en de (psychologische) thrillers Azerty en Moordspel.

In het Engels lezen, dat was best even vreemd en wennen voor mij, maar aangezien ik een talenopleiding heb gevolgd en graag met talen bezig ben, was het leuk om mijn Engels nog eens op te frissen. Het ging ook gemakkelijker dan ik dacht, doordat de woordkeuze gemakkelijk te begrijpen is. Niet ingewikkeld dus. Iedereen die een goede basiskennis van het Engels heeft, zou het kunnen lezen, zonder dat het in simpelheid vervalt. Dat is net zo fijn!

Waar gaat Heart-Beat over?

Heart-Beat gaat over twee boezemvrienden, een meisje, Sam (16) en een jongen, Jasper (18). Sam is een beetje een vreemde eend in de bijt, Jasper stamt uit een succesvol gezin. Toch wil Jasper zijn eigen stempel doordrukken. Hij wil vechten voor de dingen in het leven. Hij weigert om dingen zomaar in de schoot geworpen te krijgen. En daarvoor gaat hij ver. Heel ver. Zo ver zelfs, dat hij tijdens een belangrijke wedstrijd in elkaar stuikt.

In het ziekenhuis krijgt hij het zware verdict te horen. Er groeit een tumor in zijn hart, dat gevaarlijk verweven zit in zijn hart. Hij heeft niet veel tijd meer.

Sam, als Jaspers beste vriendin, overtuigt hem om nog enkele van zijn dromen te laten uitkomen, zoals zingen voor een publiek. Samen trekken ze naar Londen, waar Jasper zich inschrijft voor een zangwedstrijd. Naarmate de wedstrijd vordert, verergert Jasper's toestand. Hij moet kiezen tussen zijn droom waarmaken en dus zijn hart volgen, of voor zijn familie.

Sam weet dat ze snel afscheid zal moeten nemen van Jasper, maar ze steunt hem volledig.

Mijn gedachten over het boek.

De cover:
De cover is prachtig en heeft voor mij een typische Engelse/Amerikaanse Young Adult-cover. Vraag me niet om dat uit te leggen, want dat kan ik niet. Er hangt simpelweg een bepaalde sfeer rond het boek. De kleuren vind ik prachtig gekozen, en ook de ondertitel "What would you do before your life ends?" spreekt, samen met de tekst op de achterflap, enorm tot de verbeelding. Het doet me zelfs nadenken over wat ik nog allemaal in mijn leven zou willen doen. De foto voor de cover past ook perfect bij het verhaal. Naar mijn mening begrijp je het zelfs nog beter wanneer je het verhaal gelezen hebt.

Het verhaal:
Je wordt meteen in het verhaal gesmeten. Het verhaal begint bij Jasper die in elkaar stuikt tijdens een belangrijke wedstrijd van zijn basketball-ploeg.

Het verhaal wordt in de ik-vorm verteld, en ondanks dat het verhaal per hoofdstuk wisselt van hoofdpersonage (Jasper-Sam), werkt dit totaal niet vervelend. Als je mee bent in het verhaal, begrijp je aan de hand van het verhaal over wie het nu gaat in het hoofdstuk.

Het verhaal is prachtig uitgewerkt met verschillende leuke twists in het verhaal. Weer zo'n boek waarvan je denkt dat je eindelijk weet hoe het verhaal in elkaar zit/wat er gaat gebeuren, en dan weet Joanne Carlton je weer aangenaam te verrassen. Degenen die mijn recensies hebben gelezen, weten dat ik zot ben van dit type verhalen, waarin voorspelbaarheid echt niet van toepassing is.

Het verhaal vordert ook vrij snel, doordat het gemakkelijk geschreven is. Het leest dus heel vlot weg, maar toch moest ik soms enkele keren slikken. Het is een triest "heartfelt" verhaal/story, en dat gevoel wordt alleen maar versterkt doordat het in de ik-vorm geschreven is. Het is niet zo dat het boek te zwaar is, verre van zelfs! Het is zelfs een zeer aangenaam boek om te lezen, maar wel een boek dat je doet nadenken over jouw dromen en doelen.

De personages werden ook heel goed uitgewerkt. Je hebt een duidelijk beeld van wie Sam en Jasper zijn, wat ze doen in het (voorbije) dagelijkse leven, wat ze nu doen, hoe ze daar geraken. Ik moet zeggen dat het verhaal dus goed in elkaar steekt en dus ook geloofwaardig is.

Het boek doet je echt nadenken over het leven. Het heeft mij doen nadenken over wat ik wil in het leven, maar ook dat het leven te kort is om altijd maar uit te stellen. Wil je dingen doen, doe het dan nu, want voor je het weet, is het voorbij, kan je het niet meer doen, gaat het niet meer, ...

Heart-Beat van Joanne Carlton is dus een echte aanrader!