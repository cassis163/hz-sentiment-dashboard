Een stil geloof in engelen is een verhaal, wat verteld wordt door Joseph Vaughan, een schrijver, over zijn eigen leven, welke beheerst wordt door een tragedie. Hij groeit op in een klein stadje Augusta Falls in Georgia, Amerika. De dood nam Josephs vader in de zomer van 1939, toen hij elf jaar was, net nadat hij een witte veer gevonden had, misschien was die wel van een engel. Terwijl er in de rest van de wereld een oorlog gaande is, komt de Dood in de jaren erop volgend verschillende keren langs in de buurt. Er wordt bijna elk jaar wel een meisje vermoord. Joseph heeft er zelfs één gevonden. Ze worden misbruikt en dan als oud vuil weggegooid en vernietigd. Dat bezorgt hem nachtmerries. Hij wil er iets aan doen als hij tiener is en samen met vier vriendjes richten ze De guardians op. Ze beloven, dat ze er alles aan zullen doen om de meisjes in de gaten te houden, zodat het niet meer gebeurt. Zijn buurmeisje wil hij extra in de gaten houden, want zij is kwetsbaar. Als er dan een Joods meisje wordt vermoord, verdenken de mensen Josephs buurman, een Duitse boer Gunther Kruger, zonder bewijs, maar eigenlijk meer door de spanningen van de tweede wereldoorlog. Ze branden hun huis plat en daarmee vermoorden ze het buurmeisje, die Joseph had gezworen te zullen beschermen. Zijn hele leven zal gekleurd zijn door zijn gevoel van mislukking, dat hij niets aan de moorden kon veranderen. De familie Kruger verlaat het stadje en de mensen denken, dat het moorden nu eindelijk zal ophouden. Toch gebeurt het weer en er wordt geen dader gevonden. Pas na jaren houdt het op en dan denken ze de dader te hebben gevonden, terwijl die zich verhangen heeft in de schuur. Als Joseph 21 is verlaat hij Augusta Falls om een nieuw leven te beginnen als schrijver in New York, zo jong nog en al een heel leven achter de rug hebbend. Maar zijn verleden laat hem niet met rust. Ook in New York zit de Dood hem op de hielen.

Dit was het eerste boek, wat ik gelezen heb van Ellory. Wat een mooi verhaal. De stijl van schrijven is met heel mooie zinnen, een echte literaire thriller dus, maar ook een roman. Zeker geen doorsnee thriller. Je beleeft Josephs angsten en schuldgevoel. Het leven in een plattelandsgemeenschap in de Verenigde Staten wordt goed omschreven, zodat je zou verwachten, dat de schrijver daar ook woont, maar dat is niet zo, want Ellory is een Engelsman. Als je de biografie van Ellory leest, dan zie je, dat hijzelf ook een moeilijk leven heeft gehad als kind. Hij weet waar hij over schrijft, over eenzaamheid en hoe mensen kunnen zijn. Het plot is niet echt super spannend, maar het weet je van het begin af aan te boeien. Er komen onverwacht toch weer wendingen in het verhaal, zodat je schrikt, wat Joseph nu weer overkomt.

Een stil geloof in engelen is een prachtig verteld verhaal. Eén van de beste thrillers, die ik de laatste tijd gelezen heb, vijf sterren meer dan waard.