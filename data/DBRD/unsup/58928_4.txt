Dit leuke en knappe prentenboekje is gebaseerd op ‘Hoe de olifant aan zijn slurf kwam’, een kortverhaal van Rudyard ‘Jungle Book’ Kipling. Dat verscheen al eerder als prentenboek, maar de versie van Loes Riphagen is er een grappige variatie op die bovendien nog een prettig kijkboek is vol kleurrijke beestjes.  

Wel opgepast met gretige kinderhandjes: dit boekje is een delicaat kunstwerkje met breekbare cut out pages die makkelijk scheuren bij oneigenlijk gebruik. Maar de uitgeknipte bladzijden achter het lege kader van de cover zijn wel een leuke vondst: pagina na pagina dringt de lezer dieper door in de jungle waarin het nieuwsgierige olifantje de andere dieren uithoort. Zo wil het olifantje met zijn korte neusje onder meer weten van de mol hoe hij onder de grond ademt en van de krab waarom hij zijwaarts loopt. De antwoorden wacht hij niet af en hij gaat almaar verder zijn neusje in andermans zaken steken. Door de uitsparingen in de platen zijn de volgende, nog verborgen slachtoffers van het olifantje gedeeltelijk zichtbaar. Heel lastig zijn ze niet te vinden want de felgekleurde dieren vallen goed op in het oerwoud in grijstinten. Het decor van struikgewas, bladeren en grassen is overigens ook in een kunstige collagetechniek gemaakt.  

Uiteindelijk komt het blauwe olifantje bij een grijnzende groene krokodil van wie hij wil weten wat zijn lievelingseten is. Een sappig dom olifantje misschien? Het onvermijdelijke volgt: de olifant wordt letterlijk bij de neus genomen, maar dankzij de andere dieren die de olifant te hulp snellen loopt de krokodil een blauw(olifan)tje. Aanvankelijk trekt het olifantje een lange neus bij zijn verlengde neus, tot hij er de voordelen van ontdekt: je kan er niet alleen muggen mee wegjagen en mee onder water zwemmen, maar ook blaadjes van hoge bomen knabbelen of lekker toeteren. En dan willen álle olifanten wel zo’n lange neus.  

Dit frisse, amusante én leerrijke boekje (‘elk nadeel heb z’n voordeel’) is een mooie voortzetting van het stilaan opmerkelijke oeuvre van de nog jonge illustratrice. Ondanks dit olifantje met zijn lange snuit is haar verhaal zeker nog niet uit.