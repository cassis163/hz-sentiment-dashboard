Lena & Leentje is een ontroerend prentenboek over de liefde tussen een oma en haar kleindochter. De twee zijn onafscheidelijk. Oma neemt haar kleindochter overal mee naar toe en leert haar veel. Wanneer Leentje volwassen is geworden zijn de rollen weliswaar omgedraaid, maar ze zijn er nog steeds voor elkaar.

Het onderwerp van het prentenboek is wat zwaar en misschien lastig te begrijpen voor de allerkleinste kinderen. Aan jou als voorlezer dan de taak het verhaal hier en daar op een creatieve manier wat aan te vullen. Het boek kan helpen ter ondersteuning bij een gesprek over ouder worden of voor een gericht gesprek over een bepaalde opa, oma of ander familielid. Hier en daar komt de tekst niet volledig overeen met de bijhorende afbeeldingen. Zo staat er bijvoorbeeld beschreven dat oma een rode trui aan het breien is, terwijl de trui op de eerstvolgende afbeelding groen is. Verder over de illustraties in het prentenboek niets dan lof, ze spreken voor zich en maken de bijhorende teksten bijna overbodig.