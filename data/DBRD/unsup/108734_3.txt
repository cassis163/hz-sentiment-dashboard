Voor de leesclub van Thrillzone heb ik deze actuele thriller van Staf Schoeters mogen lezen. Ik was vooraf niet bekend met eerder werk van Schoeters, terwijl hij toch al een behoorlijk aantal boeken (namelijk 27 stuks!) op zijn naam heeft staan. De cover en de achterflap tekst van het boek spraken mij aan en daarbij was ik nog niet erg bekend met het genre actuele thriller wat ook mijn nieuwsgierigheid wekte.

Het boek vertelt het verhaal van de journalist Enzo Marsman, die door zijn eigen stommiteit voor het blok wordt gezet om vervolgens een dubbelrol te moeten spelen. In eerste instantie vindt hij dit fantastisch maar gaandeweg raakt hij steeds meer verstrikt in leugens en intriges. Wat betekend het moeten spelen van een dubbelrol eigenlijk voor je liefdesleven, vriendschappen en eigenheid?

Er worden behoorlijk wat waargebeurde memorabele momenten uit het verleden aangehaald in dit boek, wat waarschijnlijk het genre actuele thriller verklaard. De geschiedkundige gebeurtenissen uit het verleden en, helaas nog, gaande actuele gebeurtenissen spelen een grote rol. Dit geeft een realistische vorm aan het geheel. De schrijfstijl is passend, ook al is het zo hier en daar Vlaams qua bewoording leest het toch soepel. Mooi taalgebruik maar zeker niet te ingewikkeld. Het verhaal had mij echter niet gelijk vanaf het begin te pakken. Voor mijn gevoel kwam het geheel wat traag op gang. Een te lange uiteenzetting naar waar het uiteindelijk om gaat. Na een stuk gevorderd te zijn kreeg het verhaal toch zijn grip op mij en kwam er vaart in. Wat er toch voor gezorgd heeft dat ik het boek met plezier gelezen heb.

Ik geef dit boek 3 sterren.

Spanning: 6
Plot: 7
Leesplezier: 7
Schrijfstijl: 7,5
Originaliteit: 7
Psychologie: 7