James Rollins is het pseudoniem van de in 1961 geboren dierenarts uit Sacramento Jim Czajkowski. Tijdens de eerste jaren van zijn schrijverscarrière schreef hij enkele door critici zeer goed onthaalde fantasyromans. Doch kreeg hij pas naam en faam toen hij zich toespitste op het thrillergenre. Taal der engelen is het derde boek waarin de geheime Amerikaanse elite-eenheid SIGMA een hoofdrol speelt.
Een oude en dodelijke plaag die de gehele wereldbevolking bedreigt, treft de bewoners van de Christmas Islands in de Stille Oceaan. De Amerikaanse elite-eenheid Sigma Force treedt in actie en reist af naar het afgelegen eiland om haar bewoners te evacueren met een gecharterd cruiseschip dat is omgebouwd tot een drijvend hospitaal. Het Gilde, een terreurorganisatie met wereldwijde vertakkingen wil het voltallige cruiseschip kapen omdat het via een gecodeerde code in teksten van Marco Polo op het spoor is gekomen van het dodelijke virus. Voor hen is het een gedroomd biologisch wapen. Grayson Pierce staat voor de uiterst moeilijke taak om de code te kraken en het virus aldus een halt toe te roepen. Het is meteen het startsein voor een aartsmoeilijke opdracht die begint met een geheimzinnige boodschap op de vloer van de Torre dei Venti in Vaticaanstad.
Via Rome neemt het Sigmateam ons mee op een adembenemende speurtocht. Van de Aya Sofia in het bruisende Istanbul, via de kust van Iran tot in de diepe jungle van Cambodja. De dodelijke waarheid over wat er na Marco Polos expeditie naar China gebeurde komt beetje bij beetje aan het licht. Als blijkt dat er zich binnen Sigma een mol bevindt tikt de tijd helemaal in het nadeel van Pierces team. Een wereldwijde pandemie zal voor de ondergang van de mensheid zorgen.
In Taal der engelen speelt Rollins handig in op de huidige actualiteit. Het onderwerp van het boek is namelijk een combinatie van mogelijke biologische terreurdreiging en een variant van de vogelgriep. Rollins neemt als basisconcept voor zijn verhaal de mens die voor slechts tien procent bestaat uit cellen met menselijk materiaal. Wat als de overige negentig procent in opstand komt?
Het achterliggende verhaal is dat van de ontdekkingsreiziger Marco Polo. Die vertrok uit China met twaalf schepen en zeshonderd bemanningsleden. Bij zijn aankomst in Italië bleef slechts één enkel schip over. Van die reis is niets meer bekend dan dat er onderweg iets vreselijks gebeurd moet zijn. Deze feiten vormen dus voldoende stof om het boek wederom te voorzien van heel wat opmerkelijke wetenschappelijke wetenswaardigheden.
Ik heb regelmatig gegoogeld op het internet om de beschreven feiten/wetenswaardigheden te checken of na te lezen. Het bewijst temeer dat Rollins gedreven met zijn vak bezig is en alles tot in het detail wil doen kloppen.
Na een handvol romans heeft Rollins zijn succesformule nog verfijnd. Karakters die bruisen van energie, stevige dialogen en korte paragrafen zorgen voor een typische drive dat je van een goed avonturenboek mag verwachten. De schrijfstijl van de auteur past perfect in de verhaalstijl en het is onmogelijk om als lezer niet meegesleurd te worden in de avonturen van de zogenaamde helden. Rollins maakt ook handig gebruik van grafische schetsen, symbolen, lettertekens enzovoort zodat je als lezer mee kan kijken/zoeken naar het kraken van de code.
Enig minpunt aan het boek is misschien de geloofwaardigheid van het verhaal. Lees je dit boek als pure ontspanning, dan zal je dit zeker niet storen. Heb je ook oog voor de historische en wetenschappelijke feiten dan is de verhaallijn op zich een beetje te veel van het goede.