Marlene is getrouwd met Herr Wegener, een man die haar als zijn eigendom beschouwt, een juweel waarmee hij kan pronken. Herr Wegener heeft het einde van de Tweede Wereldoorlog door list, bedrog en moord weten te overleven. Sindsdien is hij de baas, niet alleen over zijn eigen leven maar door middel van dwang ook over dat van anderen. Als Marlene ontdekt dat ze zwanger is, wil ze vluchten uit haar gouden kooi. Dat lijkt te lukken maar op haar vlucht kiest ze een verkeerde afslag. Deze afslag leidt haar niet naar de veilige grensovergang maar juist dieper de bergen van Tirol in. Daar krijgt ze een ongeluk en wordt ze gevonden en gered door Bau’r Simon Keller. Deze zwijgzame man woont helemaal alleen in de bergen in zijn oude maso, het traditionele huis in Tirol. Simon is op zichzelf, hij heeft geen contact met de buitenwereld. In een grijs verleden zijn de beide ouders overleden en zijn kleine zusje. Sindsdien leeft Simon alleen met zijn gedachten en zijn varkens. Herr Wegener intussen zet een klopjacht in op Marlene. Kosten noch moeite worden gespaard om haar te vinden en haar te vermoorden vanwege haar verraderlijke vlucht. Als Herr Wegener erachter komt dat Marlene zwanger is, draait hij door en huurt hij via het geheimzinnige Genootschap de Vertrouwenspersoon in. De Vertrouwenspersoon heeft nog nooit een opdracht niet volbracht. Terwijl de Vertrouwenspersoon langzaam maar zeker het spoor van de gevluchte Marlene volgt, herleeft Marlene in de maso haar eigen jeugd. Simon en zij ontwikkelen een routine waarin ze beiden goed gedijen. Door een ongelukje van Simon kan Marlene niet weg en verzorgt ze Simon en zijn varkens. Marlene is nieuwsgierig geworden naar Simons verleden en gaat op onderzoek uit in de maso. Dat had ze beter niet kunnen doen. Welk persoon is voor Marlene het gevaarlijkst: de Vertrouwenspersoon die steeds dichterbij komt of toch Simon, de reddende engel? In een spannende climax, hoog in de bergen van Tirol, vindt de ontknoping van dit drama plaats.

Mijn mening: Met ‘In de greep van de waanzin’ heeft Luca D’Andrea een spannende thriller geschreven. Hij laat in dit verhaal zien hoe dichtbij de waanzin in ieders leven is. Zo lang alles op rolletjes loopt, is er niets aan de hand maar als het noodlot toeslaat… Dan is het niet zeker hoe je gaat reageren. Luca D’Andrea laat zien waar goed en kwaad elkaar in één persoon kunnen raken. Een heerlijk boek, vier sterren van mij.