Dit boek trok meteen mijn aandacht toen ik 'm zag liggen in de bibliotheek. Ik bedoel: kijk die cover! Ik kon de tafel niet voorbij lopen zonder dit prachtige boek ook nog even in mijn al veel te volle tas met boeken te proppen. En niet alleen de cover maakt nieuwsgierig, ook de flaptekst smaakte naar meer.

Na een heftige periode besluit Marin van de één op de andere dag alles en iedereen achter te laten en naar New York te vertrekken. Goed gaat het niet met haar, maar het is wel gemakkelijker om niet geconfronteerd te worden met haar verleden. Totdat haar oude vriendin Mabel op de stoep staat en Marin niet langer kan vluchten...

'We are okay' was mijn eerste boek van Nina LaCour, maar nu weet ik zeker dat dit niet mijn laatste boek van deze fantastische schrijfster zal zijn. Ik snap dat niet iedereen er zo over denkt. Als je op zoek bent naar een boek vol actie of waar het personage van de ene in de andere situatie rolt, kijk dan verder. Want dit is niet zo'n soort boek. Nee, dit boek draait om de personages, hun emoties en hoe ze hiermee omgaan. Het is een boek over verlies, rouwen, familie, liefde, vriendschap en alles daartussenin. Het is een boek dat je bij de keel grijpt - met name in de laatste hoofdstukken - en dat je niet loslaat voor je de laatste bladzijde hebt omgeslagen.
Ik kan het niet vaak genoeg zeggen: wat een prachtig verhaal is dit. Het is dat ik geen 50 sterren kan geven, daarom ga ik voor 5 sterren. En een plekje op mijn favorietenlijst!