Van te voren wist ik al dat we in serie 2 niet meer door de ogen van Vuurster kijken, maar door andere katten in de DonderClan. Waar ik verbaasd en blij over was, is dat je door de ogen van twee verschillende katten kijkt. Terwijl er eigenlijk drie katten de hoofdrol hebben.

De meeste tijd kijk je door de ogen van Braamklauw, hij is inmiddels krijger bij de DonderClan. Andere delen van het boek zie je door de ogen van Loofpoot, een van de dochters van Vuurster. De derde hoofdpersoon in het boek is Kwikpoot, de andere dochter van Vuurster. Kwikpoot en Braamklauw lijken een haat-liefde verhouding te hebben. Ze kunnen niet met en niet zonder elkaar. Als Kwikpoot de enige is die weet van het geheim van Braamklauw, is ze niet van het idee af te brengen om mee te gaan op missie. Loofpoot blijft achter in het DonderClan kamp, maar kan op een bepaalde manier contact leggen met haar zusje, althans dat probeert ze.

Middernacht is het eerste deel van de tweede serie. Ik heb voor het eerst een Warrior Cats boek 4 sterren gegeven. Er gebeurde namelijk heel erg weinig in dit boek. Alsof het de inleiding was van de rest van de serie. Wat er verteld werd, was hartstikke goed, maar er gebeurde heel weinig.

Het was erg leuk om over de nieuwe generatie katten te lezen, terwijl de andere katten nog niet dood zijn. Ik ben benieuwd wat er nog meer gaat gebeuren in serie 2.