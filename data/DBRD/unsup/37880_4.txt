Titel : Lief van je
Auteur : Roanne van Voorst
Uitgeverij : Uitgeverij Brandt
ISBN : 978 94 92037 76 3

Roanne van Voorst start haar tweede roman met een openingsscène die genadeloos op je inbeukt.
Wanneer een Nederlands gezin plots getroffen wordt door het verlies van hun zoon en broer Justin heeft dit een verregaande invloed op het leven van de 19-jarige zus Rêve.

“We moeten doorgaan met liefhebben van dingen waar we ooit van hielden en die er nog zijn.”

Het boek bestaat uit 5 delen, waaronder ten eerste een proloog die de lezer direct met de neus op de feiten drukt : het overlijden van Justin.
Terwijl het volgende stuk meer handelt over de gevoelens binnen het gezin kort na het verlies van Justin. De auteur schuift er af en toe een flashback tussen waardoor je stilletjes aan meer zicht krijgt op de gevoelens en levensvisie van Rêve. In dit stuk wordt zeer verfijnd het verschil in het verwerkingsproces bij enig leed weergegeven. Hoe ga je om met anderen hun emoties ? Is er begrip voor elkaar of leeft men na een tijdje naast elkaar ? Willens nillens wordt de lezer gedropt binnen een ontwricht gezin.
Tijdens het tweede deel volg je vooral Rêve tijdens haar uitwisseling in Syrië. Verdriet wordt omgezet naar doorzetting, naar kracht, … je voelt een gedeeltelijke ontkenningsfase alsof het plots een andere Rêve betreft. Het is erkentelijk dat de auteur hiervoor zeer veel gesprekken gepleegd heeft met mensen die in het leger zitten of zaten, met gezinsleden die een militair in hun midden hebben of hadden. Zeer treffend geschreven waardoor je de kameraadschap en liefde haast kan aanvoelen.
Wanneer Rêve terug naar Nederland keert breekt het derde deel aan wat tevens weer een intense periode is voor het hele gezin. Tijd om terug te wennen aan haar thuisland, een worsteling met het verwerken van oorlogsbeelden en een dagelijks duel met waanbeelden. Opnieuw maakt ze deel uit van het gezin, wordt ze keer op keer geconfronteerd met die lege plek aan tafel, het gemis van een immer tokkelende computernerd, …
De epiloog tenslotte geeft alle antwoorden weer waar je heel de tijd naar zocht.

“Herinneringen aan mensen waren nooit puur, besefte ik me ineens. Ze waren als straatdrugs, versneden met iets anders.”

Van Voorst zet in haar boek niet enkel omgaan met gevoelens centraal. Nee, het gaat over veel meer dan dat. Mensen die elkaar verliezen omdat ze niet meer weten hoe met elkaar te praten, hoe ze met elkaar moeten omgaan. De roes van drugs, verstoppertje spelen met je èchte ik of met je problemen waardoor je keuzes maakt die niet vanzelfsprekend zijn, vluchtelingenbeleid en PTSS.

Mede door de keuze om met de ik-persoon te werken èn alle personages zeer goed uit te diepen wordt je ondergedompeld in een bad van emoties en lijkt het met momenten dat je naast Rêve of zelfs als Rêve in een achtbaan zit.

‘Lief van je’ ìs verbluffend goed. Het is de harde confrontatie met het hoofdpersonage en de constante rauwheid die reeds vanaf de eerste bladzijden in jouw hoofd binnensijpelen waardoor het een uitdaging wordt om dit pakkende verhaal naast je neer te leggen.