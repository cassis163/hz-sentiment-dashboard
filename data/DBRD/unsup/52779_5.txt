Bloedbroeders gaat over René Verstuyft, die in de Eerste Wereldoorlog zijn vaderland moet verdedigen. Gehard en getekend door de vreselijke dingen die hij daar heeft meegemaakt, deserteert hij, en vlucht terug naar huis. Daar sluit hij samen met zijn broer, Rosse Mon, aan bij de bende van Van Hoe, die moordend en rovend door Vlaanderen trekt.
Mon aanbidt René, ziet hem als hét grote voorbeeld en volgt hem in alles. Het duurt niet lang, of René neemt de leiding over en bepaalt wat er moet gebeuren, en waar en wanneer. Ze worden regelmatig getipt, in ruil voor een deel van de buit. Heel vaak draaien die overvallen, die met veel geweld gebeuren, uit op een fiasco, en lijkt het meer op een zootje ongeregeld, dan op de perfecte misdaad. René en zijn bende worden steeds gewelddadiger en er vallen geregeld dodelijke slachtoffers tijdens hun doortocht. De mensen worden steeds banger van ‘ de schrik van Vlaanderen’ , en vrezen dat zij de volgenden zullen zijn. Enkel bij Maria, vindt René liefde, rust en geborgenheid.
De politie krijgt de bende maar niet te pakken. Pas als hun commissaris onder de dodelijke slachtoffers valt, wordt er een speciaal team gevormd, en wordt de zoektocht intensiever. Uiteindelijk wordt de bende verraden en kunnen ze ingerekend worden.
Ze worden aangeklaagd voor 14 moorden en een groot aantal gewapende overvallen.
In 1924 worden ze, na het proces van de eeuw, ter dood veroordeeld.