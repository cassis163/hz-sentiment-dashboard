Mark Allen Smith, is er als ervaren scenarioschrijver nu ook in geslaagd een boeiend thrillerdebuut, Manipulatie, te schrijven. Hooggespannen verwachtingen zijn waargemaakt.

Geiger verdient zijn geld als professioneel martelaar met een strikte beroepscode. Hij is wat eigenaardig en mysterieus, maar wel zeer goed in zijn werk. Met zijn methode vloeit er zelden bloed, want volgens Geiger is pijn niets vergeleken bij angst. Hij krijgt altijd de waarheid boven tafel en voltooid elke opdracht met succes. Als zijn partner Harry Boddicker een cliÃ«nt binnenhaalt die wil dat Geiger een twaalfjarige jongen onder handen neemt, weigert hij dit instinctief en slaat, met gevaar voor eigen leven, met de jongen op de vlucht. Het spel begint, wat kan er zo belangrijk zijn dat een kind ervoor gemarteld zou moeten worden? Komt Geiger er op tijd achter en kan hij de jongen en zichzelf nog redden of zal hij voor het eerst in zijn leven genadeloos falen?

In het eerste deel van het boek ontbreekt het aan spanning. Als de personages zijn voorgesteld en de situatie is beschreven, zit de lezer opeens met vragen waar hij of zij een antwoord op wil vinden. De behoefte om door te lezen is ontstaan.
Vanaf het tweede deel van het boek wordt het spannend en deze spanning neemt alleen maar toe naarmate het verhaal vordert. Gedetailleerde omschrijvingen van een aantal martelingen zijn soms best gruwelijk, maar wel goed passend in het verhaal. Laat je daar niet door afschrikken, want dat zou zonde zijn.
Het laatste deel van het boek komt met verklaringen, antwoorden en het hoogtepunt waar de lezer op zit te wachten. Ik vind Manipulatie een zeer geslaagd debuut van Mark Allen Smith. De opbouw, vaart in het verhaal, prettige schrijfstijl, voldoende uitgewerkte personages en gedetailleerde beschrijvingen van bepaalde situaties maken dit boek tot een ware psychologische thriller. Manipulatie is een aanrader en meer dan zomaar een thriller.