Het is even inkomen in het boek en wennen aan de schrijfstijl door de vele namen en feitelijkheden die beschreven worden in de eerste hoofdstukken. Ook de sprongen in de tijd maken dat ik even moet schakelen. Daar komen dan ook nog eens de natuurkundige formules bij, waardoor ik even moet slikken en bijna denk: gaat dit een boek voor mij zijn? Het onderwerp spreekt me vooralsnog heel erg aan, maar tot dan toe is de schrijfstijl voor mij erg stroef.

Dit duurt zo’n honderd bladzijdes en daarna begint het verhaal voor mij te leven. De gebeurtenissen volgen elkaar in rap tempo op en het verhaal is ontzettend spannend. Het verhaal wordt ook nog eens vanuit verschillende perspectieven geschreven. Dit zorgt voor het opwekken van spanning, want je wilt weten hoe het afloopt met die ene persoon, daarbij zorgt het ook voor een nog completer beeld.

Het boek is gebaseerd op ware feiten en ondanks dat de schrijver toegeeft dat hij er sommige delen bij heeft verzonnen, of heeft aangepast, komt het nergens ongeloofwaardig over. Het zou zo een verslag kunnen zijn van iemand die echt in het kamp heeft gezeten, zo gedetailleerd en beschrijvend is het verhaal. Je ziet dan ook alles voor je ogen gebeuren, zo realistisch is alles beschreven.
Het beschrijven van alle gruwelijkheden wordt niet geschuwd en ook de dood van bepaalde personages verraste me.

Het verhaal laat je nadenken over hoe jij zou handelen in zo’n situatie en of je net zoveel moed zou hebben als de hoofdpersoon. Het verhaal is doorspekt met ellende, maar zelfs in de hel op aarde zijn er kleine lichtpuntjes en is er plaats voor liefde.

Een tip: neem de tijd voor dit boek, lees het rustig, laat de gebeurtenissen op je inwerken. Dat verdient dit verhaal en dat maakt het lezen ervan het zo waard.
Vier sterren vanwege het stroeve begin, maar wat een comeback maakt het verhaal.