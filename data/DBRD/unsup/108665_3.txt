Via de boekenclub heb ik dit boek ontvangen, het is een mooi geïllustreerd boekje met afgeronde hoeken. De illustraties van Rébecca Dautremer zijn zeker een aanwinst voor het klassieke verhaal van Alice in Wonderland. Sommige afbeeldingen zouden niet misstaan op een van mijn muren, het zijn kleine kunstwerkjes.

Het verhaal van Alice is enigszins aangepast maar voor de leeftijdscategorie is dat geen probleem. Het zorgde er voor mij wel voor dat ik nog een aantal andere versies wil lezen, om te kijken hoe het vanuit andere oogpunten geschreven is. Doordat Alice in dit boek donker haar heeft, zorgde dat wel voor wat verwarring in het begin, maar zodra je het boek verder leest, is het helemaal geen probleem meer.

Het verhaal is bij iedereen bekend, maar voor kinderen die nog geen kennis hebben gemaakt met Alice en de vele leuke, rare figuren uit Wonderland is dit een erg prettig boek om voor te lezen of zelf te lezen. Tenslotte.. hoe mooi is het om mee te gaan met Alice naar Wonderland, je fantasie los te laten en ook nog verder te fantaseren in je eigen wonderwereld.