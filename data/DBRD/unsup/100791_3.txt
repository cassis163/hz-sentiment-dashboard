De Britse schrijfster Ruth Rendell is nog altijd het meest bekend van haar Inspecteur Wexford detectives, waarvan ook een televisieserie gemaakt werd. Persoonlijk hou ik meer van haar psychologische thrillers.

Het boek begint en eindigt op Portobello Road, en ook tussendoor speelt het verhaal zich daar regelmatig af. Het boek blijkt dus ook in het Engels Portobello te heten.

Eugene Wren is een welgestelde kunsthandelaar van vijftig jaar en staat op het punt om met de mooie arts Ella te trouwen. Eugene heeft zijn zaakjes goed op orde: een bloeiend bedrijf, een mooi huis en genoeg geld. Hij heeft echter wel een probleem. Zijn verslaving aan roken en drinken heeft hij onder de knie, maar hij heeft er een andere voor terug gekregen. Hij kan niet zonder een bepaald merk suikervrije snoepjes. Eugene probeert zijn verslaving onder controle te krijgen. Omdat deze verslaving hem beheerst, levert deze obsessie hem veel frustratie op.



Op een dag vindt hij een envelop met geld, een behoorlijk bedrag. Hij besluit niet naar de politie te gaan, maar een briefje op een lantaarnpaal op te hangen. Eugene komt in aanraking met Lance, een kruimeldief, die woont bij een ver familielid, een oom die nogal godsdienstig is. Hij was eerst dakloos door huiselijk geweld, maar is door die oom opgenomen in zijn huis. Lance meldt zich als degene die de envelop verloren heeft. Hij weet niet hoeveel geld er in de envelop zat en krijgt dus niets los van Eugene, maar hij kan wel goed om zich heen kijken als hij in het huis van Eugene is. Lance wil zijn vriendin Gemma terug, maar heeft geen geld. Daarom gaat hij inbreken. Hij wordt gechanteerd en kan het geld goed gebruiken.



Het geld komt weer terug bij de eigenaar Joel, die in het ziekenhuis ligt na een hartoperatie. Zijn moeder bezoekt Joel wel, maar hij is verstoten door zijn vader, die hem wel voorziet van geld. Joel is depressief en wil alleen maar in het donker leven. Joel, de depressieve eigenaar van het geld, wil dat Ella, die het geld aan hem terug heeft gebracht, zijn huisarts wordt.



Dit briefje zorgt ervoor dat de levens van verschillende mensen, met al hun obsessies, dromen en problemen bij elkaar komen.



Ik kreeg een ongemakkelijk gevoel bij dit boek. Ik ergerde me aan de personages. De verslaving van Eugene aan suikervrije snoepjes wordt veel te breed uitgemeten. De personage Joel vond ik heel tragisch. Het boek was voor mij best teleurstellend. In het begin van ons trouwen (30 jaar geleden) heb ik boeken van Ruth Rendell gelezen en had voor ogen, dat zij goede psychologische thrillers schreef. Deze titel werd bij de Top Tien van de bibliotheek genoemd, maar ik vond het tegenvallen. Spannend was het in geen geval.