Olivia Rönning vertrekt naar Mexico en omstreken om het schokkende feit te verwerken (voor de lezers die ‘Springvloed’ nog niet hebben gelezen, is het beter om dit niet te onthullen), waarmee ze werd geconfronteerd aan het einde van ‘Springvloed’, het eerste deel in de serie van Rönning en Stilton. Bij thuiskomst wordt ze geconfronteerd met de veranderingen die deze ingrijpende gebeurtenis hebben. Het eerste besluit is dat zij niet aan het werk wil als politieagente, maar kunstgeschiedenis wil gaan studeren. Wanneer ze langzaam weer probeert te aarden in haar normale leven in het gure Zweden, sluipen moord en doodslag binnen als een genadeloze ziekte.

Bij het begin van ‘De derde stem’ zijn we een jaar verder in de tijd gesprongen sinds het einde van ‘Springvloed’. Zo ook Tom Stilton, die een volledig andere wending aan zijn leven heeft gegeven. Hij huurt een kooi op een aak bij een mysterieuze dame genaamd Luna, en bereidt zich voor op een wraakactie waar zijn ex-collega bij de recherche bij betrokken zal zijn. Zijn plannen worden echt verstoord wanneer zijn goede vriend Abbas voor de deur staat. Stilton wordt gevraagd om mee te gaan naar Marseille, waar Abbas persoonlijke zaken heeft af te ronden. Want wat heeft het lijk dat in stukken is gesneden, te maken met de persoonlijke geschiedenis van Abbas?

'De derde stem' is een ijzersterk vervolg in de serie rondom de personages van Rönning en Stilton. Mede door de hoge verwachtingen na het lezen van 'Springvloed' ben ik aangenaam verrast door de manier waarop het duo Börjlind actualiteit en spanning met elkaar weet te combineren. Zo worden onder andere de misstanden in de geriatrie aan de kaak gesteld, die helaas tot de realiteit behoren en waar geen fictie aan te pas komt. Waar bij 'Springvloed,' de ene ingrijpende gebeurtenis op de andere volgde, is er in dit deel meer rust in het verhaal en worden de situaties uitgebreider beschreven. Er is meer ruimte voor gepuzzel aan de kant van de lezer waardoor het boek een verslavende functie heeft. Opnieuw weet het duo Börjlind de lezer achter te laten met een indrukwekkend einde dat moeilijk los te laten is. Zoals Rolf Börjlind al aankondigde in de Meet & Greet moet de lezer nog geduld hebben tot volgend jaar voor het derde deel zal verschijnen. Ik overweeg bijna om een cursus Zweeds te starten zodat ik zo snel mogelijk verder kan in het derde deel. Want het is zeker dat Olivia, Tom, Abbas en Mette nog veel meer voor de lezers in petto hebben!