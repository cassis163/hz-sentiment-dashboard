Als de Gold kinderen horen dat er een waarzegster in hun stad is, besluiten ze er op af te gaan. Een voor een gaan ze naar binnen en komen naar buiten met een datum. Niet zomaar een datum, maar de datum waarop ze zullen sterven. In de jaren die volgen zien we hoe Varya, Daniel, Klara en Simon hun leven met die wetenschap vormgeven en wat de invloed van de profetie op hun levens is.

The immortalists heeft een prachtige cover waar veel symboliek in te zien is die de oplettende lezer ook weer terug zal vinden in het verhaal. Het verhaal zelf is prachtig geschreven. Door de keuze voor afwisselende personale perspectieven blijft er wat afstand tussen de lezer en de broers en zussen uit het verhaal, maar hierdoor weet Benjamin gedurende het gehele boek wel heel goed het mysterieuze gevoel vast te houden.

De verschillende personages zijn heel verschillend en dit levert interessante stof op: Hoe gaan zulke verschillende personen om met de wetenschap wanneer zij zullen sterven? Helaas komen niet alle personages even goed uit de verf. Zo blijft Daniël een wat vlakker personage en lijkt zijn verhaallijn uiteindelijk wat vergezocht, waardoor deze ook het minst realistisch is van de vier verhaallijnen. Toch voegt ook Daniël aan het verhaal toe en vormen de vier verhaallijnen samen een mooi, compleet verhaal.

The immortalists is een prachtig boek over belangrijke thema’s: Wat is nu echt belangrijk in het leven? Wat zou je doen als je wist wanneer je zal sterven? Zou je het willen weten? The immortalists heeft de antwoorden niet in pacht, maar zet je wel aan het denken.