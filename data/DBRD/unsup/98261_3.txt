Jo Nesbø werd in Oslo geboren in het jaar 1960 en is een zeer veelzijdig man. Hij was een tijdje profvoetballer en is nog steeds musicus, zanger, componist (onder meer van een musical) en auteur. Hij komt uit een familie van schrijvers en vertellers. Het schrijven zit dus in zn bloed.
Zijn debuutroman De Vleermuisman werd in 1997 meteen bekroond met de Noorse gouden strop en voert Harry Hole ten tonele, een politieagent op dienstreis in Australië. Ook zijn volgende romans Wraakuur (later herwerkt tot De Roodborst), Zes seconden te laat, Dodelijk patroon, De verlosser en tenslotte dit boek hebben Harry Hole  intussen tot inspecteur gepromoveerd  als centrale figuur.
Harry Hole is, ondanks een acuut drankprobleem, een zeer gemotiveerd politieman die als geen ander misdaden weet op te lossen omdat hij zich zo sterk engageert en de zaken die hij te behandelen krijgt zo draait en keert tot hij er een patroon in ontdekt dat hem uiteindelijk leidt tot de ontmaskering van de dader(s). Door zijn drankprobleem stond hij al enkele malen op het punt te worden ontslagen, maar zijn oversten hebben hem, vanwege zijn uitzonderlijke speurderskwaliteiten, steeds beschermd tegen de hiërarchie.
Als vrijgezel heeft hij een turbulent liefdesleven, maar telkens weer raakt hij zijn vrouw kwijt omdat er nu eenmaal maar een grote passie is in zijn leven: het opsporen van misdadigers. Ook met Rakel, zijn liefje sinds De Roodborst heeft hij een knipperlichtrelatie, maar in dit boek lijkt hij haar definitief te verliezen aan een ander man.
De Sneeuwman is weer zon heerlijke thriller die je in de ban houdt vanaf het eerste blad van het boek tot het wel erg dramatische en bijzonder meeslepende slot met de ontmaskering van de enigszins verrassende dader, zon 477 paginas later. Dit boek is zo goed opgebouwd dat je als lezer regelmatig op het verkeerde been wordt gezet, er komen ook enkele flashbacks in voor, maar vooral het feit dat Jo Nesbø hier en daar in het verhaal losse puzzelstukjes inbouwt, om die dan in het slot mooi in elkaar te laten passen, is erg ingenieus.
Dit boek is net als alle andere Nesbø-boeken een absolute aanrader!