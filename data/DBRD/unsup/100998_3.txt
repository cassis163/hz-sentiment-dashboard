Het is inmiddels een traditie, in de maand juni schenkt CPNB (Stichting Collectieve Propaganda van het Nederlandse Boek) aan alle kopers van spannende lectuur een pocketboekje. Dit jaar heeft niemand minder dan René Appel dit korte spannende verhaal verzorgd. Hiermee treedt hij in de voetsporen van o.a. Henning Mankell, Nicci French, Phillip Margolin, David Baldacci en Thoma Ross. Net als zijn voorgangers heeft Appel een prachtig geschenkverhaal geschreven dat elke thrillerliefhebber graag in zijn boekenkast zal hebben.Als broer en zus sluit prima aan bij het centrale thema van de maand van het spannende boek Dicht bij huis. Fred Verhoef speelt in het verhaal de hoofdrol. Al tijden is hij heimelijk verliefd op Sylvia, de vrouw van zijn beste vriend. Zij geeft hem signalen dat ze hem ook wel leuk vindt. Fred laat zich hierdoor steeds verder meeslepen in zijn verliefdheid en heeft wilde fantasieën over hem en Sylvia. Voor zijn vrouw en dochtertje heeft hij nauwelijks meer oog. Op het moment dat er voor Fred geen weg meer terug is en de enige optie is dat Sylvia voor altijd de zijne wordt, verdwijnt ze spoorloosRené Appel heeft met Als broer en zus een geschenkwaardig verhaal afgeleverd. Het is een kort verhaal zoals een kort verhaal moet zijn. Het heeft een kop een midden en een staart. Daarnaast is het spannend en is de broeierige sfeer die zo kenmerkend is voor Appel duidelijk terug te vinden. Ondanks het beperkte aantal paginas weet Appel de karakters in het verhaal weer uitstekend te typeren. Het meevoelen met Fred en het opbrengen van sympathie voor zijn radeloze verliefdheid en daarbijbehorende gedrag is bijna een must. Kortom, een pluim voor Appel en voor CPNB die zo verstandig was deze auteur te vragen het cadeauboekje te schrijven.