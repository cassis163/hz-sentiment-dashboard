Zoals eigenlijk in alle boeken van Goddard die ik tot nu toe heb gelezen is ook de Junius brieven een verhaal vol verwikkelingen: de ene gebeurtenis is nog niet voorbij of de volgende staat alweer te dringen. In een enkel geval met een iets te hoog gehalte aan toevalligheden, maar in de meeste gevallen realistisch zoals we van Goddard gewend zijn. De karakters in de Junius brieven zijn wellicht niet zo diep uitgewerkt, maar mijns inziens hoeft dat ook niet in een thriller die de vaart erin houdt. En dat laatste doet De Junius-brieven zeer zeker, al heb ik - maar dat is mijn mening - in die zin spannendere boeken van Goddard gelezen. Het is voor mij dus niet zijn beste boek, maar desalniettemin een heerlijk boek vol met verrassende ontwikkelingen dat mij in ieder geval van begin tot eind heeft geboeid. Het geschiedkundige element met betrekking tot Junius komt - gelukkig - niet al te vaak naar voren in dit boek. Goddard heeft gewoon een spannend boek willen afleveren, met zoals altijd veel personages, verwikkelingen en onderlinge relaties... en dat is hem weer gelukt! Ik wacht met smart op de vogende...