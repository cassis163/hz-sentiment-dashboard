Dit was het eerste boek dat ik van Jennifer las en ik kreeg het toevallig in mijn schoot geworpen. De dochter van de buurman van mijn schoonvader wilde mijn mening over het boek.
Zo gezegd, zo gedaan. Op iets minder dan 4 uurtjes heb ik het boek verslonden, aan 1 stuk door. Ik denk dat je dus wel kan stellen dat het boek heel vlot wegleest en niet veel geestelijke betrokkenheid van de lezer vergt.

Het verhaal op zich verloopt naar mijn mening te snel en te voorspelbaar, zoals dit bij vele erotische romans is tegenwoordig.
===BEGIN SPOILER===
Alexa zoekt wanhopig geld, maar voornamelijk een huwelijk dat haar dat geld kan bezorgen, twee pagina’s later krijgt ze die bijna letterlijk in haar schoot geworpen en laat dat nu net de man zijn die haar in haar jeugd diep gekwetst heeft. Weer enkele pagina’s later begaan ze een huwelijkscontract met de bedoeling geen gevoelens of seks te betrekken in de ongewone relatie. Enkel de monetaire voordelen. Als regelmatige lezer van erotische romans wéét je echter gewoon dat dit onvermijdelijk is. Er ontstaat een spel van aantrekken en afstoten, woordenwisselingen en toegevingen en BOEM! Daar komt plots de lang verdwenen vader van Nick die hem waarschuwt voor een “ongeplande” zwangerschap waarmee Alexa mogelijk zou trachten meer geld van hem af te troggelen… Je raadt het waarschijnlijk al, maar letterlijk de volgende pagina is Alexa zwanger met alle gevolgen vandien.
===EINDE SPOILER===
Desalniettemin is het een oké boek in zijn genre en de epiloog spreekt aan tot het lezen van het volgende boek, wat ik dus ook ga doen als ik nog eens een avondje ongeremd mijn gedachten wil verzetten.