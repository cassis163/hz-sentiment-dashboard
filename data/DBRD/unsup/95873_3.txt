De titel De Griekse eilanden wekt de indruk dat er in dit kookboek naast recepten aandacht is voor de Griekse eilanden. Dat is niet het geval. Er worden weliswaar nu en dan namen van eilanden genoemd, maar de info die daarbij verstrekt wordt is uiterst summier. Bij de ‘toeristische’ foto’s staat geen vermelding waar ze genomen zijn, wat echt een tekortkoming is.

Van praktisch elk gerecht is een foto geplaatst naast het betreffende recept. Voor alle foto’s geldt, dat ze niet sprekend zijn: matte kleuren, waar je zonnige, uitnodigende tafereeltjes wilt zien. Je zou haast denken dat het een sombere bedoening is op de Griekse eilanden … Vermoedelijk is de gebruikte papiersoort hier debet aan, maar toch.

Rebecca Seal heeft een mooie verzameling bruikbare recepten bij elkaar gesprokkeld, met dank aan alle mensen die achter in het boek worden opgesomd. Leuke recepten, vrijwel zonder uitzondering zeer eenvoudig te bereiden. De beschrijvingen zijn duidelijk, de ingrediënten over het algemeen goed verkrijgbaar.
Niet iedereen zal het belangrijk vinden, maar ik erger me aan de vele missers op spatie- en kommagebied; elk boek, ongeacht het genre, zou foutloos moeten zijn. Hier en daar ook een missertje in de tekst, bijvoorbeeld: … Meng alle andere ingrediënten – zijnde vloeistoffen en gehakte/gemalen kruiden – en stamp alles goed door elkaar. … Stampen is hier niet van toepassing, er kan gewoon geroerd worden.

De recepten zijn gesorteerd op soort gerecht: Broden & baksels, Mezedes & salades, Vis & zeevruchten, Vegetarische gerechten, Desserts, zoetigheid en drankjes.

Bij verreweg de meeste recepten ontbreekt de Griekse naam van het gerecht, hetgeen twijfels doet rijzen over de authenticiteit ervan.

Prima kookboek voor wie niet meer verlangt dan een berg recepten die tot smakelijke maaltijden kunnen leiden. Wie meer verwacht dan uitsluitend recepten zal teleurgesteld zijn.

Langzaam gesmoorde venkel
Ik ben dol op het aardse, nootachtige dat naar boven komt als venkel langzaam wordt gesmoord. Venkel groeit op veel van de Griekse eilanden, en het vederachtige groen is een cruciaal onderdeel van veel gerechten.

VOOR 2 personen als bijgerecht
1 venkelknol, in vieren
2 klonten boter
100 ml witte wijn
de blaadjes van 1 takje tijm
8 cherrytomaten, gehalveerd
1 teentje knoflook, gepeld en heel gelaten, maar licht gekneusd
zout en versgemalen zwarte peper

Verwarm de oven voor op 180 °C en zet een ovenschaal met deksel in de oven om op te warmen.
Snijd harde delen van de onderkant van de venkel. Plaats een koekenpan op middelhoog vuur en voeg een klont boter toe. Bak de venkel in 5-6 minuten lichtbruin; keer de stukken zodat zo veel mogelijk van het oppervlak bruin wordt. Laat daarna de tweede klont boter smelten in de pan en doe de venkel met de boter over in de hete ovenschaal.
Giet de wijn erbij en voeg de tijm, tomaten en het gekneusde teentje knoflook toe. Bestrooi met een beetje zout en peper en zet 40 minuten in de oven. De venkel is klaar als hij zeer zacht is en de punt van een mes er makkelijk in glijdt.
Doe eventueel de knoflook weg, giet de saus in een pannetje en laat hem iets inkoken voordat u hem weer over de venkel giet. Serveer heet.

Heerlijk, voor herhaling vatbaar! En dan niet met slechts 1 venkelknol.
Tip: Wees voorzichtig met het lichtbruin bakken. Er mag beslist geen ‘aanbaksmaak’ aan komen, die wint het namelijk van de zo specifieke, anijsachtige geur van venkel.