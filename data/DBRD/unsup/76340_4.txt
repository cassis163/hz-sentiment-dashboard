Na het geweld van de vorige opdracht van Saligia, ging Jessica Haider naar een afkickkliniek om van de, uit de hand gelopen, verslaving aan coke af te komen. Nu is zij weer helemaal terug en klaar voor de volgende opdracht.

Deze keer krijgt ze die van de oprichter van Saligia zelf: Sir Ryan. Hij is gestuit op een bedrijf genaamd Corail. Corail is een bedrijf in cryonisme maar het blijkt bij lange na niet allemaal zuivere koffie te zijn, maar wanneer Jessy ontdekt wat er allemaal mis gaat, gaat dit zelfs haar voorstellingsvermogen bijna te boven. Dat Sir Ryan hier meer van weet en er eigenlijk een dubbele agenda op na houdt kan zij op dat moment nog niet vermoeden, maar ze neemt ijskoud wraak.

Voor haar werk als rechercheur moet zij de moord op een mediamagnaat oplossen. Ook hier blijkt de schijn niet altijd te zijn wat het is maar wat doe je wanneer je voor de oplossing van deze zaak alleen maar kunt kiezen tussen twee kwadenâ€¦.

Met elk deel in deze serie duiken we verder in de psyche van Jessy. Maar hoever kun en wil je daarmee gaan? We zien wel een steeds menselijker kant van Jessica, wat ik overigens heel erg kan waarderen, maar ze lijkt aan de andere kant daardoor juist ook steeds harder en meedogenlozer te worden waardoor andere karakters soms wat teveel overschaduwd worden.

Ondanks dit puntje van kritiek heeft Corine Hartman weer een geweldig boek neergezet, met ijskoude en meedogenloze acties die je behoorlijk in hun greep houden. Ik vind het dan ook erg jammer dat er besloten is om de serie in te korten van 7 naar 5 delen, al is het misschien ook wel een verstandige en dappere beslissing, wanneer je naar de ontwikkeling van Jessica Haider kijkt. Ik kijk in elk geval uit naar het laatste deel, en ben ook heel benieuwd hoe het met Jessy af gaat lopen, maar daarop moeten we nog even wachten.