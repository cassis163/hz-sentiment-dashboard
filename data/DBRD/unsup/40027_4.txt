Jules Abbott woont al jaren in Londen nadat ze Beckford achter zich heeft gelaten. Nu krijgt ze het nieuws dat haar zus Nell is overleden en dat op een plaats die ze zo haatte. Nu moet ze wel terugkeren naar een plaats waar ze nooit meer naartoe wilde. Slechter nog, nu wordt ze ook nog eens belast met de zorg voor haar nichtje Lena en daar staat ze hoegenaamd niet om te springen. En alsof dit nog niet erg genoeg is komen ook weer die hele nare herinneringen naar boven.
Het verhaal doet al snel de ronde dat Nell Abbott zelfmoord heeft gepleegd door in het water te springen bij de verdrinkingspoel zoals die wordt genoemd. Het was nota bene Nell zelf die een boek aan het schrijven was over deze rivier en in het bijzonder de poel; het was een project waar ze mee bezig was. Het was haar visie op bepaalde gebeurtenissen die in de loop van de geschiedenis hadden plaatsgevonden. Voor sommige was ze dan ook geobsedeerd en niet iedereen was bepaald blij met haar project. Maar voor Lena staat het als een paal boven water dat haar moeder niet gesprongen is.
Het eigenaardige is dat er dit jaar al twee vrouwen gestorven zijn bij de rivier. Ook Katie Whittaker, de beste vriendin van Lena. Het meisje is de dood van haar vriendin nog aan het verwerken en dan gebeurt dit met haar moeder. Het helpt haar ook niet dat haar tante er nu is en waar ze nu niet bepaald een vriendschappelijke band mee heeft.
Zoals het standaard is, komt er een politieonderzoek aan te pas en brigadier Erin Morgan, overgeplaatst uit Londen, denkt dat er meer aan de hand is dan alleen maar zelfmoord. Ze voelt het gewoon aan dat er dingen niet kloppen. Kan zij erachter proberen te komen hoe alles juist in elkaar steekt?

Conclusie
Het verhaal wordt verteld door de perspectieven van de verschillende personages en dat zijn er nogal wat. Op die manier leer je elk hun verleden kennen en wat nog meer is, dat je als lezer kunt volgen wat hun geheimen zijn en hoe ze daar mee omgaan. Duistere gedachten en leugens die niet boven water mogen komen. Het is heel handig dat er een kaartje bij het boek zit zodat je een kijk hebt wie wie is en in het begin is dat wel van doen. Het is dan ook nodig dat je er je hoofd bij houdt! Het is dan ook niet wijs om het boek enkele dagen opzij te leggen maar daar had ik geen probleem mee omdat ik al vlug meer wilde weten hoe het verhaal in elkaar stak.
Hoofdstukken worden afgewisseld door de verschillende personages maar ook met flashbacks die terug gaan tot het jaar 1679. Bij elk personage hangt er een soort van mysterie; wie wat gedaan heeft en achterhoudt en wie met wie geheimen deelt. Wie is hier verdacht bezig en ‘waarom’ is de vraag die je bezig houdt en zit je wel op het juiste spoor? Het valt niet te ontkennen dat de auteur veel diepgang in haar personages heeft gestoken. Mede door de vele personages blijft het boek toch zijn spanning houden en dat tot op de laatste bladzijde. Over de verschillende karakters kan ik ook niet veel zeggen omwille van spoilergevaar.
Ik heb het vorige boek van de auteur niet gelezen, dus ik kan geen vergelijking maken of het al dan niet beter is. Dit boek deed me denken aan de schrijfstijl van Jane Harper en ook aan het boek ‘Black eyed Susans’. Ook dit boek heeft een hoog psychologisch gehalte en is heel intrigerend en dat bevalt me wel.
Beckford, hoe klein ook, is een plaats met veel geheimen. Ik vond het een aardig boek om te lezen. Het is meeslepend en heeft vele wendingen die de auteur heel slim heeft aangepakt. Het is ook zo’n auteur waar van men zegt: you either love it or hate it! 4 sterren