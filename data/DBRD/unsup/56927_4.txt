Ik heb me kostelijk vermaakt met "Ready Player One". Heerlijke SF met een retro jaren tachtig-sausje, geweldig voor geeks die in die periode zijn opgegroeid. Het verhaal leest als een achtbaan. Het is 2044. De jonge Wade/Parzival probeert al gamend om roem en rijkdom te vergaren in de virtuele wereld, terwijl de realiteit aan alle kanten lijdt aan verloedering en armoede.

Wade/Parzival is een stereotype geek die zichzelf helemaal toelegt op zijn 'fandom': het leven van James Halliday, de creator van 'OASIS', de virtuele omgeving waarin het grootste deel van de mensheid zijn vrije tijd doorbrengt. Halliday heeft bij zijn overlijden de grootste online treasurehunt ooit gelanceerd. Degene die de puzzels oplost, wordt eigenaar van zijn enorme fortuin. Omdat Halliday gefixeerd was op de Eighties, staat het hele verhaal bol van de verwijzingen naar muziek, games en films uit die tijd. En komt dat effe lekker uit: ik was in die tijd ook een beginnende geek!

Het verhaal gaat, behalve over de easter egg hunt, ook over online vriendschappen, de grens tussen realiteit en virtualiteit, online- en offline schurken, de hoop op een betere wereld, verliefdheid en volwassen worden. Kortom: een ideale young-adult-for-older-adults. Ik kan me voorstellen dat je, als je niks van de jaren tachtig weet, snel hoteldebotel wordt van alle verwijzingen. Zo niet, dan lezen, dat boek!

Leuk feitje: Ik lees net op Wikipedia (Niet lezen, *veel* spoilers!) dat er in het boek z√©lf ook een easter egg verborgen zat die toegang gaf tot een game. De winnaar heeft uiteindelijk een echte DeLorean gewonnen.