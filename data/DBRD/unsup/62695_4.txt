Het geluk van een wijngaard is de nieuwste roman van María Dueñas. Deze succesvolle Spaanse schrijfster debuteerde in 2012 met Het geluid van de nacht, een bestseller in Spanje en Nederland. Het geluk van een wijngaard is in het Nederlands vertaald door Nadia Ramer. Een verhaal over een man die getekend is door het leven. Een ware avonturier die de kans op een nieuwe start in de schoot geworpen krijgt. Gesitueerd in het koloniale tijdperk, tegen een achtergrond van revoluties en rijkdom neemt dit verhaal ons mee vanuit Mexico via Cuba naar Spanje. Van de levendige straten van Mexico-stad, via het woelige nachtleven van Havana, naar de uitgestrekte wijngaarden van Jerez. Een temperamentvolle, kleurrijke roman over de liefde, familiebanden, en er achter komen wat er uiteindelijk écht toe doet in het leven.

Het geluk van een wijngaard vertelt het verhaal van Mauro Larrea. Een 47-jarige mijnbouwexploitant, weduwnaar en vader van twee volwassen kinderen. Type ruwe bolster, blanke pit. Woonachtig in Mexico, dat in 1861 wordt aangeduid als de ‘Nieuwe Wereld’. Na jaren van zakelijk succes staat Mauro er financieel opeens dusdanig slecht voor dat de schuldeisers zich bij zijn huis melden. Hij verlaat zijn vertrouwde omgeving en vertrekt naar Cuba om daar zijn geluk te beproeven. Via discutabele contacten in het nachtleven van Havana weet hij middels een weddenschap een huis en een wijngaard in Spanje te bemachtigen. Mauro emigreert opnieuw. Ditmaal dus naar Spanje. In deze nieuwe omgeving ontmoet hij bovendien een interessante (getrouwde) vrouw: Soledad Montalvo.

Samen met Soledad bekijkt Mauro zijn wijngaard voor het eerst: "twee bescheiden lage stoelen waarvan het riet was uitgerafeld; ooit hadden daar onder de sterrenhemel vast dagloners op gezeten na hun lange werkdag, of de bewaker en zijn vrouw, om wat te praten, of de kinderen, op die magische, naar pas geoogste druiven geurende nachten die in Soledad Montalvo’s geheugen gegrift stonden. Stoelen die getuige waren geweest van eenvoudige levens, van de onvermijdelijke opeenvolging van de uren en de seizoenen in hun meest pure vorm. Nu zaten zíj erop, met hun dure kleding, hun ingewikkelde levens en het air van heren en dames die de aarde en het werk op het land de rug hadden toegekeerd."

Het geluk van een wijngaard dompelt de lezer rijkelijk onder in de Spaanse cultuur ten tijde van het kolonialisme. Men verplaatst zich per paardenkoets, de straten worden verlicht met vuurlantaarns, en de overzeese communicatie verloopt per handgeschreven brief. De steden en straten worden zo gedetailleerd beschreven dat de geur van zeelucht en de smaken van rum, friszure sinaasappels, geroosterde mais en churros met chocolade van de pagina’s afspatten. Heerlijk!

Met deze roman heeft María Dueñas een dusdanig levenslustig, warm en exotisch verhaal afgeleverd dat de nieuwsgierigheid naar haar eerdere werken als Het geluid van de nacht en De vergeten wereld absoluut is aangewakkerd.