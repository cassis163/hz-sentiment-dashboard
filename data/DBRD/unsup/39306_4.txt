Jude Coyne is een hardrocker/gothic/metal zanger-gitarist op leeftijd. Hij heeft geen nieuw materiaal, geen groep want bijna iedereen van de groep is dood, hij moet het hebben van zijn oude nummers en nieuwe jonge fans die er niets op tegen hebben om hun leven te delen met een vijftiger.
Jude verzamelt dingen die met het occulte te maken hebben of die gewoon griezelig zijn. Deze keer wordt hij geattendeerd op een pak, kostuum van een man die overleden is. Maar de man zit er nog in, zijn geest dan toch.
Van zodra dat pak geleverd is, is het over met het rustige leven van Jude en zijn huidige vriendin Georgia. Er gebeuren allerlei vreemde dingen, ze zien en horen dingen die er niet zijn en beide hebben het gevoel dat ze het niet zullen overleven.
Jude wil uitzoeken wie hem dat pak toegeschoven heeft en wat hij kan doen aan de situatie.

Er gebeuren enkele bizarre en vreemde dingen, maar echte harde gruwel of horror vond ik niet in dit boek terug. Het had soms eerder een bepaald amusementsgehalte. En het was ook wel grappig. Het einde had ik niet op die manier verwacht.