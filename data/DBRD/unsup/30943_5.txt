Met ‘Beautiful boy’ heb je een wereldwijde bestseller in handen. Vertaald uit het Amerikaans met behoud van de originele titel.
David Sheff, een journalist van onder meer ‘The New York Times’, schreef dit boek over zijn eigen geliefde zoon, zijn mooie jongen Nic.
David beschrijft uitvoerig de ontwikkeling van zijn zoon Nic, aanvankelijk lijkt er niets aan de hand. Nic is een levenslustige, leergierige, ambitieuze, sportieve en muzikale jongen. Het lijkt allemaal te mooi om waar te zijn.
David heeft een sterke band met zijn zoon, ze luisteren samen muziek, bekijken films en praten daar samen over. David strooit dan ook in het boek met filmtitels, songteksten en citaten van auteurs.
Deze geven hem duidelijk steun bij de zware tijd die hij ervaart met zijn zoon Nic. Nic lijdt namelijk aan een vreselijke ziekte, hij heeft zich verloren in een drugsverslaving.
David duikt in de wetenschapswereld van verslaving om tot een beter inzicht te komen, om zo zijn zoon goed te helpen en steunen.
Hij laat ons kennismaken met de vele feiten omtrent de verslavingsproblematiek en behandelmethoden die verschillende specialisten aanbevelen.
Klinieken worden door Nic bezocht en verlaten als in een cirkel. Het lijkt een eindeloos gevecht voor zowel vader als zoon.

Het boek verdient zeker vijf sterren.
Een aangrijpend verslavingsverhaal waarbij de combinatie van zakelijke feiten over de verslavingsproblematiek enerzijds en de realistische, vaak emotionele beschrijving van het gezin anderzijds een bijzonder mooi resultaat oplevert.

Het boek is verfilmd door Felix van Groeningen.
De film is gebaseerd op zowel het boek ‘Beautiful boy’ als ‘Tweaks’.
‘Tweaks’ is de titel van het boek waarin Nic zijn eigen persoonlijke verhaal vertelt.
Doordat de film alleen de grote lijnen van het verhaal weergaf was ik hier beduidend minder emotioneel betrokken dan bij het boek.

De film beoordeel ik op drie sterren.