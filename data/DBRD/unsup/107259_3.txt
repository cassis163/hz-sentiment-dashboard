José Vriens (1963) heeft al heel wat titels op haar naam staan, zowel van kinderboeken als van romans. Ze heeft zich enkele jaren beziggehouden met het uitgeversvak, maar sinds 2008 schrijft ze weer fulltime.

In deze gemoedelijke familieroman lopen twee verhaallijnen door elkaar die uiteindelijk bij elkaar komen. Marit Laverne verliest haar moeder als ze vijfentwintig is. Vanaf dat moment verschijnt haar vader, die ze nooit heeft gekend, in haar leven. Omdat hij een bekende acteur is, brengt dit de nodige (ongewenste) publiciteit met zich mee. Marit moet leren omgaan met de pers en de mensen die door een bekende naam worden aangetrokken. En dan wordt ze ook nog verliefd op twee verschillende mannen. Wat moet ze doen?

Bea van Son leert na jaren alleen te zijn geweest een nieuwe man kennen als ze op vakantie in Oostenrijk is. Al snel komt ze erachter dat hij een bekende acteur is en dat dat de nodige consequenties met zich meebrengt. Hoe zal haar omgeving op hem reageren?

Het verhaal begint met de crematie van de moeder van Marit. Vanwege de trieste omstandigheden en de herkenbaarheid van de situatie word je meteen in het verhaal getrokken. Marit is een sympathieke jonge vrouw waar je je makkelijk in kunt verplaatsen. De tweede verhaallijn wordt vanuit het perspectief van Bea verteld. Voor de vaart in het verhaal is de afwisseling van deze perspectieven prettig. De verhaallijn waarin Bea aan bod komt, verloopt een stuk trager. Eigenlijk gebeurt er niet zoveel.

Vriens' schrijfstijl is eenvoudig en gedetailleerd, waardoor het verhaal soms wat langdradig wordt. De dialogen zijn te gekunsteld. Zo worden er op een gegeven moment een aantal mensen aan elkaar voorgesteld die de lezer allemaal al kent. Een letterlijke weergave van zo'n voorstelronde is dan niet nodig. 

Het omgaan met een bekend persoon en de invloed hiervan op je privéleven is goed beschreven. Ook de keuzes die je moet maken wanneer je verliefd wordt zijn herkenbaar. Kies je voor je onafhankelijkheid of ga je achter je nieuwe liefde aan? Hoe kun je je eigen leven blijven leven en toch samen met een ander zijn? Ondanks de soms trage stukken is Net als in de film een leuk en ongecompliceerd verhaal. De levensechte, sympathieke hoofdpersonen zorgen ervoor dat je het boek in één ruk uitleest.