De drie broers Tor, Margido en Erlend Neshov hebben jaren geleden een flinke ruzie gehad en alleen de eenzelvige Tor is op de boerderij in de buurt van Trondheim blijven wonen bij zijn vader en moeder. De nogal stijve Margido is begrafenisondernemer en de flamboyante Erlend is naar Kopenhagen verhuisd, waar hij etaleur is en samenwoont met zijn vriend Krumme.
Als moeder Anna vlak voor de kerst in het ziekenhuis terechtkomt, belt Tor Margido, die hij jaren niet heeft gesproken, om het te vertellen en die neemt contact op met Erlend. Zij ontmoeten elkaar op de boerderij. Als Anna komt te overlijden, blijven de broers op de boerderij tot na de begrafenis.
Tor blijkt een dochter te hebben, Torunn. Toen haar moeder zwanger van haar was, kwam zij naar de boerderij, maar werd door Anna weggestuurd. Tor kwam daar niet tegen in opstand.
Als Krumme ook naar de boerderij komt, is Tor daar niet blij om. Hij houdt niet van homo’s en zit bijna de hele dag in de stal bij zijn varkens. Vooral Siri, die net geworpen heeft, is zijn lieveling waar hij steeds lekkere hapjes voor meebrengt.

“Het leugenhuis” begint met een proloog waarin we kennismaken met de jonge Anna.
Daarna zijn er aparte, vrij lange stukken waarin steeds een van de broers aan de orde gesteld wordt. Dan komen ze samen op de boerderij en moeten wel met elkaar omgaan om het een en ander te regelen. Dit gaat niet zonder slag of stoot. Vooral hun houding ten opzichte van hun vader is in veel gevallen vreemd. De vader zegt weinig, trekt zich steeds terug in de zitkamer en bemoeit zich met weinig, ondanks dat het toch zijn vrouw is die is overleden.
Maar als de vader tijdens het eten wel wat zegt en zaken uit het verleden onthult, is iedereen in shock. Hoe moeten ze met deze onthulling omgaan en hoe verandert dat hun houding ten opzichte van hun vader.

In het begin vond ik het boek nogal traag, met de introductie van Erlend en Krumme veranderde dat. Ook Torunn zorgde ervoor dat er meer vaart in het verhaal kwam.

“Het leugenhuis” is het eerste deel van De Leugenhuis-trilogie (ook wel de Neshov-trilogie genoemd), het tweede deel is “Het wenshuis” en het derde deel heet “Het droomhuis”. Hoewel het drie delen zijn, is het in feite een doorlopend verhaal.

Anne B. Ragde (1957, Odda, Noorwegen) is schrijfster van zowel kinderboeken als boeken voor jongvolwassenen en volwassenen. Veel van haar boeken zijn vertaald.
Daarnaast heeft zij meerdere prijzen gewonnen.