Door Leora Kannekens
https://www.youtube.com/user/minddaisy

Voor de koninklijke drieling die iedere generatie wordt geboren op het eiland Fennbirn is het bestijgen van de troon niet vanzelfsprekend. De drie koninginnen zullen namelijk ieder, met behulp van hun buitengewone krachten, moeten strijden om de kroon en de macht over het eiland. En niet alleen zij, maar ook de eeuwenoude families die hen begeleidden, willen niets liever dan die macht in handen krijgen. In dit boek leef je mee met Mirabella, die (letterlijk) hemel en aarde beweegt om te krijgen wat ze wil, Arsinoe, die bloemen kan laten opbloeien en Katherine, die een diner vol gif kan wegwerken.

Op het moment dat ik begon met lezen, verwachtte ik eigenlijk drie sterke, heldhaftige figuren, die zonder aarzelen en op tactische wijze hun keuzes maken. In plaats daarvan kreeg ik karakters die veel échter aanvoelden dan de meeste jonge vrouwen in YA fantasyverhalen. Natuurlijk kan ik genieten van een badass vrouwelijke held, maar het is jammer als personages eendimensionaal blijven. Bij de drie koninginnen waren hun verlangens, perspectieven en sterke en zwakke kanten altijd duidelijk, waardoor ik me goed in hen kon verplaatsen. Ik leefde dus enorm met ieder van hen mee. Omdat de koninginnen niet vanaf het begin van het boek perfect waren, zie je hen ook ontwikkelen als persoon in het verhaal. Dan de world building in dit boek… Jongens, daar zou ik zelf een heel boek over kunnen schrijven. Fan-tas-tisch. Een ongelooflijke intrigerende wereld, vol politieke intrige, plottwists waar je mond van open zakt, waarna je hem vlug dichtklapt, want je moet en zal weten hoe het afloopt! Het magiesysteem in het boek is creatief, en ik vind het een gaaf idee dat ieder van de families waar de koninginnen worden ondergebracht zijn eigen krachten en talenten heeft. Ook is er romantiek aanwezig, maar die overheerst niet.

Het enige wat voor mij een beetje ontbrak in dit verhaal, was humor. Natuurlijk is het een bloedstollend avontuur, maar niks beter wat mij betreft dan een boek waarin dat wordt gecombineerd is humor. Gelukkig wordt het wel ruimschoots gecompenseerd met alle kleurrijke personages in het verhaal. Daarnaast komt het verhaal langzaam op gang, maar dat vind ik zelf altijd heel fijn, omdat je tijd krijgt om te wennen aan het verhaal en je te hechten aan de karakters.

Dit boek was voor mij Game of Thrones voor Young Adults! Een duister sprookjesverhaal, met een flinke dosis gruwelijkheden en sluwe personages.

Goodreads sterren: 4/5

Een gratis exemplaar van dit boek is naar mij toegezonden door Harper Collins, in ruil voor een eerlijke recensie!