Het Engelse boek zag ik een hele tijd geleden en het leek me wel een aardig boek, mooi vormgegeven ook met de paginagrote illustraties. Maar om nou elke avond voor het slapengaan een Engels verhaal aan mijn dochter voor te lezen daar twijfelde ik over. Toen ik dan ook zag dat het boek vertaald was en er nog net zo mooi uitzag reserveerde ik het bij de bibliotheek. We starten met één verhaal voor het slapengaan, dit nadat ik al een flink stuk van Harry Potter had gelezen, dit verhaal was dus zogezegd een voorleestoetje. Toen ik de melding kreeg dat het gereserveerd was en we het dus niet konden verlengen verhoogden we het tempo naar 2 of 3 verhalen per keer. Na elk verhaal spraken we soms ook nog even over het betreffende meisje en derhalve werd de bedtijd regelmatig overschreden.

Toen het boek dan echt terug moest naar de bieb besloot ik het boek te kopen. Dit werd mede ingegeven door het feit dat ik die week via een live-stream een lezing door Jane Goodall kon bijwonen, mijn dochter kon er door haar schoolkamp helaas niet bij zijn, en ik bedacht dat ik zou gaan proberen om de bladzijde met het verhaal van Jane door haar te laten signeren. Dit signeren is gelukt en toen mijn dochter moe thuis kwam van schoolkamp en ik voor het slapengaan nog even ging voorlezen was het openslaan van het boek (is dit wel van de bieb mam?) op de juiste bladzijde en het zien dat deze gesigneerd was door haar grote heldin een geweldige verrassing!

Als ik een nadeel moet noemen van het boek is dat er wel heel veel Amerikaanse meisjes/vrouwen in staan. Mijn dochter miste bijvoorbeeld het verhaal van Hannie Schaft, dit omdat ze net over haar geleerd had op school. Ik kan het daar alleen maar mee eens zijn, Hannie’s verhaal zou meer dan passen in dit boek!