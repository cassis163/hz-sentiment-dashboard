Dansen in het luchtledige is een boeiende persoonlijke getuigenis geworden van Patrick Reyntiens, die 30 jaar geleden bij het uitbreken van de AIDS-epidemie in het westen door het oog van de naald is gekropen toen hij geïnfecteerd werd met Hiv. Met dit boek beschrijft hij hoe het was om in een klassiek gezin op te groeien in Willebroek , eerst als homo te durven uitkomen en nadien als seropositieve. Hij heeft heel wat tegenslagen meegemaakt en zag rondom hem ook vrienden sterven aan aids in de tijd toen er nog geen ARV-geneesmiddelen beschikbaar waren. Toen hij niet meer bij één van zijn toenmalige werkgevers (Devos Lemmens) aan de slag kon, werd hij hoofdpaginanieuws door huidig De Morgen hoofdredacteur Yves Desmet. Met dit boek kom je ook te weten hoe hij deze periode in de krantenkoppen is doorgekomen. Bovendien is het dankzij Luc de Keersmaecker ook nog eens heel vlot geschreven en vlieg je er zo doorheen.

Hoewel Reyntiens zijn droom als danser niet kon waarmaken, is hij uiteindelijk een veelgevraagd spreker geworden om over het leven als seropositieve te spreken en over de daarbij gepaarde hindernissen en tegenslagen die hij zelf tegen kwam en te pleiten tegen discriminatie en (zelf)stigmatisering. Dit boek werd vorig jaar voorgesteld op het Instituut voor Tropische Geneeskunde in Antwerpen. Reyntiens droeg ook bij aan het ontstaan van Sensoa, het Vlaams expertisecentrum voor seksuele gezondheid, en is daar tot op vandaag medewerker.