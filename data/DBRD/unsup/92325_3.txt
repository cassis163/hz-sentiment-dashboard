Commissaris Kostas Charitos brengt met zijn vrouw Adriani een vakantie door op een van de Griekse eilanden als zich een aardbeving voordoet. Bij de aardverschuiving die hiervan het gevolg is, wordt het lichaam van een onbekende man gevonden. Charitos denkt dat de man is vermoord en laat het stoffelijk overschot voor verder onderzoek naar Athene overbrengen. Als Charitos daar zelf ook arriveert wordt hij geconfronteerd met een tweede moord en wel op de zakenman Koustas die voor de ingang van zijn eigen nachtclub werd neergeschoten.

Vooral tijdens het onderzoek naar de moord op Koustas stuit Charitos op een massieve muur van onwil en stilzwijgen. Hoe dieper hij echter in het leven van Koustas graaft, hoe duidelijker het hem wordt dat corruptie, manipulatie en verstoorde familierelaties met de moord in verband gebracht kunnen worden. Het feit dat de chef van Charitos de moord in de doofpot wil stoppen, bevestigt Charitos' vermoeden dat Koustas er bedenkelijke praktijken op na hield en dat zijn louche zaken wijd vertakt waren in de Griekse politiek en sportwereld. Gaat het om een afrekening in het criminele circuit of is er toch iets anders aan de hand?

Nachtvlinder is het derde boek van Petros Markaris met commissaris Charitos in de hoofdrol. De schrijfstijl is plezierig en doorspekt met veel (droge) humor. Het verhaal is soms redelijk ingewikkeld maar zorgvuldig uitgewerkt. Het komt wat traag op gang en is in het begin niet echt spannend maar Charitos is een boeiende man en de manier waarop hij het onderzoek leidt en daarnaast omgaat met zijn prive-beslommeringen, maken het interessant genoeg om verder te lezen.

Kostas Charitos is een prachtige en overtuigende commissaris; eerlijk, soms wat nukkig maar altijd menselijk. Hij zoekt zijn ontspanning in het lezen van verklarende woordenboeken en hij heeft een huwelijk met een hoog kibbelgehalte. Met vaak politiek incorrecte uitspraken geeft hij zijn mening over het politie-apparaat, de politiek en de chaos van het dagelijkse leven in Athene.

Nachtvlinder is een onderhoudende, goed geschreven misdaadroman met een intrigerend verhaal dat deskundig is uitgewerkt. Kostas Charitos is een geweldige commissaris die inmiddels een eigen plek heeft veroverd in de wereld van het spannende boek. Deze beide elementen maken van Nachtvlinder een misdaadroman die de moeite van het lezen volledig waard is.