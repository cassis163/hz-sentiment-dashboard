De hoofdpersoon in ‘Stille oorlog’ is Bente Jensen, een Zweedse spion werkzaam in Brussel, in het hart van Europese Unie. Bente weet wat het is om met een leugen te leven. Als ze een duister geheim in haar eigen familie ontdekt, stort haar wereld in.

De Zweedse Bente Jensen woont met haar man en twee zoons in Brussel. Ze is spion en gebruikt een baan bij een computerbedrijf als dekmantel. Via een man met de geheimzinnige codenaam B54 krijgt ze een USB-stick met belastende informatie over de aanwezigheid van Engeland in Syrië in handen. Deze informatie zou de Engelse veiligheidsdienst behoorlijk in diskrediet kunnen brengen. M16 zet derhalve alle mogelijke middelen in om de USB-stick weer in handen te krijgen. Dit is de aanzet naar een reeks gebeurtenissen waarin een zekere Jonathan Green een cruciale rol speelt. Kan Jonathan zijn ‘rol’ aan? Je leest het in ‘Stille oorlog’.

“Jonathan loopt een donkere hal met een gewelfd plafond in en ziet Robert aan de voet van de brede trap staan. Ze haasten zich de treden op en komen via een zware houten deur in een lichte gang waar alle geluiden door dik tapijt worden gedempt.”

‘Stille oorlog’ is een prima thriller annex spionageroman waarin alles draait om de strijd tussen verschillende geheime diensten, macht, verraad, leugens én de liefde. Norman vertelt zijn verhaal in de tegenwoordige tijd, waarbij Bente en Jonathan om beurten de hoofdrol vervullen.

Norman geeft blijk over een uitstekend vertellend vermogen én prima schrijfstijl te beschikken. Bovendien weet hij de spanning op enig moment goed op te bouwen en uiteindelijk vast te houden tot het einde. De constructie van het verhaal is goed en de dialogen natuurlijk. Het enige verbeterpunt is wat mij betreft zijn dat het verhaal een wat lange ‘aanloop’ nodig heeft alvorens op stoom te komen.

“Plotseling glijdt hij uit en valt op zijn knieën in het gras. Insecten vliegen tegen zijn gezicht. Hij komt overeind en ziet de contouren van een opgezwollen, verrotte vleesmassa die in de modder ligt. De stank slaat hem compact en verstikkend tegemoet.”

Wat mij betreft heeft deze auteur de potentie zich mettertijd te kunnen meten met menig grote auteur uit Scandinavië.

Over de auteur
Andreas Norman is auteur, dichter en scenarioschrijver. Hij heeft jarenlang gewerkt voor het ministerie van Buitenlandse Zaken in Zweden. Hij maakte bovendien deel uit van een antiterreureenheid, waarbij hij nauw samenwerkte met buitenlandse intelligence agencies voor het traceren van terroristische groeperingen. Deze geheime wereld die hem zowel fascineert als beangstigt dient als inspiratie voor zijn boeken.

Uitvoering
Karakter Uitgevers
ISBN 978904521237
Paperback, 288 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/