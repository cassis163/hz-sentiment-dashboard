In 1993 sterven een tienermeisje en haar broer vlak na elkaar. Lange tijd wordt dit door de politie afgedaan als twee individuele sterfgevallen, een noodlottig toeval.
Twintig jaar later komen deze sterfgevallen toch weer naar boven in een nieuwe moordzaak. In dit onderzoek is Sasza Zaluska betrokken als misdaadprofiler. Nadat ze jarenlang in Engeland heeft gewoond, is Sasza samen met haar dochter net weer terug in Polen, waar ze betrokken raakt bij een grootschalig onderzoek, waar ook de Poolse maffia een grote rol in blijkt te hebben.

Het meisje uit het Noorden is een geweldige thriller die je meeneemt naar Polen van twintig jaar terug en het Polen van nu, waar de maffia veel invloed heeft op de maatschappij. In het boek komen veel personages aan bod, met moeilijke Poolse namen. De lijst van belangrijkste personages voorin in het boek is dan ook geen overbodige luxe. Na de eerste honderd pagina’s zijn de meeste personages geïntroduceerd en is duidelijk wie wie is. Er zitten veel boeiende personages in het boek, zo zijn er goede en corrupte politiemensen, maffialeden en verschillende verdachten die in het boek aan bod komen. Door de vele personages en moeilijke namen duurt het even voordat je goed in het verhaal, maar al snel wordt je door het verhaal gepakt.

Deze thriller bevat veel spanning, omdat tot de laatste bladzijden onduidelijk is wie de daders zijn. Verschillende mensen worden opgepakt en zijn verdacht, maar pas aan het eind wordt duidelijk wie het gedaan heeft. De plottwist aan het eind van het boek zorgt dat het boek tot het laatste hoofdstuk spannend blijft.

De beschrijvingen van de auteur zijn uitgebreid, maar daardoor wordt een duidelijke sfeer gecreëerd die het verhaal ten goede komt. Polen is een bijzonder land met een boeiende cultuur, dat uitermate geschikt is als achtergrond van dit verhaal. Het is weer een hele andere sfeer dan die in de Nederlandse, Scandinavische of Engelse thrillers voorbij komt. Deze Poolse thriller is een mooie verrijking binnen het thrillergenre. Bonda heeft al meerdere thrillers geschreven, hopelijk verschijnen er na dit succes nog meer thriller van deze schrijfster in het Nederlands.