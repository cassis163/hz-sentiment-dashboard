In de staat New Jersey werden in ruim een jaar diverse moorden gepleegd. De slachtoffers werden met draden aan handen en benen opgehangen. Als marionetten. De moordenaar, die later opgepakt werd en uiteindelijk zelfmoord pleegde, kreeg de bijnaam Howdy Doody, een bekende tv-marionet.

Als op een dag een nieuw slachtoffer wordt gevonden, krijgt rechercheur Morgan (Mo) Ford de leiding over het onderzoek. Al snel is het duidelijk dat deze moord, later volgen er meer, overeenkomsten vertoont met de eerdere moorden. Samen met de vrouwlijke psychiater Rebecca Ingalls ontdekt Mo de ware toedracht van de moorden en wie er voor verantwoordelijk is.

Poppenspel is een boek dat vanaf het eerste hoofdstuk al boeiend is. En dat neemt, naarmate het verhaal vordert, alleen maar toe. Ook de spanning wordt langzaam maar zeker opgevoerd. Waarbij plotwendingen niet achterwege gelaten worden. En pas in de laatste hoofdstukken wordt duidelijk waarom de moorden gepleegd zijn.

Hoewel je als lezer halverwege het verhaal denkt te weten wie de dader is, weet Hecht je toch aan het twijfelen te brengen. Heeft het boek dan geen enkel minpunt? Jawel, maar een niet zo heel erg grote. Want als Mo ergens een bepaalde gedachte over heeft, wordt het woordje 'huuh' nogal vaak gebruikt. Dat had wat minder gekund. Desondanks is het een Poppenspel een prima thriller.