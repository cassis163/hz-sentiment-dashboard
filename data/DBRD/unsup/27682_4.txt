‘Voetballer in de tuin van Epiricus’ van Cas Raaijmakers
Uitgegeven bij Schrijverspunt in april 2018
ISBN 978-94-6266-299-5
Dit boek is het derde boek van Cas Raaijmakers dat ik mag lezen en recenseren. Mijn verwachting was dan ook hooggespannen toen ik het boek in handen kreeg.
Ik zie op het kaft twee mensen die van elkaar verwijderd zijn of elkaar niet vinden.
Het boek is opgesplitst in drie grote tijdsdelen en deze delen wisselen elkaar af. Een stuk van het verhaal speelt zich in de toekomst af tot 2025 maar voelt niet vreemd aan.
Bro is een begenadigde en succesvolle voetballer die door zijn opa wordt opgevoed omdat zijn vader en moeder daar niet toe in staat zijn. Hij houdt wel contact met hen. In de media wordt door omstandigheden buiten zijn wil een kunstmatig beeld van hem gecreëerd waar hij zich niet in herkent. Door de dood van zijn grootvader leert hij het gedachtengoed van Epiricus kennen.
Het denken van Epiricus is een rode draad in het verhaal, een zoektocht naar tevredenheid, luwte en genot. Het leven van de jonge Bro loopt niet over rozen en toch beslist hij op heel jonge leeftijd om zich op de top van zijn succesvolle carrière terug te trekken om in de luwte te gaan leven. Na het vroegtijdig afsluiten van zijn voetbalcarrière vindt hij in zijn zoektocht naar rust en eenzaamheid een taxichauffeur op zijn pad die hem helpt om zijn eigen droomplekje van Epiricus te realiseren.
Het vinden van zijn grote liefde, vriendschap en vertrouwen en misbruik van vertrouwen door mensen waar hij van houdt, vinden allemaal hun weg in het boek. Alles heeft zijn plek op het juiste moment. Er wordt veel gefilosofeerd door Bro met Epiricus als persoonlijke gids om zijn leven zin en richting te geven.
Dit boek is geen ‘romannetje’ dat je in één ruk uitleest en dan opzij gooit en vergeet. Het boek heeft heel wat diepgang en houdt wat denkwerk in. Het gedachtengoed van Epiricus wordt veel aangewend in het verhaal. Het brengt rust in het boek en in Bro’s leven.
Ik las het boek, en herlas dan enkele weken later grote delen om nog eens te proeven van het verhaal en om het goed te begrijpen. Het beklijft en laat je stilstaan bij je eigen leven.
Het verhaal werd op de heel eigen manier van Cas Raaijmakers geschreven. In elk verhaal lijkt wel een les te zitten die niet expliciet verteld wordt. Hij is echt een goede verteller en heeft een vlotte pen.
Het boek krijgt vier sterren van mij en ik kijk alweer uit naar het volgende boek van deze schrijver.

Viviane Gerits