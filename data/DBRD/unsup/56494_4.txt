Een aantal wetenschappers wordt dood terug gevonden in de buurt van het Trudeau onderzoekscentrum in het Canadese deel van het Noordpoolgebied. Niemand kan de doodsoorzaak vaststellen en dat zorgt voor een sfeer van angst in het hypermoderne complex.
Er wordt hulp gezocht bij het Amerikaanse Centrum voor Infectieziekten, die in de persoon van Jessie Hanley, hun beste kracht ter plaatse sturen. Zij moet tijdens de maanden durende poolnacht proberen de doodsoorzaak van de onderzoekers vast te stellen, maar dit loopt niet van een leien dakje.

Tegelijkertijd krijgt in Rusland admiraal Roedenko de opdracht om in Noorse territoriale wateren een net verdwenen onderzeeër op de sporen en tot zinken te brengen. Eénmaal die opdracht volbracht, wordt de integere admiraal, richting Trudeau centrum gestuurd, om de Russiche, wetenschappers te ontzetten.

Dit boek groeit, ondanks een niet echt vlot leesbaar begin, uit tot een van de betere boeken die ik dit jaar mocht lezen. Al lezend komen de vergelijkingen met Henning Mankell boven drijven: een verhaal waar de sfeerschepping belangrijker is dan de actie, dat prachtig onderhoudend verteld wordt; zeer goed uitgewerkte, verre van perfecte personages; en een einde dat je pas op de laatste bladzijden ziet aankomen. Niet alleen haalde Juris Jurjevics de mosterd bij Mankell, maar hij slaagt er ook in hetzelfde kwalitatieve niveau te halen. Van Mankell zijn we dit gewoon, en vinden we het normaal, maar om dit te mogen meemaken bij een debuut, is een zeer aangename verrassing.

Het enige minpunt is dat de achterflapteskt, twee grove fouten bevat. Er wordt gesuggereerd dat het verhaal zich afspeelt in Antartica  de Zuidpool dus, terwijl het aan de andere kant van de wereld plaats grijpt. Ook is de naam van één van de hoofdpersonages anders gespeld dan in het boek. Maar ik ga er vanuit dat deze fouten de auteur zelf niet aangerekend kunnen worden.

Deze eco-thriller, na Schätzings De Zwerm en Crichtons Staat van angst, de derde die ik op relatief korte tijd mocht lezen, is zijn plaats tussen de twee andere meer dan waard. Het is een zeer sterk debuut, en ik zal het latere werk van deze auteur zeker in het oog houden.