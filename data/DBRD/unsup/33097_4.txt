Caitlin heeft iets met Londen en is dan ook helemaal in haar nopjes om haar vriendinnen weer te zien. Lekker weer eens uit haar dak gaan met de meiden en zich in het uitgaansleven van de bruisende stad storten, heerlijk! Er zit alleen een nadeel aan dit tripje en dat is dat haar vriend Steven niet met haar is meegegaan en ze mist hem. Wanneer Steven onverwacht zijn hart lucht bij Caitlin hebben ze beiden stof tot nadenken en de afstand helpt daarbij niet. De meiden nemen haar toch mee op stap en dat is het begin van nog meer twijfels. In de persoon van clubeigenaar en voormalig filmster Max Jordan vindt ze onverwacht een luisterend oor. Ze is verrast dat juist hij zich voor haar openstelt want de flamboyante verschijning heeft zijn reputatie tegen en dus is Caitlin op haar hoede. Maar is dat terecht? En in hoeverre is de bagage van beiden bepalend voor hun beslissingen? Caitlin heeft denktijd nodig maar het wordt haar niet gemakkelijk gemaakt. Ze wordt verscheurd door haar onzekerheden en de vragen die worden opgeroepen. Zowel Caitlin als Steven én Max zullen hun heden en verleden op orde moeten zien te krijgen eer ze verder kunnen.

Wanneer je als lezer zin hebt in een verhaal om lekker bij weg te dromen dan is het genre ‘feelgood roman’ daarvoor natuurlijk bij uitstek geschikt. De ingrediënten spreken vaak voor zich en dus weet je waar je aan begint. Maar bij
‘Zoektocht terug’ is iets opvallends gaande. Niet alleen steekt dit verhaal goed in elkaar en is het buitengewoon prettig geschreven maar kent het ook inhoud! Folkers neemt je echt mee door het spectaculaire Londen. Of het nu de Big Ben is die torenhoog boven je uitsteekt of de wind aan de Thames, Folkers beschrijft het zoals het is. De lunchroom die een belangrijke rol speelt in het verhaal zie je zo voor je en de sfeer is haast tastbaar aanwezig tijdens het lezen. En of dat nou de romantiek betreft of de situatieschetsen, Folkers is zeer gedetailleerd te werk gegaan. Dat komt dan weer de authenticiteit van het verhaal ten goede. Je ziet de belangrijkste toeristische plekken de revue passeren maar ook andere prachtige locaties die minder bekend zijn. Denk daarbij aan Battersea Park, Chelsea Bridge, Albert Bridge en Soho. (klik op de link en zie de beelden waar het verhaal van Max en Caitlin zich afspeelt)

‘Zoektocht terug’ is een romantisch verhaal, daarover bestaat geen twijfel. Ondanks dat Caitlin een dromer is doet het verhaal toch realistisch aan en dat is een groot pluspunt. Niets overdreven gezwijmel of klef gedoe, nee het is een goed doordacht (liefdes)verhaal dat met vlagen behoorlijk verrassend uit de hoek komt en daarmee erg aangenaam is om te lezen.


‘Het meeste heeft geen toekomst, alles kan een volgende
dag compleet anders zijn.’


Met op zijn tijd een humoristische knipoog en een goed afgewogen dosis romantiek worden de luchtige momenten mooi afgewisseld met de wat zwaardere, dat heeft Folkers goed gedaan. De verbindende factoren in het verhaal zijn niet zo heel moeilijk te doorgronden, dat lijkt ook niet de insteek te zijn geweest van Folkers. Het is een boek geworden dat je een paar uur heerlijk meeneemt in het leven van een ander en waar je betrokken raakt in een dilemma van het hoofdpersonage. Heel soms was er de neiging om Caitlin eens even flink door elkaar te schudden, ‘Kom op meid! Neem nou eens een beslissing en ga daarvoor!’ Wanneer je jezelf daarop betrapt tijdens het lezen dan zit je goed in het verhaal. De personages spreken dan ook erg aan, ze zijn gemakkelijk om jezelf mee te identificeren, hebben door hun twijfels en emoties heel herkenbare trekjes. Omdat de schrijfstijl bijzonder vlot is, de dialogen aannemelijk zijn én het verhaal gewoon erg lekker wegleest heb je het boek zo uit. Een extra pluspunt was dat de stadse sfeer herkenbaar is beschreven en je bepaalde plekken zo voor je ziet.
‘Zoektocht terug’ is een absolute aanrader voor iedere liefhebber van dit genre.

4 stevige sterren voor deze zoektocht!