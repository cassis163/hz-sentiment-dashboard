The Heir is het vierde deel in The Selection serie. Als je The Selection, The Elite of The One nog niet gelezen hebt, kan onderstaande review spoilers bevatten.

Allereerst moet ik zeggen dat The Heir naar mijn mening een veel leuker hoofdpersonage heeft dan de voorgaande boeken. Ik vind Eadlynn een stuk leuker dan America,  ondanks dat ze af en toe wat arrogant of koel overkomt. De vele bijpersonages zijn ook super tof, vooral haar broers en de relatie die ze met elkaar hebben is fantastisch. Het is ook erg leuk om veel bekende personages hun opwachting zien maken, denk hierbij aan Aspen, Lucy, Marlee, May en natuurlijk Maxon en America zelf. Wat ik wel een beetje raar vind is dat Eadlyn eigenlijk niets afweet over het selectie avontuur van haar ouders, zoiets vertel je toch als ouders aan je kinderen? Pas tijdens haar eigen selectie krijgt Eadlyn mondjesmaat wat informatie over hun verleden..

Net zoals de voorgaande boeken kenmerkt The Heir zich door een meeslepende schrijfstijl, wat er voor zorgde dat ik het boek in één middag uit las. De cover is zo mogelijk nog mooier dan de eerdere boeken en na één pagina zit je weer helemaal in de romantische chick lit wereld die Kiera Cass zo goed weet te creëren.

Het verhaal in The Heir is hier en daar behoorlijk voorspelbaar en voelt - mede door de voorgaande boeken - erg bekend. Bovendien had ik al van begin af aan een heel sterk voorgevoel wie Eadlynn zou gaan kiezen. Ik ben benieuwd of ik gelijk ga krijgen..

Eigenlijk verwachtte ik dat dit boek één nieuw, extra verhaal zou zijn, maar blijkbaar komt er nog een vervolg. De cliff hanger heeft me enerzijds in shock achtergelaten, maar anderzijds ook een beetje teleurgesteld; ik hoopte dat The Heir een afgerond verhaal zou zijn.


Al met al vond ik The Heir tot nu toe het beste verhaal in de serie. De nieuwe personages zijn erg tof, terwijl het bovendien leuk is om de bekende gezichten terug  te zien. Ik vind het wel wat jammer dat het verhaal niet in één boek wordt afgerond, maar tegelijkertijd kijk ik al uit naar het volgende (laatste?) deel in deze serie!