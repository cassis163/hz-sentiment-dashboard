Jonathan Kellerman is, als geestelijk vader van de voormalige kinderpsycholoog Alex Delaware, wereldberoemd geworden. Hij schreef enkele tientallen boeken over Delaware en zijn onafscheidelijke vriend en rechercheur Milo Sturgis. Samen hebben ze tientallen delicten opgelost. Dus leek het Kellerman hoog tijd om een op zichzelf staand verhaal te schrijven met andere hoofdpersonen.
Of het eerdere succes van Kellerman een gedeeld succes is met Delaware wordt al snel duidelijk bij het lezen van zijn nieuwste boek, Broedertwist.
In Broedertwist lijkt het dat Kellerman bij de keuze van de hoofdpersoon toch naar een relatie zoekt met Delaware. Want rechercheur Moses Reed is een collega van Milo Sturgis en dus ook een bekende van Alex Delaware. De halfbroer van Moses of Moe, is de priv√©detective Aaron Fox. Ze hebben dezelfde moeder, namelijk Maddie Fox. Hun inmiddels overleden vaders waren beide politieagent.
Via verschillende trajecten gaan de broertjes, die niet zo goed met elkaar overweg kunnen, zich bezighouden met de verdwijning van Caitlin Frostig.
Deze jonge vrouw werkte in de bar Riptide, waar ze haar vriendje Rory Stoltz leerde kennen. Die wordt als eerste verdachte door Aaron opgespoord terwijl broer Moe zich in een ander circuit begeeft waarin prostitutie en drugs tot de orde van de dag horen. Het kan niet anders of beide broers komen elkaar tegen en precies dat gebeurt als het vermoorde lichaam van Adella Villareal wordt gevonden. Het is te bizar voor woorden maar in deze moord- en verdwijningszaak zijn Moe en Aaron tot elkaar veroordeeld.
Kellerman wordt wereldwijd gezien als de meester van de psychologische thrillers. Voor een deel is dit te danken aan de gelukkige keuze van zijn hoofdpersonage. Het overige deel is product van zijn ongekend schrijverstalent. En dus is het een risico als je een keer afstand doet van je hoofdpersonage en met (bijna) nieuwe personages komt. Met klem is het woord 'bijna' tussengevoegd omdat voor zowel Sturgis als Delaware een klein rolletje is weggelegd en een van de hoofdfiguren is te herleiden naar Sturgis. Voer voor een psycholoog om vast te stellen of hier wellicht faalangst van Kellerman aan ten grondslag ligt. Als dat zo zou zijn is dat begrijpelijk, want een Kellerman zonder Delaware is maar een halve Kellerman. Dus een gewaarschuwd man telt voor twee, daarom dit advies aan de auteur van Broedertwist: Jonathan, don't change a winning team en blijf bij Alex Delaware!