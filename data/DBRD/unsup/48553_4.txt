Vogelvrij gaat over Kellen, een jongen die leeft in een wereld waar je als 16-jarige een magiër wordt, of een Sha’tep, een slaaf van de magiërs. Om magiër te worden, moet je aan drie eisen voldoen: je moet de kracht hebben je familie te verdedigen, hogere vormen van magie kunnen toepassen en moet je simpelweg zestien jaar worden. Een paar weken voor zijn verjaardag komt Kellen er achter dat hij aan geen van die eisen gaat voldoen, maar probeert hij er het beste van te maken. Als er uit onverwachte hoek hulp komt van de mysterieuze Ferius Parfax, verandert er veel in Kellens leven.

Van tevoren dacht ik dat Vogelvrij een heel erg cliché fantasy-boek zal zijn, maar dat valt helemaal mee! Dit boek komt niet eens bij die verwachtingen in de buurt. Vogelvrij is verre van cliché. Het is een verhaal waar je een nieuwe wereld leert kennen vol verschillende culturen, volken en soorten magie.

De manier waarop magie wordt gebruikt in dit boek, vind ik leuk gevonden. Voordat er magie gebruikt kan worden, moet er een armring geactiveerd worden, een tatoeage op de huid die magie bevat. In combinatie met de juiste spreuk en bewegingen, kunnen de magiërs in dit boek magie gebruiken. In de meeste fantasy-boeken die ik heb gelezen is er altijd zo iets als bijvoorbeeld een toverstok nodig voordat je magie kon gebruiken, ik vond het heel origineel dat dat in dit boek niet zo was!

Het plot vind ik ook echt fantastisch. De hoofdpersoon, Kellen, maakt in het verhaal een gigantische groei door. Dit is heel inspirerend om te lezen, vooral omdat Kellen niet de standaard sterke, buitengewone hoofdpersoon is. Hij heeft zijn eigen kwaliteiten die hem sterk maken, en dat vond ik heel fijn om mee te zien bij een hoofdpersonage!

De manier waarop de puzzelstukjes in elkaar vallen in dit boek, vind ik ook heel goed gevonden. Je zal het niet verwachten, maar door middel van een pakje kaarten wordt er heel erg veel duidelijk. Het boek is vanuit de ik-vorm geschreven, waardoor bepaalde dingen pas ontrafeld worden als Kellen daar ook achter komt. Dit bouwt de spanning wel goed op in het boek! Ik heb veel scénes gehad waarbij ik nog geen idee had wat er ging komen, maar Kellens gedachten de oplossing al in zicht hadden. Hierdoor zit het boek ook vol plottwisten.

Het enige minpuntje van het boek vond ik dat de schrijfstijl af en toe taai was om doorheen te komen. Vooral aan het begin van het boek vond ik het moeilijk om door te komen. Vogelvrij is geen boek dat je even oppakt om gedachteloos te lezen: als je even een paar zinnen niet oplet, heb je meteen het gevoel dat je een heel stuk heb gemist. Je moet bij elke zin opletten en je koppie erbij houden, anders snap je niet veel van dit boek. Gelukkig wordt het boek wel vlotter naarmate je verder leest!

Vogelvrij is het eerste deel uit een zesdelige serie, en nadat je dit boek uit hebt wil je zeker weten meteen deel twee lezen. Helaas moeten we nog wachten tot maart 2018 tot het volgende deel verkrijgbaar is, maar als het tweede deel net zo goed is als Vogelvrij, is dat het zeker waard!