Rechercheurs Nadia Mendonck en Dirk Deleu debuteerden ruim achttien jaar geleden, met dank aan hun schepper en toenmalige stadsgenoot Luc Deflo (1958, Mechelen). Deze Vlaamse auteur gaat uiterst spaarzaam om met zijn duo Mechelse protagonisten en gunt Mendonck en Deleu af en toe een welverdiende vakantie. Dan schrijft hij andere thrillers. Met Tot op het bot keren de twee speurneuzen weer even terug; thriller nummer 31 is hiermee een feit.

“De aanblik van Deleu die naast haar bed op een stoel zat, maakte het er niet gemakkelijker op. Het leek alsof hij er vandaag anders uitzag dan het innerlijke beeld dat ze van hem had. Of was het innerlijke beeld dat ze van hem had stilaan aan het vervagen of aan het vervormen? De gedachte maakte haar bang. Ze wilde rechtveren en Deleu, die haar met een bezorgde blik aankeek, om de hals vliegen, maar iets hield haar tegen.”

In deze psychologische thriller is het vooral Nadia Mendonck die wordt gekraakt; tot op het bot zelfs. Een psychopaat – met Heckyl en Hyde trekjes – houdt haar gegijzeld en haalt haar zowel fysisch als psychisch onderuit. Ze overleeft het nauwelijks en wordt door haar overste gedwongen rust te nemen. Dit zeer tegen haar zin en ze bereikt een dankbaar compromis: een tijdelijke overplaatsing naar Antwerpen, zodat ze toch wat afstand kan nemen van de vreselijke toestanden die ze moest ondergaan. Vooraleer ze zich echter realiseert dat ze in een andere omgeving werkt, wordt ze al betrokken in een nieuwe moordzaak. Psychiater Huybrechts en zijn secretaresse zijn koelbloedig geëxecuteerd, zonder enig spoor van de dader. Het blijft hier echter niet bij; er volgt nog een andere moord. Binnen het team… Doorzetster Nadia moet het allerbeste van zichzelf geven en tot op het bot gaan; om zelf te overleven en de gruwelijke moordenaar telkens een stap voor te blijven.

Deflo schrijft als een rasechte psycholoog, tevens is hij een kanjer in het opbouwen van een intrigerend plot. Als een grootmeester weet hij perfect hoe hij zijn karakters moet uitdiepen, ook hoe een misdaadverhaal op een erg toegankelijke en spannende manier moet worden neergeschreven. In Tot op het bot duurt het behoorlijk lang vooraleer Dirk Deleu in vol ornaat verschijnt. Het wordt tijdens het lezen al heel snel duidelijk: dit keer wordt de enige hoofdrol gereserveerd voor Nadia Mendonck. Ze moet deze – ondankbare - taak bijna met haar eigen leven bekopen. Is er nog een toekomst weggelegd voor het geliefde duo Mendonck en Deleu? Vraag het aan de maestro zelf!
Dit is een Deflo, zoals we hem echt graag lusten: niet gebakken… Rauw, dus.