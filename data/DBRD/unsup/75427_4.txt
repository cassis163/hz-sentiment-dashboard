Men noemt hem de Noorse Emberto Eco. Niemand minder dan Kurt Aust (1955) valt dit compliment ten deel. De Noor, geboren en getogen in Denemarken, heeft een voorliefde voor historische gebeurtenissen die zich afspelen eind zeventiende en begin achttiende eeuw. Ook in zijn onlangs verschenen thriller De onzichtbare broeders  wijkt de auteur niet veel van dit principe af. Met Newton in een hoofdrol ziet het er opnieuw veelbelovend uit.

Mai-Britt, een jonge en aantrekkelijke vrouw, neemt plaats op een terrasje in Parijs en schiet zichzelf vervolgens dood. De historica verdiepte zich in het leven van Newton en deed dit in opdracht van een uitgeverij. Mai-Britt heeft een afscheidsbrief achtergelaten voor haar man en kinderen. De brief is tevens bestemd voor Even Vik, haar ex-man. Vik is professor in de wiskunde en idolaat van priemgetallen en het ontcijferen van codes. Hij meent dat er een boodschap schuilt in de brief. Verder gelooft hij niet dat Mai-Britt werkelijk zelfmoord heeft willen plegen. Chantage acht hij veel aannemelijker. Een Franse rechercheur wijst hem op het feit dat er bij Mai-Britt een leeg zakje is aangetroffen waarin drugs heeft gezeten. Dit kan Vik totaal niet rijmen met haar persoon. Mai-Britt heeft gelukkig een dagboek bijgehouden van haar onderzoek. Aan de hand van haar notities probeert Vik te achterhalen wat de geheime formule van Newton is en wat zijn lidmaatschap van een geheim broederschap precies inhield. Om de oplossing te vinden moet hij codes kraken die Mai-Britt voor hem heeft nagelaten en die misschien wel de ware toedracht van haar zelfmoord verklaren.

Newtons bevindingen lonen zich uitstekend voor het schrijven van een thriller. Dat is na het lezen van De onzichtbare broeders  buiten kijf. Aust heeft de zware taak pittige materie interessant te maken voor de lezer met verve uitgevoerd. Een auteur die teruggrijpt op het leven van een wetenschapper als Newton, ontkomt niet aan wis-, schei- en natuurkundige uitleg. Lezers die zich de B-vakken walgend herinneren kunnen daarentegen opgelucht adem halen. De onzichtbare broeders  is mede door de vlotte schrijfstijl veel meer dan alleen maar saaie materie.

Alleen de gedachtegang van protagonist Even Vik vraagt om oplettend lezen. De professor met een jeugdtrauma is altijd met getallen (hoofdzakelijk priemgetallen) in de weer. Zijn obsessie gaat dusdanig ver dat hij alleen wil slapen in een hotelkamer met een specifiek nummer. Aust heeft welberaamd voor een getallenfanaat gekozen en laat diens peinzende hersenen voortdurend spreken. Helaas leest de voornaam ‘Even’ nogal ongemakkelijk, maar het zou kort door de bocht zijn een Deense auteur dit aan te rekenen.
Via flashbacks leer je ook Mai-Brit beter kennen. Het voordeel is dat ze na haar overlijden niet voorgoed van het toneel verdwijnt. De ontdekkingen van de vrouw, die de link tussen Newton en Vik vormt, maak je dus van dichtbij mee. Zelfs Newton komt aan bod. Zijn oncollegiale en superieure houding plaatsen de wetenschapper in een totaal ander perspectief. De schrijver heeft geen enkel detail over het hoofd gezien.

De onzichtbare broeders  is op maat gesneden voor liefhebbers van codes kraken, duistere religie en fascinerende wetenschap. Dankzij Aust is het fenomeen Newton opnieuw in het spotlight komen te staan.