Allereerst wil ik het even hebben over het uiterlijk van dit boek. Ik vind dit echt een prachtige hardcover. De kaft is simpel, maar doeltreffend.

De manier waarop dit verhaal is opgeschreven vind ik ook uitermate doeltreffend. Het verhaal wordt op een toegankelijke manier verteld. Ik wist voor ik begon te lezen zelf vrij weinig van de Griekse mythologie, maar dit was op geen enkel moment een probleem. De schrijfster legt alles heel goed uit zonder te simplistisch te worden.

Het gezichtspunt van het verhaal vind ik bijzonder. Circe is min of meer een buitenstaander en kijkt vanaf een afstandje naar de belangrijkste gebeurtenissen in de Griekse mythologie. Omdat ze er niet direct deel van uit maakt, maar er indirect wel steeds bij betrokken is, kan ze een onafhankelijke mening vormen over wat er allemaal gebeurt. Dit vond ik zeer prettig om te lezen.

De manier waarop Circe de goden en mensen uitdaagt die haar kwaad willen doen vond ik goed beschreven. Het maakt het verhaal ook uitermate boeiend, er dreigt immers aan alle kanten gevaar. Toch vindt Circe een manier om hiermee om te gaan.

Heel verschillende mythen en verhalen worden door de schrijfster op een handige manier verweven tot een samenhangend verhaal. Circe mag dan een groot deel van het boek op een afgelegen eiland verblijven, maar het lukt haar op slinkse wijze prima om de nodige informatie te vergaren. En ondanks haar niet al te grote goddelijke krachten lukt het haar ook prima om één en ander te beïnvloeden.

Ik vond dit een zeer interessant boek. De bekende mythen uit de oudheid worden vanuit een nieuw gezichtspunt verteld en voorzien van commentaar. Sommige verhalen waren nieuw voor mij, maar werden zo verteld dat ik ze onmiddellijk begreep. Ik kan niet anders dan enthousiast zijn over dit boek.