Na alle lovende recensies heb ik me toch ook maar eens aan een Läckberg gewaagd. IJsprinses is het debuut van de Zweedse Camilla  Läckberg.  Ze werd in 2005 gekozen tot Zweedse auteur van het jaar.  

Het verhaal speelt zich af in Fjällbacka, een klein plaatsje aan de Zweedse kust. Dit is tevens de geboorteplaats van Camilla Läckberg. Ze beschrijft  een gesloten samenleving waarin iedereen alles van elkaar weet en waar uiterlijke schijn van groot belang is. En dat kan onder bepaalde omstandigheden fataal zijn...

Het verhaal begint als Alexandra Wijkner  wordt gevonden in de badkuip van haar zomerhuis door een klusjesman. Het ooit warme water is veranderd in ijs. Haar polsen zijn doorgesneden en het lijkt op zelfmoord. Maar als er sporen van slaapmiddelen in haar bloed worden gevonden gaan Patrik Hedström, rechercheur bij de politie en Erica Falck, een jeugdvriendin,  op onderzoek uit.    

Erika is een schrijfster die teruggekeerd is naar haar geboorteplaats, nadat haar ouders zijn overleden. Samen met haar zus moet ze het ouderlijk huis ontruimen en het huis verkopen.    Erika, die vroeger de beste vriendin van Alexandra was,  gaat zich met het onderzoek bemoeien.  Dat leidt ook tot terugblikken op haar vriendschap met Alexandra en tot een ontmoeting met Patrik Hedström, rechercheur bij de politie. Erika en Patrik denken toch aan moord. Als later ook een vriend van Alexandra overlijdt, ontdekken zij dat beide sterfgevallen hun oorsprong in het verre verleden hebben.

Het boek heeft een prettige schrijfstijl en leest gemakkelijk weg.  Er is sprake van onderhuidse spanning, die pas aan het eind van het boek goed uit de verf komt. In het begin van het boek wordt de romance van Erika en Patrik breed uitgemeten, waardoor de vaart  uit het verhaal gaat. De personages Erika en Patrik worden sympathiek neergezet. Camilla Läckberg toont mensen zoals ze zijn, inclusief hun twijfels over hun persoonlijkheid of lichaam. De beschrijving van hun romance wordt op een nogal kinderlijke manier gedaan.

Er worden geen sociaal-maatschappelijke misstanden in het land of de wereld aangekaart. Wel schrijft Camilla Läckberg  over problemen in de invloedssfeer en dynamiek van een familie: huiselijk geweld, kindermishandeling, incest.

In een interview vertelt Camilla Läckberg, dat de karakters van Patrik en Erika gebaseerd zijn op die van haarzelf en haar ex- man. Er is veel  aandacht voor relaties en gevoelens.  Erika en haar zus worden heel mooi als twee uitersten beschreven. Erica heeft verantwoordelijkheidsgevoel en is rechtvaardig. Haar zus is daarentegen onzeker en Erika stelt alles  in het werk om tot haar zus door te dringen. 

Het decor wordt gevormd door een kil en afgelegen Zweeds stadje. Je proeft de winterse sfeer en maakt zelf deel uit van een kleine gemeenschap. De typische kenmerken van een kleine, besloten gemeenschap worden goed uitgewerkt. Er is voldoende aandacht voor de beschrijving van de personen en de omgeving. Soms zijn de beschrijvingen van mensen nogal stereotype. Op het  einde waren er een paar verrassende wendingen in het verhaal. De ontknoping kwam als een redelijke verrassing.

Ook al viel het na alle lovende recensies tegen, toch drie sterren. Het was een debuut en ik hoop, dat Camilla Läckberg zich in haar volgende boek verder ontwikkelt.