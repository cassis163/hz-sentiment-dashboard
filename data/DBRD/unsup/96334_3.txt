Romantiek en historie vormen vaak de leidraad in de boeken van Gerda van Wageningen. Zo ook in de serie over de vlasteelt in de Hoeksche Waard. Hoeve Sofie en De vlasfabriek verschenen al eerder en dit derde en laatste deel, Bloeiend vlas, volgde begin 2016. Weet Van Wageningen opnieuw de gewoontes en bijzonderheden van vroeger te beschrijven?

Hester en haar zus Apollonia zijn niet blij als ze op een dag van hun ouders te horen krijgen dat ze voor oudtante Hendrika moeten zorgen. Ze komen uit de stad en Hendrika woont in een klein boerendorp. Het is crisis en dat is ook bij tante te merken. Als Apollonia, die een luxe leven in de stad gewend is, het zat is dat ze bij tante geen fatsoenlijke maaltijd krijgt en vertrekt, moet Hester alleen voor haar oudtante zorgen. Langzaam dringt ze tot haar tante door en krijgen zij een band, maar dat niet alleen, Hester wordt verliefd. Kan een stadsmeisje ooit aarden in een boerendorp?

Om die vraag draait het hele boek. Hester heeft haar hele leven in Rotterdam gewoond en het leven in een dorp valt haar zwaar. Er wordt continu geroddeld en daarmee kan ze maar lastig omgaan. Ook de katholieke gebruiken zijn strenger dan dat Hester gewend is. Als ze dan ook nog verliefd wordt op een boer, wordt het dorpsleven helemaal lastig. Hoe zou het dorp reageren als uitkomt dat een stadse met een dorpse gaat. Zou ze alleen op zijn geld uit zijn?

De liefde is wederzijds en dat brengt alleen nog maar meer twijfels mee. Past ze wel op een boerderij? En hoe zal haar toekomstige schoonfamilie reageren op slecht nieuws over Apollonia? En hoe moet het met tante als Hester besluit om te trouwen? Een groot gedeelte van het boek is Hester aan het twijfelen en stelt ze zichzelf zulke vragen. Op een gegeven moment ben je daar als lezer klaar mee. Het is dan ook fijn als Hester eindelijk een besluit heeft genomen.

Het liefdesverhaal tussen Hester en haar boer Bart is vrij standaard. Toch is het een prettig verhaal om te lezen. Het meest interessant is de informatie over het vlas. In het boek geeft boer Bart Hester een inleiding in het leven van een vlasboer. De uitleg die hij Hester geeft is ook voor de lezer leerzaam. Het is leuk om door middel van een liefdesroman meer te weten te komen over een ambacht waar we nu niet meer bij stilstaan.

Van Wageningen staat bekend om haar historische beschrijvingen. Bloeiend vlas speelt zich af in de periode net voor de Tweede Wereldoorlog. De schrijfster heeft zich goed in die tijd ingeleefd en neemt je er ook echt mee naar toe. De beschrijvingen kloppen en je waant je echt in de periode net voor Adolf Hitler aan de macht kwam. De manieren, de gebruiken, maar vooral ook hoe mensen toen leefden komen ook in dit boek goed uit de verf.

Bloeiend vlas is een prima afsluiting van de trilogie over de vlasteelt in de Hoeksche waard. Je gaat zowel van Hester als tante Hendrika houden en door de goede vertelstijl van Van Wageningen vertoef je 220 paginaâ€™s in een tijd die allang voorbij is. Je leert het leven op een vlasboerderij kennen en je voelt je helemaal thuis in de Hoeksche Waard. Soms is de onzekerheid van Hester wel wat storend en het liefdesverhaal is wat standaard, maar al met al is Bloeiend vlas een fijne roman die gemakkelijk los te lezen is van de eerdere twee delen.