Als Josta wakker wordt zijn er een paar zaken die niet kloppen. De natuur heeft een sprongetje gemaakt, zij ontdekt een wonde op haar buik en mist tien dagen uit haar leven. Dat hier iets goed mis is mag duidelijk zijn. Als na een doktersonderzoek blijkt dat ze een nier mist doet ze aangifte voor orgaanroof. Maar is daar alles mee opgelost? Enkele kleine (en grotere) voorvallen doen haar beseffen dat zij het doelwit is en ondanks dat ze politiebescherming krijgt voelt ze zich niet beschermd. Door zelf wat speurwerk te verrichten is de link naar haar verleden vlug gelegd en besluit ze zelf op onderzoek te gaan. Het begin van een hoop ellende en herinneringen....

Anya heeft met 'Het dossier' een kanjer van een verhaal neergezet. Lang geleden dat ik zo meegezogen werd in een boek dat zo realistisch aanvoelt. Vanaf pagina één voel je dat onheilspellende, het ongrijpbare.

Op een vlotte, maar vooral gedetailleerde manier loodst Anya je door Berlijn, het Berlijn voor de val van de Muur en het Berlijn erna. Dit doet ze aan de hand van flashbacks en flashforwards. Ook van de beestachtige praktijken die de Stasi erop nahield weet zij de lezer, zonder in gruwelijke details te treden, een goed beeld mee te geven van wat zich daar heeft afgespeeld. Door alles zo levensecht neer te zetten waan je je ter plekke en loop je zelf mee de vrijheid tegemoet als de Muur valt!

De personages zijn stuk voor stuk goed uitgewerkt in functie van het verhaal wat bewijst dat de auteur over een goed inlevingsvermogen beschikt. Door het verhaal vanuit Josta in de ik-vorm te schrijven, komt het overtuigend over en zie je Josta 'groeien' naarmate het boek naar de plot gaat. Deze is verrassend en ontroerend tegelijk.

'Het dossier' is een boek buiten categorie. Het neemt je mee vanaf de eerste bladzijde en laat je pas los als het uit is.... en dan nog!! 5 dikke sterren, Anya !