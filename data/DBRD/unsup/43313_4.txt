Marjolijn van Heemstra is theatermaker, dichter en schrijfster. Voor haar roman En we noemen hem is ze genomineerd voor de Libris Literatuurprijs 2018.

In En we noemen hem volgen we de zwangerschap van de ik-persoon en de zoektocht die zij houdt naar de waarheid omtrent een familielid. Op haar 18e verjaardag heeft ze een ring gekregen van haar oma. De ring behoorde toe aan een, inmiddels overleden, neef van haar opa, waarover in de familie het verhaal ging dat hij een oorlogsheld was. Oma laat haar beloven ooit haar eerste zoon naar dit familielid, bijgenaamd bommenneef, te vernoemen en de ring door te geven.

Nu zij zwanger is van een zoon, wil zij deze belofte inlossen, maar eerst wil zij achterhalen wat er nu werkelijk gebeurd is met bommenneef. Haar zoektocht in de familie en in archieven levert een steeds ingewikkelder verhaal op. Ze gaat steeds meer twijfelen of bommenneef wel echt een held was of dat hij misschien een misdadiger was. De tijd gaat steeds meer dringen, want de zwangerschap vordert en haar gezondheid verslechtert, en ze wil perse de waarheid boven tafel krijgen. En welke naam krijgt haar zoon?

In mooie zinnen en een prettige schrijfstijl ontvouwt het verhaal zich. Er zit vaart in het boek en de spanning wordt goed vastgehouden. Het boek is fictie, gebaseerd op de werkelijkheid. De vraag - wat is waarheid? - geldt zowel voor de mythe rondom bommenneef, als voor dit boek.