"True crime" was het thema van de Maand van het spannende boek van dit jaar. Ik was eigenlijk zelf niet zo bekend met het fenomeen true crime boeken. Een mooie kennismaking dus met het genre, dit boekje van Tomas Ross, dat werd aangeboden in de maand van het spannende boek. Het boek handelt over de actiegroep RaRa, die eind jaren '80 verantwoordelijk werd gehouden voor een aantal aanslagen in Nederland. Tomas Ross vermengt het gegeven van deze actiegroep met hedendaagse fictie waarbij je je steeds kan afvragen wat waar is en wat niet. Veelbelovend politicus Wouter Burger vindt de dood en zijn vrouw en haar vriendin komen er achter dat er sprake van moord is. Er blijkt een link te zijn tussen Wouter en de vroegere RaRa beweging. De zwangere vrouw van Wouter gaat met haar vriendin op nader onderzoek uit en samen komen ze tot enkele schokkende ontdekkingen over RaRa en het waarom van de moord op Wouter Burger.

Dit boek zit vol (bijna grappige) verwijzingen naar het "echte leven". Wouter Bos staat duidelijk model voor Wouter Burger (Burger's bush?). De presentator van Nova heet Kees Vromans, een kruising van de vorige presentatoren Kees Driehuis en Margriet Vromans. Er wordt meerdere malen gehint naar de dood van Maarten van Traa. En zo zijn er meer van dit soort voorbeelden, soms vraag je je zelfs af of je alle verwijzingen door hebt.

Al met al is het een spannend verhaal over de mysterieuze RaRa groepering. Ross heeft me geintrigeerd met zijn true crime boekje. Je gaat je daadwerkelijk afvragen in hoeverre dit soort praktijken voor kunnen komen in ons kikkerlandje. Het einde is een beetje ongeloofwaardig, alles wordt in no-time opgebiecht. Maar de opbouw van het boek is sterk, het is knap om in korte tijd en weinig pagina's zo'n spanningsboog neer te zetten. Kortom: een leuk spannend boek voor tussendoor, waarbij je je sterk gaat afvragen wat waar is en wat niet waar is. True crime of niet?