Reis naar mijn vader vertelt het verhaal van Robbert van Lierde, een zesjarige jongen die in de loop van het boek opgroeit tot een man van begin veertig. De eerste scène in het boek laat meteen zien waar het om draait: de deurbel gaat tijdens het avondeten en iedereen wacht gespannen af hoe moeder reageert. Van alle vier kinderen heeft alleen Robbert, de jongste, een tragische relatie met zijn moeder. Robbert begrijpt haar geestelijke mishandeling van hem niet en zijn verlangen naar liefdevol contact met zijn moeder én vader wordt daardoor sterker. De vader van Robbert is echter in praktische zin onbereikbaar vanwege de lange werkdagen in de sigarenfabriek.

De lezer groeit met Robbert mee naar een volwassen man en net als de hoofdpersoon zelf blijf je je afvragen: waarom doet zijn moeder zo intens onaardig en oneerlijk tegen hem? Het is een relatief kort boek, 214 pagina’s, waarin je bijna veertig jaar van Robbert’s leven voorbij ziet komen. Hierdoor ontstaan er korte scènes waarin je over de schouder van Robbert meekijkt. Door de korte fragmenten en ook door de zwijgzaamheid van de hele familie, blijft veel ongrijpbaar. Als de vader van Robbert bijvoorbeeld ziek wordt, krijgt hij dat bericht van een oom te horen met daarbij de mededeling daar met niemand, ook vader zelf niet, over te spreken. Hierdoor blijf je aan het eind van het boek wel met een aantal vragen zitten. Vooral over zijn moeder: waarom deed ze wat ze deed?

Reis naar mijn vader grijpt je vanaf de eerste tot de laatste scène . Door de prachtige schrijfstijl van Richelieu Van Londersele en het feit dat het boek deels autobiografisch is voel je als lezer het verhaal tot in je ziel. Als lezer voel je continue de hoop dat de hoofdpersoon echt contact met zijn vader kan krijgen. Het is onbevredigend dat het einde van het boek nog zoveel onduidelijk laat , maar tegelijk past dat ook goed bij het verhaal. Robbert krijgt immers zelf ook tijdens zijn reis naar zijn vader niet het antwoord op al zijn vragen. Hierdoor beleef je als lezer ten volle hoe Robbert zich voelt.

Reis naar mijn vader is een boek dat je in zijn ban heeft. Ik raad het iedereen aan die in relatief korte tijd een mooie en tragische vertelling over een moeilijke jeugd wil lezen.