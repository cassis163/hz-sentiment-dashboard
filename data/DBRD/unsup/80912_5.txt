In het begin was het even doorbijten, het begin van het boek is niet pakkend geschreven. Op het moment dat dit wel gebeurt, laat het verhaal je niet meer los. Lugubere moorden, de terugkeer van een minister van Sociale Zaken na een jaar afwezigheid en een rechercheur die vanuit zijn standplaats Den Haag weer naar “huis “ moet. Dit zijn ingrediënten voor een speurtocht naar de relatie tussen de moord 1 jaar geleden op de dochter van de minister en een aantal nieuwe moorden. Is het een copy cat? Er is een bekentenis voor de moord van een jaar geleden; de dader zit in de gevangenis. De dwarse rechercheur Hess is een loner, die wacht op groen licht voor zijn terugkeer naar Interpol Den Haag. Hij werkt samen met de jonge vrouwelijke rechercheur Thulin. Zijn scherpzinnigheid en haar sociale vaardigheden zorgen voor een goed duo. Het is alleen of er geen rechercheurs meer bestaan die een rustig gezinsleven leiden met een partner en kinderen. Dat stoort me hier een beetje, zoals in meer boeken trouwens.
Rechercheurs en lezer tasten lang in het duister als het gaat om de identiteit van de dader en zijn motieven. Je wordt goed meegenomen in het verhaal en alle lijntjes komen mooi bij elkaar. Goed geschreven en zeker het lezen waard.