Mijn slowjuicer en ik draaiden een beetje in hetzelfde kringetje rond. Ik stopte er fruit in en soms wat groente en hij perste er heel langzaam maar toch redelijk snel fijn sap van. Maar ik dreigde een beetje in steeds hetzelfde sap te belanden. Beetje zoet en veel van hetzelfde. Totdat het boek de Slowjuice Bar van Erin Quon & Briana Stockton in de bus viel. Dit boek haalt je uit je slowjuice-dip en wijst je opnieuw de weg naar hele fijne sappen.
Het boek is verdeeld in vier belangrijke hoofdstukken. Energie, Kracht, Detox en Bescherming. Maar het begint met informatie over hoe je goed om kunt gaan met je juicer en hoe je er zoveel mogelijk profijt van kunt hebben. Goeie tips en trucs. Invriezen van het versgeperste sap bijvoorbeeld. Veel over de ingrediënten en de beste manier van persen. Met schil of schoongemaakt en wat kun je combineren. Wat zit er allemaal in en waar is het goed voor. Ik had bijvoorbeeld nooit gedacht aan het zelf persen van noten om notenmelk te maken. Om een sapje goed te laten smaken is het ook fijn om hoeveelheden te weten. Je kunt uiteraard veel zelf uitvinden maar als het niet goed smaakt is het zonde van de ingrediënten die je gebruikt hebt. Ook wordt bij ieder recept aangegeven hoeveel sap je ongeveer kunt verwachten.
Met de winter voor de deur een voorbeeld van een inspirerend en gezond sapje uit het hoofdstuk Bescherming:

Koude krijger
2 sinaasappels
1 limoen
1 mango
250 gram granaatappelpitten
½ Jalapeño peper
Schil de citrusvruchten en snijd ze in stukken die in de juicer passen. Schil de mango en verwijder de pit. Doe de ingrediënten in de vulschacht en maak het sap. Voor ongeveer een halve liter sap.

Een aanrader dit boek.