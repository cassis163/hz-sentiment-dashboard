Het vierkant van de wraak gaat het over een inbraak bij Ghislain Degroof, een schatrijke juwelier uit de Steenstraat en zoon van de invloedrijke Ludovic Degroof. Het vreemde aan deze zaak is dat de daders de juwelen niet hebben gestolen maar ze hebben opgelost in een bak koningswater. Als enige aanknopingspunt hebben ze een Latijns vierkant achtergelaten dat Van In voor een groot raadsel stelt. Het blijft echter niet bij deze daad want een tijd later wordt Bertrand Delahaye, de kleinzoon van Ludovic Degroof, ontvoerd. In ruil voor de vrijlating van Bertrand moet zijn vader een reeks peperdure schilderijen verbranden voor het oog van het grote publiek. Beetje bij beetje wordt het Van In duidelijk dat de hele operatie als wraakactie bedoeld is tegen de oude Degroof, in wiens verleden hij is beginnen te pluizen.
Het centrale thema in deze roman is wraak. Ten eerste is er de wraak van Aquilin Verheye op Ludovic Degroof die zijn liefdesrelatie deed mislukken. Ten tweede de wraak van Aurélie Degroof op haar vader (Ludovic) die haar jarenlang verkrachtte. Tot slot is er nog de wraak van haar zoon Daniël Verhaeghe op alweer Ludovic Degroof. Daniël wou hem straffen voor het leed dat hij zijn moeder had aangedaan.
Aspe maakt veel gebruik van stereotype personages. Zo is hoofdcommissaris De Kee een plichtsgetrouwe agent die het vreselijk vindt om buiten de lijntjes te kleuren en zoveel mogelijk op een goed blaadje wil komen bij zijn oversten. Van In en substituut Martens zijn daarentegen eigenzinnige onderzoekers die het liefst op eigen houtje handelen en daardoor tegen de stroom in varen. Dit maakt het eenvoudiger om door te lezen en plotse wendingen te plaatsen.
Volgens mij heeft Pieter Aspe dit verhaal geschreven om aan te tonen dat de dingen dikwijls niet zijn zoals ze lijken. Voor de buitenwereld is Ludovic Degroof een conservatieve maar gerespecteerde burger die het welzijn van zijn familie als hoogste goed beschouwt. Achter deze brave man gaat echter een beest schuil wiens leven volledig gedomineerd wordt door leugens en incest.
Aangezien het boek bedoeld is voor het grote publiek kan iedereen het lezen. Vanwege de stereotype figuren en de duidelijke verhaallijn is het niet zo moeilijk om de dubbele bodems te ontdekken.
Het vierkant van de wraak is een schitterend boek dat ik iedereen kan aanraden. Het is een meeslepend verhaal gevoed door intriges, verborgen verhoudingen en dubbele bodems. Aspe heeft een modern verhaal geschreven met een knipoog naar het verleden en de orde van de Tempeliers.