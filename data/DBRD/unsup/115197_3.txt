De twaalfjarige Mila houdt van observeren. Ze kan uitstekend situaties aanvoelen en aanwijzingen opsporen die voor anderen niet direct zichtbaar zijn. Wanneer Matthew, haar vaders vriend, vermist wordt is ze vastbesloten om te helpen met zoeken. Ze vertrekt met haar vader naar Amerika om daar aan hun zoektocht te beginnen, maar daar komt ze steeds meer informatie over Matthew en haar vaders verleden tegen. En dan speelt er nog de belangrijke vraag: wil Matthew eigenlijk wel gevonden worden?

Mila is een bijzonder meisje met een mooie gave. Ze is serieus en uiterst observerend voor haar leeftijd. Ze wil graag helpen en het is bijzonder om te lezen vanuit haar denkpatroon. Ze snapt nog niet alles over volwassenen maar over de belangrijke zaken weet ze al goed te filosoferen.

Meg Rosoff heeft voor haar oeuvre de Astrid Lindgren Memorial Award van 2016 gewonnen en dat verbaast me niks. ‘Mij niet gezien’ is een vlot geschreven jeugdboek met diepgang. De korte zinnen en korte hoofdstukken maken het goed leesbaar. Tegelijkertijd behandelt het boek zware thema’s: scheiding, zelfmoord en de dood van een kind.

Aan de schrijfstijl moet je wel even wennen, omdat een duidelijk onderscheid tussen gesprekken en gedachten ontbreekt. Er wordt namelijk niet gebruikgemaakt van aanhalingstekens. Het was niet heel storend maar het vertraagt wel de leeservaring omdat je soms het stukje nog een keer moet lezen om het juist te kunnen interpreteren.

De spanning rondom Matthew’s lot blijft het hele verhaal. Rosoff weet de informatie goed op te bouwen en laat je lang speculeren over wat voor persoon Matthew is en verwerkt een aantal verrassingen in het verhaal.

‘Mij niet gezien’ is een mooie gelaagde jeugdroman over vriendschap. Ik ben zeker benieuwd geworden naar ander werk van Meg Rosoff!