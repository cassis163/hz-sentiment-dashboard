Het verhaal over een ongelijke vriendschap tussen twee jonge meisjes, die langzamerhand escaleert tot er iets vreselijks plaatsvindt.

Het boek is in vier delen geschreven en de vertelster is het meisje dat door Vikki uitgezocht wordt om haar vriendin te worden. Van de vertelinstantie wordt de naam niet genoemd en het verhaal is ook haar verhaal, niet het verhaal van Vikki, dat waarschijnlijk een heel ander verhaal zou worden.
De dreiging begint al direct en wordt steeds groter, als lezer begrijp je dat Vikki jaloers is op vriendschappen die de vertelster heeft maar die laatste heeft het niet in de gaten. De vertelster wordt helemaal ingekapseld door Vikki en begrijpt niet dat haar ouders daar ongerust over zijn. Die kunnen het haar ook niet duidelijk maken of, en dat lijkt me meer, dat de vertelster het niet wil horen

In de eerste twee delen wordt beschreven hoe Vikki steeds meer invloed op haar vriendin heeft en dat die er volledig in meegaat. Het gezin waar Vikki uitkomt is een bijzonder gezin, haar ouders zijn gescheiden en haar moeder verstopt zich in haar bed en houdt zich meer bezig met het Baikalmeer als spiritueel object, dan met haar dochter, die alle vrijheid heeft. Een vrijheid die haar vriendin niet heeft en daar tegen begint te protesteren tot wanhoop van haar ouders. Het gedrag van Vikki wordt steeds dwingender en de vertelster raakt steeds meer geïsoleerd van andere leeftijdgenoten.
Na het drama escaleert het gedrag van Vikki en elke keer als de ouders van de vertelster hun willen scheiden wordt het contact tussen de meisjes steviger en ongezonder, ze klampen zich aan elkaar vast, voelen zich aan elkaar overgeleverd. Vikki stapt gemakkelijker over het drama heen terwijl de vertelster er nachtmerries over heeft die door de opmerkingen van Vikki verhevigen.

De nieuwsgierigheid wordt gewekt door zinnen tussen de hoofdstukken die gaan over de vondst van een drenkeling en over een cliënt bij een psycholoog.

Het verhaal wordt zo verteld dat er steeds vragen opdoemen waarom Vikki zo'n grote aantrekkingskracht op de vertelster heeft en dat die blind is voor wat er gebeurt maar ook later op de middelbare school als het gedrag van Vikki verergert heeft de vertelster nog steeds niet door dat hun relatie ongezond is of wil het niet weten omdat ze anders alleen komt te staan. Misschien kan ze dat op die leeftijd ook niet onderscheidden. Maar de schrijfster weet het catastrofale van zo'n vriendschap heel goed te verwoorden.