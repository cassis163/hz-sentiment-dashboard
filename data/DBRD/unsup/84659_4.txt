Bij sommige fantasyboeken lijkt het wel alsof je in de eerste hoofdstukken overladen wordt met gegevens. De geografische situatie van een land, de politieke stelsel, nieuwe wezens, een groot aantal personages die je met moeite uit elkaar kan houden, … Het lijkt dan wel alsof je je door een informatief werk moet heen werken vooraleer het verhaal kan van start gaan.

Zo ging het dus niet bij dit eerste boek uit de Zeven Koninkrijken-reeks. Cinda Williams Chima heeft een heel aangename schrijfstijl die het best valt te omschrijven als vlot en beeldend. Ze heeft oog voor detail en weet deze door haar omschrijvingen op papier tot leven te laten komen.

In dit verhaal volgen we twee personages, de afwisseling van beide personages zorgt ervoor dat het verhaal nog sneller op gang komt. Dat beide karakters erg verschillend zijn is natuurlijk ook een pluspunt. Ze mogen dan in dezelfde stad wonen, verder lijken hun levens geen overeenkomsten te vertonen.

Zo is Han Allister het als verpauperde jongen maar al te goed gewoon om zelf overal voor te moeten opdraaien terwijl Raisa als kroonprinses in alle comfort is opgegroeid en enkel het paleisleven kent. Door haar beschermde leven heeft ze zelfs geen flauw idee hoe het leven van de dorpelingen er uitziet. Terwijl Han’s leven helemaal overhoop wordt gehaald door een toevallige ontmoeting en een magisch amulet, krijgt Raisa de wereld buiten de paleismuren te zien en wat ze ziet is helemaal anders dan wat ze had gedacht.

De personages zijn vrij stereotiep. Zo lijkt Han als straatjongen de problemen aan te trekken als een magneet en is Raisa een kroonprinses met lak aan etiquette die niet op haar mondje is gevallen. Omschrijvingen die vrij herkenbaar zijn, maar toch weet Cinda Williams Chima haar karakters zo uit te werken dat je haar de sterotypes maar al te graag vergeeft.

Clans, magiërs, meerdere koninkrijken, een stad verdeeld in wijken die elk door hun eigen bende vertegenwoordigd worden, … De verschillen tussen de gemeenschappen zijn minstens even opvallend als het contrast tussen het paleisleven en het overleven in de arme wijken. Dit boek bevat meerdere personages, maar zelfs ondanks hun wisselende namen blijft het altijd heel duidelijk wie wie is. Je hebt geen personagelijst nodig om het verhaal te kunnen volgen.

Zodra je in het verhaal komt weet deze schrijfster je aandacht vast te houden met intriges, geheime agenda’s, magische krachten en een geschiedenis die misschien niet altijd even correct is doorgegeven in het verleden.