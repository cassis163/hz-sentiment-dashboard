The pearl sister is het vierde deel van the seven sisters (de zeven zussen) en is weer verrassend. Na drie delen verwacht je dat het begin weer lijkt op de voorgaande boeken, maar dat is bij dit boek niet. Het sterven van Pa Salt wordt kort behandeld en ook het vinden van de liefde blijft een verrassing. Mogelijk komt dit, omdat Lucinda voor dit boek voor het eerst naar Australië is geweest, waar ze eerder niet heen durfde. Haar eigen angsten heeft ze aan Cece meegegeven.
De kunstvorm die dit keer centraal staat is de schilderkunst en wel de Aboriginal schilder Albert Namatjira, een aboriginal, die vanwege zijn bekendheid als schilder, eerder normale burgerrechten kreeg als andere aboriginals . De aboriginalgeschiedenis blijkt toevallig ook samen te vallen met het verhaal van de zeven zusters: het verhaal van de zeven zusters of gumanyba is een van de belangrijkste verhalen van de aboriginals. Lucinda kwam hier pas achter bij de research voor het boek.
Cece heeft als aanwijzing meegekregen om te beginnen te zoeken naar het verhaal van Kitty Mercer, een jonge schotse die trouwt met een jonge rijke Australiër: Andrew Mercer. Kitty staat sterk in haar schoenen en beschermt de aboriginals, die voor haar werken. Ze woont in Broom, de familie van haar man is rijk geworden van de parelvangst. het is een gemeenschap die in opkomst is en waar het leven hard kan zijn. Ze leidt een kleurrijk leven, wat leidt tot een lezenswaardig verhaal.
De geschiedenis van Australië en haar aboriginals, de parelvangst en het leven van Cece maakt dit boek meer dan het lezen waard. Het is nu wachten tot de herfst tot deel 5 op de markt komt. het zou me niet verbazen als Cece in het zevende deel weer een belangrijke rol speelt, als ik de aanwijzingen goed gelezen heb.