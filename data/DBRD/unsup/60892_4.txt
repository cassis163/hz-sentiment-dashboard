Onzuiver speelt zich af in Groot Brittannië. En dan in de toekomst. En toch komt het verhaal eng dichtbij en haalt het zaken uit het verleden naar boven. De bevolking is verdeeld in zuiveren (Gep: genetisch perfectioneerden) en onzuiveren. De zuiveren zijn perfect, ontdaan van alle zieke DNA en bestellen kinderen uit een genetisch lab. Deze keer geen verschil tussen blank en zwart maar tussen arm en rijk.
Nadat de ministerie van Groot Brittannie de macht overnam van de regering en er een breuk is ontstaan tussen deze groepen zuiveren en onzuiveren leeft de laatste groep in onderdrukking en lijdt een kleurloos bestaan terwijl de andere groep alles lijkt te hebben.
De onzuiveren worden bij elkaar gestopt, moeten uniformen dragen en een hoofddoek, worden achternagezeten en zonder proces vermoord. Mogen geen relatie hebben (zeker niet met een zuivere of G.E.P. De hoofdpersoon Mina is net met haar vader in de regio 14 komen wonen. Ze hebben al veel meegemaakt en Mina’s moeder is verdwenen. Hun geheim moet bewaard blijven maar dat blijkt heel moeilijk. Als ze boos is heeft ze er geen controle over. Ze ontmoet Angela, Daniel en Sebastian en er wordt een groepje jongeren gevolgd in dit verhaal die zich willen verzetten tegen dat verschrikkelijke regime en de regels. Daarom gaan ze op de vlucht. Ze worden achterna gezeten door zgn. handhavers. En moeten proberen om hun voor te blijven.
Ik had wat moeite om mij alle feiten van deze wereld waarin het verhaal zich afspeelt eigen te maken. Je kunt je bijna geen voorstelling maken, je gevoel kan er gewoon niet bij dat mensen dit doen. Het verhaal wordt heel mooi in detail verteld maar laat genoeg vrij voor jouw eigen fantasie.Wat mij betreft had Sarah dat beter voorin in een soort introductie/proloog kunnen doen want nu raakte ik in het begin soms de draad van het verhaal kwijt. Als de hoofdpersonen echt op de vlucht gaan neemt het verhaal ook weer een mooie vaart. Door de spanning er goed in te houden houdt Sarah de lezer echt bij het verhaal. IK vond dat er veel diepgang in zat, ze laat echt merken hoe de 4 tieners met hun regels omgaan en dat ze dan ook nog gevoelens krijgen voor elkaar (iets wat verboden is bij de wet want stel als je zwanger raakt) Sarah gaat door met bedenken hoe de wereld eruit zal komen te zien als we doorgaan met genetische manipulatie en scheiden van verschillende mensen. Dat geeft stof tot nadenken en een paar heerlijke uren lezen in een bijzonder verhaal. Als ze gevangen worden genomen is de angst zo groot voor de gevolgen dat het de lezer de adem ontneemt. Jammer dat er hier wel veel dialogen zijn, dat neemt de spanning weer iets weg op het laatst. Je bent dan meer bezig met wie zegt wat en wat wordt ermee bedoeld? Ook omdat er onverwacht nieuwe mensen op het toneel verschijnen. Op het einde wordt alles duidelijker en weet je ook waarom Sarah probeerde om alles uit te leggen. Het “oja!”gevoel overheerst en het boek is uit. Gelukkig is het een trilogie en mijn lezershart maakt een sprongetje van geluk. Want ik wil zo graag weten hoe het verder gaat…..maar ik moet nog even geduld hebben!
Onzuiver is een mooi Young Adultboek dat verleden en toekomst bij elkaar brengt en ons waarschuwt dat er een grens is aan de perfectie die wij allemaal nastreven.