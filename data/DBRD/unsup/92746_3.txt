De Heksenprocessen in Salem zijn voor velen een bekend stukje 17e eeuwse geschiedenis. Deze processen staan centraal in Het verloren boek van Salem van Katherine Howe. De schrijfster, een nazaat van Elizabeth Howe en Elizabeth Proctor, twee vrouwen die van hekserij werden beschuldigd tijdens de Salem-heksenprocessen, heeft met dit boek een boeiend verhaal geschreven. Een verhaal dat zeker de moeite waard is om te lezen vooral voor iedereen die meer over de geschiedenis van de heksenprocessen wil weten.
Het verhaal begint wanneer Connie Goodwin, een jonge studente koloniale geschiedenis, het oude en onbewoonde huis van haar al een tijdje overleden oma gereed moet maken voor verkoop. Tijdens het opruimen vindt Connie een sleutel met daarin een stukje opgerold papier. Op dit stukje papier staat een vreemde naam geschreven, Deliverance Dane. Connie besluit te onderzoeken wie deze Deliverance Dane is en waarom haar oma de sleutel in haar bezit had. Connies onderzoek brengt haar helemaal terug naar het Salem van 1692, ten tijde van de beruchte heksenprocessen. Dit is het begin van een interessant onderzoek. Niet alleen komt Connie erachter dat Deliverance Dane een geheim boek heeft nagelaten. Ook lijken er wel verbanden te bestaan tussen haar leven en dat van Deliverance Dane en haar nakomelingen. Connie is vastbesloten het geheime boek te vinden. Maar ze zal er al snel achterkomen dat iemand anders het boek koste wat het kost ook in handel wil krijgen. Voor Connie begon het allemaal als een interessant onderzoek maar dit verandert al snel wanneer er zich vreemde situaties voordoen. Haar onderzoek krijgt een wel heel gevaarlijke wending.
Het verloren boek van Salem speelt zich afwisselend af in het Salem van de zeventiende eeuw en het Salem van de twintigste eeuw (1991). Hierdoor kom je als lezer veel te weten over de geschiedenis van Salem als stad zelf. De schrijfster weet op een boeiende manier vele historische feiten en informatie in een spannend verhaal om te toveren. Het verhaal is netjes opgebouwd en zit goed in elkaar. Ook de personages zijn netjes uitgewerkt. Het is tevens een pluspunt dat een deel van de personages in Het verloren van boek van Salem echt heeft bestaan. Door grondig onderzoek heeft Howe deze personages geloofwaardig neergezet. De schrijfster heeft kennis van zaken en dit valt te lezen.
Howe geeft in haar nawoord aan dat ze er bij het schrijven van dit boek vanuit is gegaan dat hekserij echt bestaat of heeft bestaan. Dit komt in haar boek duidelijk naar voren. Bij sommige passages zal je derhalve als lezer vraagtekens zetten bij de geloofwaardigheid (dode planten die door aanraking weer tot leven worden gewekt). Ondanks deze hocus pocus taferelen, die doen denken aan afleveringen van televisieserie Charmed, is dit een prettig boek om te lezen. Met name voor diegenen die ge√Ønteresseerd zijn in Salem of in heksen en heksenprocessen is dit een uitermate boeiend en leerzaam boek.