Niet het beste boek dat ik van Tess gelezen heb. Alle ingrediënten zijn er: een geheime en clandestiene groep die orgaantransplantaties op aanvraag van rijke en machtige mensen verricht, een jonge vrouwelijke arts die daar stukje bij beetje achter komt, een groep arme jongeren die als levende orgaanbank dient, en een spannend kat-en muisspel, waarbij de hoofdpersoon bijna het loodje legt. Een beetje voorspelbaar maar het boek leest desondanks erg prettig in de gebruikelijke vlotte schrijfstijl van deze schrijfster. Tot ver over de helft kabbelt het verhaal voort, dan raakt het in een stroomversnelling. Aan het eind volgt de ontknoping en dat was het dan. Ik mis een soort van epiloog hoe het nou met een aantal personen zoals dokter Abby DiMateo, de rijke nietsontziende Victor Vos en de jonge Russische wees Yakov verder gaat. Daar laat het verhaal zich wel voor lenen. Nu leek het einde abrupt en afgeraffeld, wéér een boek geschreven. Jammer.