Eva Kelder (1980) studeerde Engelse letterkunde en journalistiek. Ze is freelance programmamaker en tekstschrijver voor diverse opdrachtgevers en woont in Amsterdam. Eva publiceerde verhalen in diverse literaire tijdschriften, waaronder Passionate Magazine, De Revisor en De Gids. In 2014 verscheen bij uitgeverij Meulenhoff haar debuutroman ‘Het leek stiller dan het was’, die lovend werd ontvangen en waarmee ze zichzelf overtuigend bewees als nieuw literair talent. In 2017 verscheen haar nieuwste roman ‘Een charismatisch defect’, wederom bij Meulenhoff. Eva is schrijfcoach en schrijfdocent en begeleidt daarnaast, samen met haar schrijvende zus Renee, in hun schrijfcoachpraktijk aspirant-schrijvers op weg naar hun debuut. Als de schrijvende zusjes geven ze schrijftrainingen en workshops door heel Nederland.

In ‘Een charismatisch defect’ gaan we terug naar het eind van de jaren 60. Blake Chesterfield valt het onstuimige Amsterdam binnen, en wil tegen elke prijs de wereld verbeteren. Blakes aantrekkingskracht is groot en Anneke valt voor de charismatische man. Hij biedt haar een ontsnapping uit haar burgerlijke, oer-Hollandse leventje en ze gaan samen wonen in Amsterdam. In Amsterdam neemt Anneke de naam April aan. Blake heeft al gauw een schare volgers, mede door zijn donkere huidskleur, zijn ideeën, en zijn knappe charismatische voorkomen. Iemand die vernieuwingen meebrengt. Samen starten Blake en April een commune. Een leven vol seks en drugs volgt. Als de commune een aanslag beraamt op ‘het gezicht van het kapitalisme’ wordt April voor een morele keuze gesteld. Welk kwaad moet bestreden worden, dat vanbinnen of vanbuiten? Jaren later wordt April geconfronteerd met ongewenste herinneringen als een oude bekende haar leven weer binnentreed.

‘Een charismatisch defect’ heeft een prachtige uitklapbare cover die ons meteen in het sfeertje van de jaren 60 brengt. Vanaf het begin houdt Eva Kelder je aandacht gevangen. De schrijfstijl is bloemrijk. Eva gebruikt prachtige zinnen en heeft een mooie zinsopbouw!

'Eén lange, onophoudelijke midzomernachtdroom van toverachtige saamhorigheid vol benevelde hoop en verlangen totdat de politie de stad schoonveegde, de droom plotsklaps een residu van uitpuilende vuilnisbakken, verlaten slaapzakken, natte condooms en meisjesharen.'

De personages worden mooi omschreven, maar Eva Kelder geeft ons toch de ruimte om elk van de karakters zelf verder in te vullen. Deze roman bestaat uit drie delen. In deel een leren we de jonge April kennen en volgen we haar in haar ‘nieuwe leven’. In deel twee en drie zien we April op latere leeftijd. Ze kijkt terug op haar leven. Kelder heeft het in zich om de jaren 60 beeldend weer te geven. We wanen ons echt weer in die onstuimige tijd van de Flower Power, de studentenprotesten en het slapen op de dam. Het boek heeft een grote indruk op mij achtergelaten. Het is boeiend, meeslepend en indringend.

Eva Kelder bewijst met ‘Een charismatisch defect’ dat ze een hele sterke getalenteerde schrijfster is die we graag op de voet blijven volgen.