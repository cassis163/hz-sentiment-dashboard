Doordat het verhaal begint bij een ingrijpende gebeurtenis in Mia's vroege jaren leer je haar goed kennen en begrijp je haar dus echt goed. Ze is een echte overlever en ik heb respect voor haar. Ook de andere personages laat Kristoff tot leven komen. Ondanks dat ze allemaal in de opleiding zitten tot huurmoordenaar zijn de medeleerlingen heel verschillend en dit weet hij goed te omschrijven. Je begrijpt wel dat het geen lieverdjes zijn en je moet wel van dood en verderf houden om dit boek te kunnen lezen
De setting/wereld vind ik geweldig! We hadden laatst een artikel over magische bibliotheken. Daar past de bibliotheek uit Nimmernacht ook heel goed in. Magisch en niet een klein beetje gevaarlijk. Hoewel de voetnoten soms erg grappig zijn en zeker wel eens nuttige informatie bevatten vond ik ze te veel en trokken ze mij een beetje uit het verhaal. Ik zou er een apart boek van maken of helemaal achterin doen als achtergrond informatie over de wereld.
Ik had hele hoge verwachtingen aangezien ik voor ik begon al vele enthousiaste verhalen had gehoord over Nimmernacht. Voor mij waren de voetnoten een beetje een dooddoener. Die haalden mij uit het verhaal en zorgden dat ik in het begin een beetje teleurgesteld was, maar het verhaal zelf: Wow! Goed uitgewerkte boeiende personages, een mooie en interessante wereld vol magie en ook een tikkeltje romantiek. Het bevat voor mij alles wat een boek nodig heeft. Als ze de voetnoten bij een volgende druk weghalen dan ben ik helemaal tevreden