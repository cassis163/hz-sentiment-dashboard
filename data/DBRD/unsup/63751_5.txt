Het hele verhaal draait om de halfbroers Clay (Clarence Luckman) en Digger (Elliot Danziger). Twee jongens die niet voor het geluk geboren lijken te zijn. Hun vaders hebben ze nooit gekend en als ze respectievelijk vijf en zes jaar zijn wordt hun moeder voor hun ogen doodgeslagen. Vanaf dat moment zijn ze op elkaar aangewezen. Anders dan hun ogen lijken ze in geen enkel opzicht op elkaar, maar vullen elkaar wel perfect aan. Ze zijn in hun jeugd dan ook onafscheidelijk. Een erg leuke jeugd hebben ze niet. Ze verblijven voornamelijk in weeshuizen en gevangenissen. Wat ze tijdens deze periode op de been houdt, is een folder die ze gevonden hebben. Hierin wordt vermeld dat het leven in Eldorado Texas als een hemel op aarde moet zijn. Als ze daar een konden komen...

Het leven van de jongens neemt echter een drastische wending als ze door de ontsnapte gevangene Earl Sheridan als gijzelaars gebruikt worden. Hij neemt ze mee in een tocht door Amerika die voornamelijk bestaat uit het plegen van moorden en verkrachtingen.

Hoe langer ze samen zijn, hoe meer Digger in Earl een role model gaat zien. Clay daarentegen is doodsbang en gaat zich juist steeds meer tegen de twee afzetten. Bij een mislukte bankoverval, scheiden de wegen van de broers elkaar. Clay weet samen met de beeldschone Bailey, te vluchten en besluit zijn droom te volgen en naar Eldorado te reizen. Digger besluit echter in de voetsporen van Earl te treden en vervolgt zijn weg in de misdaad. Een laatste smerige streek van de psychopaat Earl, die bij de mislukte bankoverval dodelijk gewond is geraakt, zorgt er voor dat Clay buiten zijn schuld om verantwoordelijk gesteld wordt voor het spoor van dood en verderf dat zijn broer zaait. De jacht op Clay wordt door de FBI geopend. Hij moet gevonden worden en wel dead or alive.

Plot: 5 sterren
Spanning: 4 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 5 sterren