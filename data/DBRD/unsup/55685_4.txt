Leef!
Dat is het slotwoord van het 208 bladzijden tellend boek vol levenswijsheden "neem een geit" van Claudia de Breij.
Voor het verzamelen van levenslessen is zij te rade gegaan bij bekende Nederlanders van 70 jaar en ouder. In een luchtige , verhalende stijl komen er veel levenswijsheden voorbij. Sommigen erg voor de hand liggend zoals " slaap er een nachtje over" anderen diepgaander, ontroerend en met een serieuzere toon, bijvoorbeeld het hoofdstuk en levenswijsheid : " we hebben alleen maar verhalen ....het ligt er aan welke waarde je aan die verhalen hecht " uit een gesprek met dominee Nico ter Linden .
Zo is het ook met de verhalen uit dit boek. Niet elke les zal voor iedereen even relevant zijn. Dat maakt ook niet uit. Het boek pretendeert ook niet alle wijsheid in pacht te hebben, maar is waardevol omdat er wel iets van een of meerdere wijsheden blijft hangen of de moeite waard is om eens terug te lezen. En dit maakt het boek een heel persoonlijk boek dat ook nog eens plezierig leest. En daarom krijgt het boek van mij vier sterren.