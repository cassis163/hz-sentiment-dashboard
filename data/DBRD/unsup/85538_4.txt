De zomer van de doden van Toni Coppers is voor mij een eerste kennismaking met het werk van deze schrijver. Een kennismaking die wat mij betreft zeer zeker een vervolg zal krijgen.

In dit boek volg je Liese Meerhout en haar team terwijl ze te maken krijgen met een dode Antwerpse man die gevonden wordt in de catacomben onder een kerk van Bolsena in Italië. In eerste instantie wordt gedacht aan zelfmoord, maar klopt dat wel? Of is er meer aan de hand? En wat is het verband met de moord op twee jonge meisjes, vele jaren geleden. Coppers wist mij lange tijd op het verkeerde been te zetten. Het was pas laat voor mij duidelijk hoe het verhaal verder zou gaan lopen, erg knap gedaan!

Toni Coppers heeft een fijne schrijfstijl. Geen ingewikkelde verhaallijnen en ook niet nagelbijtend spannend maar gewoon prettig leesbaar, goed uitgewerkt en duidelijk. Het einde vond ik persoonlijk iets te makkelijk opgelost. Opeens was voor iedereen duidelijk hoe en wat en was alles opgelost.
Af en toe kabbelt het verhaal wat voort, maar dit haalde zeker niet de vaart uit het verhaal en het lezen. Ook de minder spannende stukken waren voor mij als Italië liefhebber leuk om te lezen! De sfeer die opgeroepen werd, maakte dat ik het gevoel had er in Italië zelf bij te zijn. De cover is dan ook geweldig uitgezocht bij het verhaal, en is voor mij absoluut één van de mooiste covers van het jaar!

Ik denk wel dat het iets makkelijker leest als je de voorgaande boeken in de reeks ook gelezen hebt. Het is niet perse nodig, maar het maakt bepaalde zaken omtrent bv Masson wel duidelijker. Nu moest ik zelf af en toe gissen omdat ik dus niet de eerdere boeken heb gelezen en niet wist wat er precies met Masson was gebeurd. Het verhaal rondom Masson maakte het boek wel extra persoonlijk, je leeft echt met hem mee.
Ook de onderlinge verstandhoudingen zullen duidelijker zijn als je de eerdere boeken hebt gelezen. Zoals gezegd, het is niet noodzakelijk maar zal het zeker wel makkelijker maken.

Ik ben heel benieuwd of Massimo in een volgend boek ook weer langs zal komen en ben ook heel nieuwsgierig hoe het Liese en Masson verder zal vergaan. Al met al een meer dan geslaagde kennismaking, een vervolgafspraak zal er wat mij betreft zeker komen tussen ons!