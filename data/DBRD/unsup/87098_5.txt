Op 14 april 1837 wordt Elizabeth geboren op een rijke plantage in het zuiden van de Verenigde Staten. Elizabeth is het eerste kind van de eigenaars van de plantage. De plantage heeft een groot aantal veldslaven en een paar huisslaven. Huisslaaf worden is een voorrecht en eigenlijk moet Mattie dan ook heel blij zijn dat ze de nieuwe min wordt van Elizabeth. Maar Mattie is helemaal niet blij, het betekent dat ze haar lieve zoontje Samuel van drie maanden achter moet laten bij haar grootvader. Ze zal hem niet veel meer zien. Elizabeth of Lisbeth zoals ze liever genoemd wordt, hecht zich enorm aan Mattie. Ze houdt meer van Mattie dan van haar eigen moeder. Maar ook Mattie leert van Lisbeth houden, ze brengt het meisje alles bij wat ze weet en neemt het meisje regelmatig mee naar de hutten van de veldslaven. Als Lisbeth leert lezen en schrijven, leert ze het stiekem Samuel ook. Samuel op zijn beurt leert het de andere slavenkinderen. Dat heeft gevolgen, de slaven zijn dan in staat om verlofpassen te vervalsen. Samuel en zijn vader Emmanuel weten daardoor te ontsnappen. Mattie is ten einde raad, ze wordt verdacht en gefolterd om informatie over de vluchtelingen te geven. Maar Mattie weet van niks.
Later blijkt dat Mattie in het laatste samenzijn met Emmanuel zwanger is geworden. Dat betekent dat ze weer veldslaaf moet worden, een huisslaaf mag geen eigen kind hebben om voor te zorgen. Lisbeth zoekt Mattie regelmatig op in de slavenverblijven, ze ervaart daar meer warmte en liefde dan in haar eigen gezin. Maar dan verdwijnt ook Mattie met haar dochtertje. Lisbeth blijft vertwijfeld achter. Ze wordt door haar moeder voorbereid op een huwelijk met een planterszoon. Daar gaan jaren van voorbereidingen aan vooraf, uiteindelijk wordt ze ten huwelijk gevraagd door Edward, de meest begeerde vrijgezel uit de buurt. Dan doet Lisbeth een vreselijke ontdekking, iets over Edward waar ze het absoluut niet mee eens kan zijn. Haar moeder en haar vriendin doen er luchtig over, Lisbeth is verbijsterd. Zo ga je toch niet met mensen om, een slaaf is toch ook een mens? Ze neemt een drastisch besluit met verregaande gevolgen…


Mijn mening: De geschiedenis van de slavernij in de Verenigde Staten is al vele malen verteld maar toch raakte ik helemaal in de ban van dit verhaal. De eerste krokus die voor de moeder van Mattie gelijk stond aan het begin van de lente als alles beter wordt. Voor Lisbeth wordt dat werkelijkheid als zij ook op zoek gaat naar de eerste krokus, het zal haar wereld veranderen. Zelden pakt een boek me zo dat ik het in één dag uitlees, dat is Laila Ibrahim gelukt, ze heeft er een nieuwe fan bij. Vijf sterren!