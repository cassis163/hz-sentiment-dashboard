‘Een voltooid leven’ gaat over de laatste maanden van de 78-jarige Doortje. Doortje krijgt de mare dat zij ongeneeslijk ziek is en dat brengt vanzelfsprekend allerlei emoties met zich mee. Bovendien heeft Doortje te kampen met nogal wat onverwerkte gebeurtenissen die in haar leven hebben plaatsgehad en waarvan zij meent dat zij die onder ogen moet zien voor haar dood. Ze besluit de strijd met haar ziekte aan te binden om tijd te winnen. Al snel blijft er echter, door de loodzware behandelingen, niet veel over van de vrouw van weleer.

“Ik heb geen goed nieuws. Ik heb eigenlijk heel erg slecht nieuws. De tumor die we in uw long hebben gezien, is kwaadaardig. Hij wacht en kijkt naar mijn reactie. Die niet komt. Mijn hart slaat een paar keer over en ik houd mijn adem in.”

Volkomen afhankelijk van thuiszorg en van haar dochters wordt Doortje nu ook nog eens geconfronteerd met haar schuldgevoel dat ze haar kinderen opzadelt met deze zorg. Op enig moment gaat haar gezondheid dusdanig achteruit dat het onmogelijk is om nog langer thuis te blijven wonen. Er volgt een spoedopname in een hospice. Doortje was een fervent roker, maar na de opname in het hospice, moet ze die gewoonte gedwongen staken. Mede daardoor dringen alle onverwerkte gebeurtenissen uit haar leven zich genadeloos aan haar op en de verzorgers in het hospice hebben hun handen vol aan de begeleiding van de zieke vrouw.

“We hebben het wel eens over een hospice gehad, toch? Daar ga je heen als je doodgaat. Hoe kan ik nu duidelijk maken dat ik nog niet dood wil? Ik wil niet naar mijn eindpunt. Ik wil niet naar een hospice.”

Het feit dat ‘Een voltooid leven’ geschreven is vanuit het perspectief van de hoofdpersoon geeft het boek enorm veel diepgang en geloofwaardigheid. De beschreven emoties, trauma’s en frustraties zijn voelbaar en écht.

“Het is niet ver. Dan kunnen jullie wel. Ik probeer mijn stem streng te laten klinken. Waar is het dan mam? Niet ver, zeg ik toch. Ik vraag het wel even, zegt Saar en ik zie dat Kiki met haar ogen rolt. Ze zien het niet zitten, maar ik houd vandaag voet bij stuk. Er wordt mij al genoeg geweigerd.”

De Vries heeft ‘Een voltooid leven’ deel gebaseerd op de laatste maanden uit het leven van haar moeder en dat heeft zij op respectvolle en fraaie wijze gedaan. Wellicht klinkt het bovenstaande als zware kost, maar dat is toch niet helemaal het geval. Natuurlijk, het gegeven is aangrijpend en verdrietig, maar het vleugje humor dat de auteur in haar boek weet te verwerken, resulteren in het feit dat ‘Een voltooid leven’ zeker geen totaal tranendal is.

Kortom, een mooi geschreven en waardevol boek dat door menigeen hooglijk gewaardeerd zal worden, herkenning zal geven en begrip zal bieden.

Over de auteur
Annerieke de Vries ontdekte circa tien jaar geleden haar passie voor schrijven. In haar werk als leidinggevende op operatieafdelingen en als online coach voor startende leidinggevenden komt ze met veel, vaak mooie en intrigerende verhalen in aanraking. 'Een voltooid leven' is haar eerste roman en is deels waargebeurd. In 2018 verscheen haar debuutthriller 'Sluipwesp'.

Uitvoering
Futuro Uitgevers
ISBN: 9789492939241
Paperback, 214 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/