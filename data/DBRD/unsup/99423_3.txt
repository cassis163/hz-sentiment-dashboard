De afgelopen 2 jaren heb ik kennisgemaakt met een nieuwe Deense thriller-auteur en zijn Serie Q . De vorige drie delen heb ik met heel veel plezier gelezen en ben ik op het punt beland dat ik mezelf 'fan' kan noemen.

Ik keek daarom met grote verwachtingen uit naar dit vierde avontuur: Dossier 64 . Het was wederom een heerlijk boek, waarin de personages nog beter naar voren kwamen en de schrijfstijl spannend en humoristisch is te noemen. En met een ijzersterk plot (+ onverwacht einde), zoals in de vorige delen.

Toch geef ik het 3 sterren, aangezien ik me, gedurende het lezen, een aantal keer heb gestoord aan de vertaal- en spellingsfouten in het boek. Ook vond ik de cold case in dit boek te gecompliceerd en te langdradig; er was teveel uitleg nodig om het duidelijk te maken. Dit kwam het tempo in het boek niet ten goede.

Desalniettemin raad ik iedereen dit boek aan, want het blijven zeer vermakelijke boeken! Deze fan kijkt alweer uit naar het vijfde deel en zal deze met net zulke grote verwachtingen lezen als Dossier 64 !