Op het eerste gezicht lijkt Loïs een doorsnee studente van de kunstacademie, maar ze draagt een groot geheim met zich mee. Sinds haar derde wordt ze er constant mee geconfronteerd en de onzekerheid neemt alleen maar toe op het moment dat ze een leuke jongen ontmoet. Giel laat haar opbloeien en leert Loïs te genieten van dingen. Hij helpt haar uit de problemen als ze onverwachts haar kamer uit moet, door haar tijdelijk een dak boven het hoofd te bieden. Dat ze verliefd zijn op elkaar is overduidelijk, maar het geheim blijft ertussenin staan.
Wanneer Loïs eindelijk het punt heeft bereikt waarop ze Giel wil vertellen over haar geheim, gebeuren er rare dingen in haar nieuwe kamer. Midden in de nacht klinkt er pianomuziek en aan de muur hangt de foto van een onbekend, jong meisje. Maar het vreemdste moet nog komen…

Het boek begint enigszins middelmatig, maar als je dan verder leest kom je terecht in een mooi verhaal met veel onverwachte wendingen. Met een beetje fantasie kun je het boek opdelen in drie stukken. Hiervan was het eerste deel naar mijn mening iets te langdradig in verhouding met de andere stukken. De informatie die je krijgt had wat sneller achter elkaar verteld mogen worden, zodat er meer leven in het verhaal komt.
Het stuk dat daarop volgt is juist wel heel levendig en interessant. Je leert daar een nieuwe versie van Loïs kennen: zelfverzekerd en doelbewust. Het maakt haar zeker een fijner persoon om over te lezen en je kunt je vanaf hier beter inleven. Wel mist aan het eind van het boek nog een stukje zelfreflectie van Loïs, of een filosofische terugblik op dit hele avontuur. En mede door de grote tijdsprong doet het einde teniet aan de rest van het verhaal, wat overigens wel heel gedetailleerd is.
Over het algemeen zijn de problemen die zich afspelen in het leven van het hoofdpersonage erg realistisch. De meeste tieners kampen met onzekerheid en hebben moeite met zichzelf accepteren, net als Loïs. De schrijfster heeft zich dus goed tot haar doelgroep weten te richten in deze Young Adult. De verhaallijn is niet het enige waarmee zij zich aanpast aan de lezer. Ook het taalgebruik is eenvoudig en goed te volgen. Het boek bevat geen ingewikkelde zinsconstructies, en net zomin woorden die je eerst moet opzoeken voor je verder kunt lezen. De voorkant is erg aantrekkelijk en de tekst op de achterkant maakt je nog veel nieuwsgieriger dan je al was. De steeds hoger oplopende verwachtingen naar de giga plottwist worden ook meer dan waargemaakt! Mislukt is een leuke YA, met romantiek en een vleugje fantasy, die je in één ruk kunt uitlezen!