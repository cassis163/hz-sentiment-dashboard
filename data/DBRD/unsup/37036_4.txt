Ik moet allereerst mijn excuses overmaken aan de heer Dhooge. Al drie jaar staat zijn debuutthriller Smak op mijn rek te wachten om gelezen te worden en het wilde er maar niet van komen. Onlangs kreeg ik via Crimezone Star in handen en pas nu blijkt wat ik al die tijd gemist heb. Toegegeven, het leesplezier is voor een deel te danken aan de voor mij zo bekende Gentse plekjes, maar ook zonder enige geografische voorkennis is Star een boek om van te smullen. Detective Pat Somers, door schrijver Herman Brusselmans ingeschakeld om uit te zoeken wie zijn laatste Guggenheimerboek naspeelt, inclusief moorden, is zonder meer de beste detective die in Vlaanderen al het licht heeft gezien. Somers is de kampioen van de wisecracks en de recordhouder oneliners. Dat ik hier mijn toevlucht moet nemen tot Engelstalige termen bewijst hoezeer dat een zeldzaamheid is in Vlaanderen. Tegen Somers kan zelfs een Brusselmans, vooral gekend als karikatuur van zichzelf, niet op (het helpt dat laatstgenoemde in Star bij momenten nogal braaf overkomt, t√© braaf). Bovendien vertelt Dhooge een keurig verhaal met een verrassend en ongewoon einde. Dus doe me een lol, en pik Star ergens op. Of om het op zijn Gents te zeggen: tesaanhulder! Zegtdakketkikugezaaden.