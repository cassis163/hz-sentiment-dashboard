Met deze prikkelende en liefdevolle woorden nodigt Ann Cuyvers in 12 orgasmes om te ontdekken en te beleven vrouwen én mannen die van vrouwen houden uit om op onderzoek te gaan. Cuyvers zegt dat vrouwen nog maar het topje van hun seksualiteit kennen. Ze is auteur, erotisch counselor en al meer dan twintig jaar eigenaresse van de Erotische verbeelding in Antwerpen, één van de eerste eroticashops in Europa. Cuyvers wil vrouwen helpen om de connectie met hun lichaam en hun seksualiteit te herstellen, te versterken en te gebruiken om echt te genieten. Door het nog steeds heersende taboe op de vrouwelijke seksualiteit, is deze band volgens haar namelijk verstoord. Misschien klopt het inderdaad dat er nog steeds een taboe bestaat. Sommige vrouwen proberen deze op extreme wijze te doorbreken door zich in te smeren met menstruatiebloed en de foto’s ervan te delen op sociale media.

Cuyvers slaat een andere, smaakvolle weg in. Dit roze hardcover boek met prachtige illustraties van Harmke Antonissen ziet er aantrekkelijk uit. Het boek bevat concrete ‘stimulatietechnieken’, maar ook adviezen om eventuele belemmeringen op te lossen. En daarvoor hoef je niet eens alles uit te proberen, want een (innerlijk) gesprek komt vast op gang. De geslaagde gids, die makkelijk leest, inspireert, om (samen met je geliefde) de spinnenwebben van het lijf te stoffen en samen op ontdekkingsreis te gaan.

Het prettig lezende boek start met een uitleg van wat een orgasme nu eigenlijk is. Wat gebeurt er in het lichaam en welke fases doorloopt de opwinding ernaartoe? Daarna wordt een aantal voordelen van het orgasme genoemd, zoals: ‘orgasmes maken je jonger, gezonder en fitter’.  Vervolgens worden orgasmeproblemen besproken. De meeste belemmeringen ontstaan volgens Cuyvers niet in het lichaam, maar in het hoofd van vrouwen. Zo gaat ze onder andere in op tijds- en prestatiedruk. Cuyvers geeft adviezen hoe hiermee om te gaan. Dit is een mooie aanvulling op het concretere deel. Cuyvers laat hiermee haar counselorkant zien.

Vervolgens beschrijft Cuyvers hoe een ontspannen sfeer gecreëerd wordt, om aan de titel van het boek te beginnen: 12 orgasmes. Van het tepelorgasme, dat vooral in het hoofd zou plaatsvinden tot het wat vergezocht lijkende cervicale orgasme. Stimulatietechnieken, seksspeeltjes en standjes behorend bij een specifiek orgasme worden op zeer concrete wijze uitgelegd. Hierbij wordt niet veel aan de verbeelding overgelaten. Je zou deze uitleg kunnen zien als een gebruiksaanwijzing, maar zeker niet als porno. De liefdevolle toon is overal voelbaar.

Blosjes gekregen? Begrijpelijk, want dit boek heeft nu eenmaal een spannend onderwerp. Toch is de gids vooral een liefdevolle en warme uitnodiging aan vrouwen om zich vrijer en avontuurlijker te voelen, waarbij Cuyvers het perspectief van de vrouw meeneemt. Taboe, of niet?