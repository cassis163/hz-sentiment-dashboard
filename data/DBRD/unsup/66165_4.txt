In New York is magie allesbehalve uitgestorven. De Mageus – de laatsten die nog magische krachten hebben – leven in de schaduwen en verbergen wie ze zijn. Als ze Manhattan verlaten, verliezen ze hun krachten en worden ze voor altijd gevangen gehouden op het eiland door de sinistere Orde. Soms overleven ze het niet…
Esta is een getalenteerde dief, opgeleid om magische kunstvoorwerpen te stelen van de Orde. Met haar aangeboren talent om de tijd te manipuleren, kan Esta deze kostbare voorwerpen laten verdwijnen voordat de Orde zelfs maar beseft dat ze er is. Haar training bereidde haar voor op het ultieme doel: terugreizen in de tijd om een eeuwenoud boek te stelen dat de geheimen van de Orde bevat, voordat het vernietigd wordt en de Mageus een hopeloze toekomst tegemoet gaan.

[Overleven ging om evenwicht. De dreiging van de dood kon inspireren tot knokken voor een leven dat de moeite waard was.]

De setting voor het verhaal is New York. Een New York waar de Orde van Ortus Aurea (een groepje machtige en rijke New Yorkers) met strenge hand het verbod op het gebruik van magische krachten handhaaft. Een van de manieren waarop ze de Mageus (mensen die geboren zijn met magische krachten) handhaven is door middel van de Barriere die ze om Manhattan hebben geplaatst. Een Mageus die daar doorheen probeert te komen, verliest zijn/haar magie en overleeft het vaak niet.
De focus ligt van het verhaal ligt vooral op Esta, een 17-jarige dievegge die de tijd kan stilzetten. Met behulp van een magische armband kan zij zelfs door de tijd reizen. Haar mentor, professor Lachlan, stuurt haar terug naar 1902 met een opdracht: steel de Ars Arcana, het boek van de Orde, voordat magier Harte Darrigan ermee vandoor gaat.
Het gaat niet helemaal volgens plan. Esta komt aan in 1902 maar kan niet meer terug: ze zit vast in de tijd. Wat nu?

[Stop de magier. Steel het boek. Red de toekomst.]

De laatste magier is niet een boek dat je zo even weg leest. Vooral in het begin moet je goed opletten. Het verhaal springt in korte hoofdstukken van perspectief naar perspectief en dan ook nog eens van jaartal naar jaartal, het gaat van 1900 naar 1926 naar het heden en weer terug. Dat maakt het begin verwarrend en best ingewikkeld, maar het leest een stuk prettiger zodra Esta in 1902 belandt.
De personages, Esta, Harte Darrigan, Dolph Saunders en Jack Grew, zijn stuk voor stuk gehard en enorm volwassen door het leven dat ze leiden. Vastberaden als ze zijn, gaan ze tot het uiterste om hun doel te bereiken. Met name Esta is een heerlijk personage. Een slimme jonge vrouw die stevig in haar schoenen staat en zich niet zo snel laat intimideren.
De personages hadden zo twintig jaar ouder kunnen zijn, dan was een aantal gebeurtenissen geloofwaardiger geweest, maar het neemt niet weg dat Lisa Maxwell het wel geloofwaardig weet neer te zetten. Met een prettige schrijfstijl weet ze moeiteloos een beeld te vormen van hetgeen zich afspeelt in New York, ongeacht in welke tijd het verhaal zich bevindt en komen haar personages tot leven.

[Rede en logica zou zegevieren. Hij zou zegevieren.]

De laatste magier is een boek vol magie, illusie, intriges, complotten, een vleugje fantasy, actie en spanning, voor ieder wat wils! Het verhaal zit enorm goed in elkaar. Werkelijk niets is wat het lijkt en de cliffhanger is er een waar je u tegen zegt. Een cliffhanger waarbij je je realiseert dat dit boek pas het begin is, het begin van iets heel groots.

Vier hele dikke sterren voor De Laatste Magier.