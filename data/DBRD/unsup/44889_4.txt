Een verhaal over ongewenst kinderloosheid. Karma Brown heeft haar eigen ervaringen gebruikt als basis voor dit boek.

Kate en Hannah zijn al jaren beste vriendinnen. Waar Kate en gezin heeft kunnen stichten met twee prachtige dochters, wil het bij Hannah niet lukken. Na enkele miskramen en veel pogingen om zwanger te raken geeft ze het op.
Dan ontdekt ze de mogelijkheid van draagmoederschap, en Kate wil haar helpen.

Wat een sprookje had kunnen zijn, ontpopt zich tot een drama, dat wordt uitgevochten met advocaten. De vriendschap tussen beide stellen komt op scherp te staan. Een heftig en tot het einde boeiend verhaal over vriendschap, liefde, en opoffering.

De karakters zijn echt neergezet en als lezer voel je de pijn van de hoofdpersonen. Je snapt de keuzes die ze maken, en leeft mee met het verdriet dat volgt. Het kan geen happy einde zijn, en toch weet Karma Brown het verhaal op een bijzondere manier af te sluiten.

Het onderwerp “ongewenste kinderloosheid” wordt door Karma Brown goed en realistisch in beeld gebracht. De verwachtingen, de twijfels, de angsten, het verdriet, momenten van hoop, het raakt je in je hart.