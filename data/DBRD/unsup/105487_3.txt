Margot Vanderstraeten schreef de vierde Te Gek!? novelle na Christophe Vekeman, Ish Ait Hamou en Brenda Froyen. In Het zusje van de buurvrouw koos ze om anorexia ter sprake te brengen en hoe mensen met anorexia denken en leven en hoe dit in verschillende culturen beleefd wordt.

Louis en Zaida zijn buren en door een waterlek komen ze in contact met elkaar. Zaida is van Marokkaanse afkomst en kan heel goed koken. Na hun kennismaking mag Louis dan ook genieten van haar kookkunsten en samen richten ze hierover een blog op, maar dan krijgt Zaida een jobaanbieding in Algiers en moeten ze noodgedwongen afscheid nemen van elkaar. Maar bij haar vertrek laat Zaida een doos achter voor Louis met daarin het verhaal over haar zus Nadja, die aan anorexia leed en ze vraagt aan hem om haar verhaal te schrijven.

Persoonlijk vind ik het taalgebruik van Margot Vanderstraeten niet van een hoogstaand literair niveau, maar het verhaal dat ze schrijft is redelijk rechttoe rechtaan. Ze heeft het over anorexia en dan nog in een Marokkaans gezin waarin de eetcultuur hoog in het vaandel wordt gedragen. Er wordt uitgebreid gekookt en gegeten, maar voor de puberende Nadja is dit allemaal niet evident. Ze wordt meerdere malen opgenomen voor haar anorexia, maar de behandeling heeft weinig in omdat noch zij noch haar ouders erachter staan. In vreemde culturen wordt er namelijk nog steeds anders gekeken naar psychische problematieken dan in westerse culturen. Het is minder evident en de mensen laten zich er minder snel doeltreffend behandelen.

Het is een novelle dat toch je ogen opent over anorexia, maar vooral hoe vreemde culturen psychische ziektes percipiëren en hoe moeilijk het is om voor die mensen een goede behandeling uit te stippelen, omdat ze er gewoon anders tegenaan kijken dan wij die in de Westerse wereld leven. Het boek is dan ook een verhaal in 36 kilo’s, beginnende van hoofdstuk 36 om te eindigen met hoofdstuk 1 met een desastreus einde als gevolg. Een einde dat blijft nazinderen.

Margot Vanderstraeten is journalist, columniste, maar toch vooral schrijfster. Ze won de Debuutprijs met haar eerste roman Alle mensen bijten (2002). Maar met haar roman Mazzel Tov (2017) was ze niet weg te slaan uit de boeken top 10 in Vlaanderen. Dit boek gaat over haar leven bij een joods-orthodox gezin in Antwerpen. In 2018 schreef ze de nieuwe novelle voor Te Gek!? Het zusje van de buurvrouw. Te Gek!? is een organisatie die psychische problemen bespreekbaar wil maken en ook de mensen op een juiste manier wil inlichten over psychische ziektes.