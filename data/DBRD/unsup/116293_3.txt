De helft van een populair duo is teleurgesteld, omdat zijn zangpartner niet langer het land rond wil reizen als duo. Hij wil alleen verder.
De hoofdpersoon, die wel heel veel met de schrijver gemeen lijkt te hebben, raakt aan de drank en de drugs. Zo hevig, dat hij het zelf beseft en besluit er iets aan te gaan doen als de weegschaal wel heel veel kilo's aangeeft en zijn zoon er commentaar op geeft.
Hij gaat voor vrienden een oude hond naar hun huis in Amerika brengen. Het beest was te oud om te mogen vliegen. Veel ervaring met honden heeft hij niet, eigenlijk houdt hij helemaal niet van dieren. Hij vaart met een vrachtboot de oceaan over en wil een auto huren om naar Los Angeles te rijden. Als hij van een oudere dame een mooie auto denkt te kunnen huren blijkt, dat zij die auto niet wil verhuren, maar wil betalen, als de auto naar haar zoon in LA wordt gereden. Dat is een aanbod, dat hij niet kan weigeren, want geld heeft hij even niet, omdat zijn ex al zijn rekeningen heeft geblokkeerd.
Hij voelt zich heel zielig en bij allerlei avonturen, die hij met auto en hond beleeft, wordt dat alleen maar erger.
Hoewel: er ontstaat een band tussen hem en Roadie, de hond.
Hij ontmoet bijzondere mensen en raakt een paar vooroordelen kwijt. In LA wordt hij verrast door de manier waarop hij wordt verwelkomd.
Gezellig, goed leesbaar boek voor tussendoor.