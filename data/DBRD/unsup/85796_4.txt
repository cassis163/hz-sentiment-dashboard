John Lennon is waarschijnlijk nog steeds de meest bekende singer-songwriter ter wereld. Hij is bekend als zanger van The Beatles en van zijn latere solo carrière. Imagine is misschien wel het bekendste en mooiste lied uit zijn gehele oeuvre. Het is een lied alla Gandhi, een lied van geweldloos verzet maar met een duidelijk statement. Ieder woord treft doel en raakt je hart.

Het is geen wonder dat Amnesty International Nederland hier een boek van wilde maken ism de weduwe Yoko Ono. Ono schreef in het voorwoord:
Dit boek betekent heel veel voor me. (...) Mijn echtgenoot John Lennon schreef Imagine als een lied dat oproept tot vrede over de hele wereld.
En vandaag is die vrede meer nodig dan ooit;
ik denk dat zijn woorden niets van hun belang hebben verloren.
Er is een mooi filmpje over het boek gemaakt. Bekijk het hier!
Het is een mooi boek geworden met zowel de Engelse als de Nederlandse tekst. De Nederlandse tekst is prachtig vertaald door niemand minder dan Ted van Lieshout die we kennen van zijn vele (kinder) gedichten.
Het boekje is van een hemelsblauwe kleur die heel vredig aan doet. Een vredesduif gaat op pad met een olijftakje in haar snavel. Ze reist de hele wereld over en ziet mooie landen, ruziënde vogels. Maar stel je voor dat er vrede was... en vogels samen zouden werken en samen konden leven. Dat was de wereld zoveel mooier. De illustraties van Jean Jullien passen perfect bij de boodschap.
Deze boodschap verliest nooit haar glans en helaas ook niet de noodzaak om het te blijven zeggen. Wilt u meezingen? Klik dan hier

Ted van Lieshout vertaalt het zo:
Noem me gerust een dromer,
maar ik ben heus niet alleen.
Doe met ons mee en op een dag dan zie je:
de wereld is als één!