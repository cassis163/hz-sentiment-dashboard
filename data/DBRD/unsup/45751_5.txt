In “het boek zonder verhaal” volgen we bibliotheekboek Dusty. Dusty staat helemaal boven op de kast, waar de kinderen niet bij kunnen of hem kunnen zien. Dusty is verdrietig omdat hij nog nooit door iemand is geleend. Hij droomt ervan dat iemand hem op een dag wil lezen. Zal dat ooit gebeuren? Zal iemand Dusty ooit opmerken?

Een boek dat over boeken en de bibliotheek gaat is natuurlijk smullen voor elke boekenliefhebber. Al hoef je absoluut geen grote boekenliefhebber te zijn om dit boek met plezier te lezen. Iedereen, zowel jong als oud zal genieten van dit leuke prentenboek. Wat een super origineel en tof onderwerp om een verhaal over te schrijven. Veel mensen zullen blij worden van dit boek. Carolina Rabei schreef dit boek ter ere van alle bibliotheken die verhalen en de magie van het lezen delen. Wat natuurlijk super gaaf is.

De illustraties in “het boek zonder verhaal” zijn erg lief en kleurrijk, maar ook vol met details en natuurlijk heel veel boeken. De illustraties versterken de tekst waardoor kinderen helemaal verdwijnen in dit verhaal. Ze kunnen zich goed inleven in Dusty en Noah. Er komen verschillende emoties voorbij gedurende het verhaal, die goed weergegeven worden. Het is erg leuk te lezen dat Noah zo enthousiast is over het boek en dat hij het overal leest en aan iedereen laat zien.

Ook de bibliotheek wordt goed in beeld gebracht in “het boek zonder verhaal” en zo zien kinderen ook hoe een bibliotheek nu eigenlijk precies in elkaar steekt. Natuurlijk kunnen boeken niet echt lopen en praten, dus het prikkelt daarnaast ook meteen een beetje de fantasie. Dit boek is absoluut een aanrader om voor te lezen.

Dit boek is ook zeer geschikt om in de klas te gebruiken. Ik denk dat je aan de hand van dit boek zeker wel interesse voor de bibliotheek omhoog kunt krijgen bij kinderen. Daarnaast kun je kletsen over welke boeken kinderen bijvoorbeeld graag zouden willen lezen of over welk onderwerpen? Ook kun je vragen wat kinderen vinden van voorlezen? Enz. enz.