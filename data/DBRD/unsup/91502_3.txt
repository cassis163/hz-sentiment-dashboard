Het nieuwste boek van bestsellerauteur Carola van Bemmelen: 100% suikervrij voor altijd is het vervolg op 100% suikervrij in 30 dagen. In dit nieuwe boek wordt dieper ingegaan op de psyche: hoe houd je het vol om na 30 dagen suikervrij te hebben geleefd over te stappen naar een suikerbewust leven en dat voor altijd?  

Door wie is het boek geschreven? Laten we daar beginnen. Carola van Bemmelen heeft de Sugarchallenge-programma’s ontwikkeld. Hier is zij mee begonnen toen zij zelf 30 dagen suikervrij wilde leven. Haar bevindingen deelde zij via Facebook en voordat zij het wist, had ze 350 volgers. Inmiddels is zij vele trainingen, opleidingen en vijf boeken verder en heeft zij (indirect) inmiddels tienduizenden mensen laten deelnemen aan de Sugarchallenge. De recepten in dit laatste boek zijn geschreven door Sharon Numan. Zij is foodblogger en schrijft over haar eigen ontdekkingsreis naar een gezonder leven en een betere gezondheid.  

Dit vervolgboek, 100% suikervrij voor altijd, is niet goed te lezen zonder het eerste boek doorgenomen te hebben. De hoofdstukken in dit boek gaan over de volgende stappen die je moet zetten. Hoe nu verder te leven na je suikervrije periode? Welke visie je je daarvoor eigen moet maken. Wat de valkuilen zullen zijn en hoe je de ‘knop’ definitief om kunt zetten. Het komt allemaal aan bod.  

Er worden veel persoonlijke verhalen vertelt om de stof kracht bij te zetten en hierin wordt soms zelfs wat agressieve taal gebruikt. Maar dat wordt ruimschoots goed gemaakt door de erg leuke opmaak: felle kleuren en illustraties uit de jaren vijftig. Wanneer je (ooit) 30 dagen suikervrij hebt geleefd, maakt het niet zoveel uit wat er in deze recensie staat: dan heb jij je keuzes gemaakt en kan dit vervolgboek jou waarschijnlijk zeer goed helpen bij jouw volgende stappen.  

En wanneer je niet wilt kiezen voor een geheel gewijzigde levensstijl biedt de andere helft van dit boek je een heleboel originele recepten. Deze passen natuurlijk uitstekend in een suikerbewust dieet, maar ook bij een ‘normaal’ dieet. Denk aan recepten voor een volledige maaltijd als kabeljauwcurry en gestoofde kippenborst met gierst. Maar er worden vooral veel leuke ideeën voor snacks, feestjes en high tea gedeeld: recepten om anderen mee te verrassen op die momenten waarop we anders veel suikers eten. Zoals gevulde spinazie-ricottaflapjes,  glutenvrije chocolade-bananenmuffins en ook het onderstaande recept misstaat op geen enkele high tea of lunch.  

Courgette-kikkererwtenmuffins met geitenkaas 
Smaakvolle muffins met kikkererwtenmeel. Kikkererwtenmeel past heel goed bij hartige recepten, bijvoorbeeld in hartige pannenkoeken, broodjes en dus ook in muffins. Je hebt nodig voor 6 stuks:  

½ courgette
2 eieren
2 tl wijnsteenbakpoeder
½ tl zout
snufje peper
½ tl komijnzaad
1 tl koriander
3 el gesmolten kokosolie
100 gr verkruimelde zachte geitenkaas
75 gr kikkererwtenmeel   

Verwarm de oven voor op 180°C. Rasp de courgette. Meng alle ingrediënten in een kom –behalve het kikkererwtenmeel. Voeg het meel toe, beetje bij beetje, en stop wanneer het mengsel dik genoeg is (het moet een stevig beslag zijn). Verdeel het beslag over 6 muffinvormpjes. Zet ze 20 minuten in de oven.  

De meningen over geheel suikervrij zijn enorm verdeeld. Ook Van Bemmelen is geen wetenschapper en heeft geen aantoonbare bewijzen. Maar hé, wie heeft de wijsheid in pacht? Wie weet wat er over tientallen jaren wetenschappelijk wordt bewezen. Wanneer jij wilt kiezen voor 100% suikervrij, bieden de boeken van Van Bemmelen wel vele en goed uitgelegde handvatten. Met hier en daar wel erg voor de hand liggende aanbevelingen; psychologie van de koude grond wordt dat ook wel genoemd.  

Nog een leuke quote van een andere bestseller over suiker, Claudia de Breij in haar nieuwste boek: ‘In plaats van de kerk hebben we de sportschool, met bijbehorend schuldgevoel als je er niet vaak genoeg komt. Rens Kroes is Maria, het Zandloperboek de Bijbel en suiker de duivel.’