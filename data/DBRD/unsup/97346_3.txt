Ik begon aan Droog om de “what if’ categorie van de Reading Challenge in te kunnen vullen. Wat als er in Nederland een drooglegging zou zijn geweest in de jaren twintig, toen dit ook in Amerika zo was? Dit scenario wordt mooi uitgewerkt in Droog. Er zijn een aantal verhalen die door elkaar spelen. Het verhaal van Antonie en Helena en een politiek verhaal met als hoogtepunten de komst van de Olympische Spelen naar Nederland en de drooglegging. Geen beschikbare legale alcohol, wat betekent dat voor de samenleving? Dat betekent illegaliteit en criminaliteit. Er zijn al bendeoorlogen in Amsterdam en die worden verergerd door de drooglegging en de verdienkansen die dat geeft (het stoken van alcohol).
Het liefdesverhaal van Antonie en Helena is een constante in het verhaal en wordt beschreven vanaf het eerste moment dat ze elkaar zien. Ze voelen zich meteen tot elkaar aangetrokken en blijven elkaar altijd opzoeken ook in moeilijke tijden waarin ze uit elkaar groeien.
Ik vond het stuk over de liefde van Antonie en Helena én het verhaal van de bendeoorlogen in Amsterdam het leukste om te lezen. Minpuntje vond ik de tot in detail beschreven gewelddadigheden als er wraak op een bendelid moest worden genomen. Ik houd daar niet zo van.
Het verhaal is knap in elkaar gevlochten; als je niet weet wat wel en niet echt gebeurd is, is dat niet uit het verhaal af te leiden.