Als Anna met haar familie op vakantie is ontmoet ze Prim bij de rivier. Ze is meteen geïntrigeerd door Prim en vermoed dat zij een groot geheim met zich meedraagt. Prim is gesloten en heeft een muur om zich heen gebouwd, en klapt meteen dicht als Anna persoonlijke vragen stelt. Maar al snel kan Prim haar geheim niet meer voor zich houden en vertelt het aan Anna. Na een week samen doorgebracht te hebben, kunnen ze nog geen afscheid van elkaar nemen en gaan samen nog een week naar Anna’s oma. Daar loopt hun week anders dan ze verwacht hadden. Na twee weken met Prim is Anna’s leven niet meer hetzelfde.
Prim is een novelle van Phebe Rasch, en het tweede boek van de schrijfster. In 2014 debuteerde ze met Het land van Morion. In haar tweede boek richt de schrijfster zich door de zware thema’s als misbruik en drugs op een ouder publiek dan haar debuut: het is geschikt voor lezers vanaf dertien jaar.
De lezer zal in een rap tempo door de novelle heen gaan, doordat het verhaal snel wordt verteld. Je stapt meteen midden in het verhaal, wanneer Anna en Prim elkaar voor het eerst ontmoeten. Het verhaal is interessant en de thema’s zijn verrassend voor een jeugdboek, maar op zo’n manier uitgewerkt dat het goed bij de doelgroep past.
In het korte boek zijn er veel conflicten. Niet alleen is er het geheim dat Prim met zich meedraagt, maar tegelijkertijd worstelt Anna met het terugkeren naar haar normale leven en komen ze in aanraking met drugshandel. De gebeurtenissen volgen elkaar snel op in een korte tijd en dat komt de geloofwaardigheid niet ten goede. De gesloten Prim vertelt haar geheim al snel aan iemand die ze amper kent; al na een paar bladzijdes weet de lezer wat het grote geheim van Prim is. Na elkaar een paar keer gezien te hebben, kan Anna al niet meer zonder Prim. En een dag nadat de meisjes twee jongens leren kennen, vertelt Anna het geheim van Prim aan een van hen. Bovendien trekken de meisjes al snel tijdelijk bij de jongens in. Dat ze deze jongens niet goed kennen, blijkt als een van hun verwikkeld blijkt in de drugshandel. Ook bieden de ouders van Anna weinig tegenstand aan de wilde plannen van hun tienerdochter. Naast het logeren bij twee jongens die de ouders nooit ontmoet hebben, gaat Anna ook regelmatig in haar eentje naar Prim toe zonder toestemming. Er is te weinig ruimte voor alle deze gebeurtenissen in het boek: met meer ruimte zou het verhaal beter uitgewerkt kunnen worden en zouden de situaties ook geloofwaardiger zijn.
Prim is een interessante novelle voor jongeren die zware thema’s niet schuwen, en is door de korte lengte ook zeer geschikt voor de lezers die het niet zien zitten om dikke romans te lezen. Voor de liefhebbers van romans zal het boek echter te kort lijken, doordat er weinig ruimte is voor verdieping door de zich snel opstapelende situaties.