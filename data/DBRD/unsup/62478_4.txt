Na het succes van zijn debuut “De laatste meisjes” vuurt de Amerikaanse Riley Sager een 2de thriller af op zijn lezerspubliek. Sager, pseudoniem van Todd Rittler, werkte jaren als journalist en schreef al eerder boeken onder zowel zijn eigen naam als een ander pseudoniem, Alan Finn.

In 'Mijn laatste leugen' keert de 28-jarige kunstenares Emma Davis terug naar Camp Nightingale, het zomerkamp waar ze als 13-jarige verbleef en deel uitmaakte van een tragedie die toen plaatsvond.
Vastbesloten de waarheid over wat er zich 15 jaar geleden afspeelde boven water te krijgen, gaat Emma op onderzoek uit. De verdwijning van de meisjes met wie ze destijds een huisje deelde is haar samen met de leugens die ze daarover vertelde, blijven achtervolgen.

Als ze door omstandigheden terug in hetzelfde huisje ingedeeld wordt, daar 3 andere meisjes ontmoet en er zich een nieuw drama afspeelt, komt het verleden plots terug heel dichtbij.

‘Mijn laatste leugen’ trekt je als lezer steeds dieper het verhaal in. De sfeer van leugens, geheimen en verdachtmakingen wordt versterkt door de omgeving waarin deze thriller zich afspeelt. De auteur gebruikt natuurelementen (donkere bossen, een meer, schaduwen, mist) om de dreigende sfeer te benadrukken en zet de onschuld van jonge tienermeisje daar tegenover. Maar niet iedereen is wie hij of zij lijkt te zijn.

Riley verstaat de kunst van spanning opbouwen en komt tot een ontknoping die het volledige verhaal eer aan doet.