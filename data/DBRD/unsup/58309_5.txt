Nelleke de Winter is gestopt met hardlopen, ze is gaan roken, ze is onrustig. Anderen dan zijzelf doen onderzoek naar haar tweeëntwintig jaar geleden verdwenen dochter Suzan. Nelleke wacht...
Onder deze omstandigheden wordt er toch van inspecteur Nelleke de Winter verwacht dat zij onderzoek doet naar een reeks van overvallen. Als er in het kleine stadje Bredevoort een man dood in zijn eigen, nog te renoveren, woning wordt aangetroffen gaat Nelleke eerder op haar vermoedens af dan op de feiten. Ze bevreemdt zich over de omstandigheden waaronder de man is aangetroffen. De reactie van zijn echtgenote stemmen haar tot nadenken.
Het is voor Nelleke haast ondoenlijk om alert en professioneel te blijven. Ze heeft steeds meer moeite om haar werkzaamheden te scheiden van haar wanhopige verlangen om nieuws te ontvangen over haar dochter.
Corine Hartman schrijft in haar boek Open einde: "Eén dag. Wat is nu één dag na eenentwintig jaar en negen maanden wachten?" Later is er slechts één seconde nodig. Een seconde, waarbinnen het leven van Nelleke, vrouw en moeder samenvalt met haar functie als inspecteur bij politie. De gevolgen zijn hartverscheurend, verpletterend.
De spannende thriller Open einde is gesitueerd in de Achterhoek, in het bijzonder in Bredevoort waarover de schrijfster in interessante passages zeer levendig vertelt. De personages in Open einde zijn goed uitgewerkt met een hoofdrol voor Nelleke de Winter. Hartman schetst als een hoopvolle vrouw, die veel kracht ontleend aan haar gezin. Ze weet niet van opgeven. Corine Hartman laat echter ook de twijfel, de onmacht van Nelleke zien.
De zoektocht naar Suzan is verstrengeld met het vinden naar antwoorden op de vraag wat er in de woning in Bredevoort is gebeurd. Ook hierin laat Hartman zien dat de relatie tussen moeder en kind van groot belang is.
Na haar eerste boeken: Schone kunsten en Tweede adem laat Corine Hartman vooral met Open einde een boek met karakter zien.