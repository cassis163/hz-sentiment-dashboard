Lucia de Berk wordt in december 2001 gearresteerd op verdenking van moord op vier volwassenen en drie kinderen. Allemaal overleden ze in ziekenhuizen waar De Berk werkzaam was. De rechtbank veroordeelt haar in maart 2003 tot levenslang, ruim een jaar later oordeelt het gerechtshof net zo, dan zelfs met tbs. Na onderzoek naar de bewijsvoering wordt de zaak uiteindelijk in 2008 heropend. Lucia de Berk wordt vrijgesproken. Ze heeft ruim zes jaar ten onrechte gevangen gezeten.

Lucia de B. Wie heeft er niet van haar gehoord? Ook wel de Engel des Doods genoemd en onterecht vastgezeten voor jaren. De grootste gerechtelijke dwaling die Nederland ooit gekend heeft en nu ook verfilmd is en in de bioscoop draait. Ik was dan ook erg benieuwd naar het complete verhaal. Haar verhaal.

Het boek vangt aan met een uitgebreid voorwoord van Maarten ’t Hart. Hij heeft van begin af aan haar zaak gevolgd en was overtuigd van haar onschuld. Zijn voorwoord, hoe lief bedoeld ook, voegt echter niets toe aan het verhaal en is vrij langdradig. Ik wil aan het echte verhaal beginnen, het verhaal van Lucia zelf.

Het verhaal begint wanneer Lucia nietsvermoedend bij haar grootouders op bezoek is en direct wordt meegenomen door de politie. Niet wetend dat zij de zes jaar daaropvolgend niet meer vrij zal komen. Al snel volgen de vele verhoren die Lucia krijgt voorgeschoteld. Dat de politie daarin niet altijd even netjes handelt, is al snel duidelijk. Helaas kiest Lucia ervoor om pagina na pagina te vullen met de verhoren. Terwijl zij zin na zin blijft herhalen en niet anders zegt dan dat ze zich beroept op haar zwijgrecht. Na enkele pagina’s weet de lezer dat wel, maar tot mijn grote ergernis blijven deze verhoren de bladzijden vullen.

Het verhaal wordt interessanter na de verhoren, wanneer de rechtszaak begint en Lucia in verschillende gevangenissen terecht komt. Hoe erg haar verhaal ook is, nergens weet zij mij echt te boeien. Lezers die haar zaak gevolgd hebben weten vanuit de media de grote lijnen wat er gebeurd is. Ik had juist gehoopt extra achtergronden te krijgen van Lucia. Hoe heeft zij het ervaren, haar partner? Hoe ging haar leven verder na de vrijspraak? Wat is er over van haar oude leven? Wat is er gebeurd met de gevoelsmens Lucia?

In plaats van een interessant relaas van wat haar overkomen is, blijft ze hangen in ellenlange verhoren en een oppervlakkige vertelwijze. Helaas heeft haar boek mij niet nieuwsgierig gemaakt naar de film. Integendeel zelfs…