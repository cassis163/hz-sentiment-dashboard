Als je geen plotdetails wilt verklappen is het best moeilijk om het over een boek te hebben. Nu is ‘Kom Hier ..’ geen thriller of whodunnit, maar toch is het niet leuk voor de argeloze lezer om van tevoren te weten dat de hoofdpersoon nog lang en gelukkig gaat leven.
‘Kom Hier ..’ is een bestseller en zo’n succes komt niet voor niks. Het is een prima boek, het gaat ergens over. De hoofdpersoon is beschadigd door het verstikkende gezin waar ze in opgroeide. Die verstikking komt van de onmacht van de vader en moeder om echt van elkaar te houden, de onmacht binnen het gezin om gevoelens te delen, de verstikking van vluchtgedrag en om de hete brei heen draaien. Hij komt van koetjes en van kalfjes. Van de afwezigheid en lafhartigheid van de vader, van het overgevoelige egocentrisme en de morele chantage van de moeder.
Objectief gezien is Mona later goed terechtgekomen, met een baan als dramaturg en een relatie met een gevierde schrijver. Maar emotioneel zet ze grotendeels dezelfde verhoudingen voort die ze met haar ouders had. Grillige figuren die zelf centraal staan en haar naar believen wel of niet zien staan. Niet zien staan dus.
Het boek krijgt van mij drie sterren, liever drieënhalf maar dat gaat niet. Na een erg mooi begin verliest het boek voor mij de echte spanning. Ik denk dat het half zo dik had moeten zijn. Verder lees ik maar af en toe een echt mooie zin. De dialogen zijn wel vaak raak, en ik vind het fijn dat haar Belgische taal niet al redigerend is vernederlandst. Zo leren we nog eens wat.