De roman Gevangen Wind omvat twee delen: Lieve Hart! en Gevangen Wind. In het eerste deel maken we kennis met Marrie, een jonge creatieve vrouw. Het verhaal speelt zich af in het begin van de 20e eeuw en Marrie leeft een armoedig bestaan in het vissersdorp Huizen. Haar vader is visser, en op een dag is hij gaan botkloppen op de dichtgevroren Zuiderzee. Hij zal niet meer thuiskomen en dit houdt in dat er geen inkomsten meer zijn voor Marrie en haar familie. Deze familie bestaat uit haar moeder, Marrie en haar zes zussen. Het achtste kind is op komst. Marrie is met haar zeventien jaar de oudste. Marrie weet met haar creativiteit inkomsten te creëren, geen vetpot, maar ze kunnen het zo net redden. Marrie is op een leeftijd dat de jongens haar niet onberoerd laten. Maar juist diegene waar zij haar oog op laat vallen, is niet de man die haar moeder voor haar in gedachten heeft. Maar de liefde gaat zijn eigen gang.

In het tweede deel Gevangen Wind verlaat Marrie het visserdorp Huizen om elders in het land een nieuw bestaan op te bouwen. Een omgeving met totaal andere gewoonten en gebruiken. Voor haar niet makkelijk, ze doet haar best maar of ze hier gelukkig wordt?

“Vader was nog niet thuis. Tussen Marrie en moeder hing een ijzige stilte. Daar was dan ook alles meegezegd, want als ze in moeders ogen keek, zag ze een hevige en pikzwarte zeestorm woedden. Zo erg dat ze zich schuldig voelde.”

Deze roman werpt je ver terug in de tijd. Janine heeft een prachtige, beeldende schrijfstijl en als in een film zie je alles dat beschreven wordt in heldere beelden voorbij komen. Op het moment dat ik deze recensie schrijf is het buiten heel koud en als je je dan voorstelt dat ze in de tijd weinig hadden en vooral geen fatsoenlijke verwarming, krijg ik het extra koud als ik daar aan denk. Onze voorouders moesten keihard werken voor een paar centen en een beetje eten en de auteur laat je door deze roman wel beseffen hoe goed we het nu hebben.

Vanuit een wisselend perspectief lees je in Gevangen Wind het verhaal over een jonge vrouw die door de omstandigheden gedwongen wordt een keuze te maken en het verhaal over een man die door het lot de mogelijkheid krijgt een nieuw leven op te bouwen. Een roman die interessante historische feiten combineert met een prachtig verhaal, waarin je vooral meeleeft met Marrie. Een jonge vrouw waar bewondering voor te krijgen is, vooral de wijze waarop zij door blijft gaan en niet bij de pakken neer blijft zitten. Ondanks alle moeilijke en soms keiharde omstandigheden. Een vrouw die eigenlijk maar een ding wil, een gelukkig leven voor haar en haar kind.

“Alles wat ze moeizaam had opgebouwd was ze kwijt. Dat was haar straf. Net als in die nare droom was haar met zorg geplaveide weg meedogenloos afgebrokkeld.”

De fijne schrijfstijl laat deze roman vloeiend lezen. De historische feiten zijn interessant om te lezen en daarnaast kan de lezer genieten van een mooi, soms best indringend verhaal. Janine creëert een goede bijpassende sfeer en de wijze waarop de feiten met fictie worden gecombineerd maken van Gevangen Wind een welgevormd en overtuigend verhaal. Gevangen Wind neemt je mee in een leven van weleer, een prachtig verhaal over leven en overleven.