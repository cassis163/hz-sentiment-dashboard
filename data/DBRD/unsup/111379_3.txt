Aylans geheim is de debuutroman van Els Ampe. Zij is politiek actief in België en haar politieke bevlogenheid is duidelijk verwerkt in deze roman.

Aylans geheim gaat over de Syrische jongen Aylan. Hij groeit op als enig kind van een vader uit een moslimfamilie en een moeder uit een christelijke familie. Dit zorgt voor spanningen in de familieverhoudingen. Aylan heeft niet zo’n hechte band met zijn vader totdat deze hem meeneemt naar een vriendin van hem, Sayenna. Van haar krijgt hij (verboden) boeken over democratie te lezen en vanaf dat moment wordt de band met zijn vader sterker door de gesprekken die ze hierover voeren. Als zijn vader sterft en Sayenna verdwijnt is dat een groot gemis voor Aylan.

Tijdens een bijbaantje ontmoet Aylan twee jonge Belgische vrouwen die op reis zijn in Syrië. Een van hen, Helena, wordt zijn droomvrouw. Na zijn middelbare school gaat Aylan in Rusland studeren. Als na zijn studie blijkt dat hij een woning in Brussel heeft geërfd van Sayenna, vertrekt hij naar België. Daar ontmoet hij Helena en haar vriendin weer. Intussen komt hij voor een groot dilemma te staan: in België blijven of terug naar Syrië om te strijden, zoals zijn oom hem opdraagt.

In deze roman speelt het toeval een wel heel erg grote rol, waardoor het ongeloofwaardig wordt. Ook krijgt de lezer het idee dat Aylan hoogbegaafd moet zijn, omdat hij op jonge leeftijd zeer intellectuele boeken leest en in diverse talen uitgebreide politieke discussies voert. De boeken die hij leest en de gesprekken over democratie krijgen veel aandacht in het boek, waardoor het nogal belerend en uitleggerig wordt. Jammer, want Els Ampe heeft een prettige schrijfstijl, maar dit boek bevat te veel toeval en democratische ideologie.