Voor deze recensie had ik echt mijn krabbel-notitieboekje nodig. Niet in de negatieve zin, maar eerder om alle positieve dingen op te kunnen schrijven, voor ik ze vergat! Het boek heb ik letterlijk overal met me mee gesleurd, in het geval dat ik toch een paar zinnen kon lezen! Eens kijken waar ik zal beginnen…

Van in het begin -tijdens de proloog en het eerste hoofdstuk- wordt je al mee gezogen in het verhaal. De spanning en het gevaar worden al meteen duidelijk vanaf de eerste pagina’s. Om eerlijk te zijn had ik dus al vanaf het eerste hoofdstuk iets van ‘dit moet ik verder lezen’ en ‘dit kan toch niet waar zijn?!’. Dieter kan de spanning zo goed opbouwen dat er doorheen het boek nooit een moment van verveling aan te pas komt.

Wat ik prachtig vond, is het gevoel dat je krijgt bij de hoofdpersonages. Als Sam en Jill maar één momentje rust hebben aan de waterval, heb jij dat ook. Even een momentje waar je de voorbije gebeurtenissen op zijn plaats kan zetten en tot rust kan komen. In elk hoofdstuk gebeurt er wel iets, dus je kan gerust zeggen dat er een goed ritme in zit.

Het verhaal bevat ook enkele mooie redeneringen. Jill vaart op een boot genaamd naar de godin Sabriëlle, wie volgens mij heel erg lijkt op onze God. In het boek wordt uitgelegd dat de godin haar medemens schept naar haar evenbeeld, maar zich daarna niet meer bemoeid met het gaan en staan van diezelfde mensen. Als er dus iets vreselijks gebeurt (bijvoorbeeld een oorlog), is dat de keuze van de mens, niet van de godin. Ik denk dat veel mensen hier wel iets van kunnen opsteken in het dagelijkse leven…

Het laatste hoofdstuk en de epiloog zijn voor mij het mooiste van het hele boek. Alle puzzelstukjes vallen in elkaar tot één mooi geheel. Er zijn nog enkele grote wendingen waardoor je hunkert naar een tweede deel. Er kan nog van alles gebeuren, maar dat laat de auteur denk ik liever aan je eigen verbeelding over…

Deze oorlogsroman voor Young Adults is een aanrader van formaat die je overal met je mee wilt nemen!
Als laatste wil ik Dieter bedanken voor het toesturen van dit boek!
http://BooksAndTeaCorner.wordpress.com