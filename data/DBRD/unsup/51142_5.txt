Soms wil je een boek alleen al lezen als je de cover ziet. Dat had ik met het boek van Samantha Shannon: The priory of the orange tree.
Het verhaal is losjes gebaseerd op diverse legendes van over de hele wereld. Het is een magisch en episch fantasy verhaal, vol met magie, draken, verraad, spanning en romantiek.

Het verhaal wordt verteld door vier personages, Ead, Tané, Loth en Niclays, die in een wereld wonen waarin verschillend wordt gedacht over draken. In het oosten worden ze vereerd als goden, terwijl ze in het westen worden gevreesd dankzij de geschiedenis van The Nameless One, een wrede draak die duizend jaar geleden is verslagen en is opgesloten in een oneindige diepte. Een legende zegt dat zolang het huis Berethnet heerst, deze draak niet kan worden bevrijd.
Maar dan gebeuren er diverse dingen, waardoor alles anders wordt en waardoor de personages de wereld en oceanen over moeten, waarbij ze piraten ontmoeten en mytische dieren. Het verhaal staat bol met actie, geweldige dialogen, intriges, draken en nog veel meer. En romantiek is er ook volop.
De vrouwelijke personages zijn sterk en komen heel goed over, net als alle bijfiguren.

Het is een geweldig mooi verhaal. En hoewel de personages niet altijd even goed met elkaar over weg kunnen, word je als lezer meegesleept in hun emoties en daden. Het is moeilijk om een voorkeur te hebben voor een van hen, ze hebben allen goede motieven voor hun daden.
De draken komen ook geweldig en echt over, zelfs de evil ones.

Mijn favoriete karakters zijn Ead en Tané, twee tegenpolen uit verschillende delen van de wereld met elk hun eigen idee over draken, maar ze zijn zo levensecht.

Doordat je als lezer de gebeurtenissen ziet door verschillende ogen, blijf je geboeid en wil je door blijven lezen.
Het is een boek met meer dan 700 pagina’s, maar ik had best meer willen lezen.
Naar het einde toe werd de spanning nog meer opgebouwd, terwijl tijdens het lezen zoveel gebeurd, dat je gewoon niet wilt stoppen met lezen.
Ik vind het een geweldig en heel goed geschreven boek. De wereld en personages komen zo echt over! Het is tot nog toe mijn absolute nummer 1 van 2019.

Het boek is een absolute aanrader, voor diegenen die houden van een goed opgebouwd verhaal, met een fijne schrijfstijl en karakters die je in je hart sluit. Een fantasy verhaal voor iedereen!