Met dank aan A.W. Bruna Uitgevers voor het recensie-exemplaar.

Auteur: John Grisham

Oorspronkelijke titel: Camino Island

Vertaling: Jolanda te Lindert

Uitgever: A.W.Bruna

Aantal pagina’s: 312

Genre: Thriller / NUR 332

Verschijningsdatum: 20 juni 2017



Over de auteur:

John Grishams carrière als schrijver begon toen hij op een dag in de rechtbank het schokkende relaas hoorde van een 12-jarig meisje dat was verkracht. Het zette hem aan tot het schrijven van een thriller waarin hij beschreef wat er gebeurd zou zijn als de vader van het meisje de verkrachters had vermoord. Drie jaar lang stond Grisham elke ochtend om vijf uur op om enkele uren te kunnen schrijven voordat hij naar zijn werk ging. 28 uitgevers wezen het manuscript af, maar uiteindelijk werd het in juni 1988 door een kleine uitgeverij gekocht en uitgegeven in een bescheiden oplage van 5.000 exemplaren.

Sinds de publicatie van De Jury heeft Grisham elk jaar een thriller geschreven, die stuk voor stuk bestsellers werden. Over de hele wereld zijn er op het ogenblik meer dan 300 miljoen exemplaren van zijn boeken verkocht, in 40 talen.

( Bron: www.awbruna.nl )

Cover:

Beetje vaag, niet spectaculair, maar tof kleurgebruik en passend bij het verhaal. Grisham pak ik sowieso op, al stond er een wc-rol op de kaft.

Achterflap:

Bij een brutale roof uit de zwaarbeveiligde bibliotheek van de universiteit van Princeton worden vijf manuscripten van F. Scott Fitzgerald ontvreemd. Hoewel de toegesnelde politie er met de neus bovenop staat, weten de daders te ontkomen. De waarde van de unieke werken wordt op enkele tientallen miljoenen dollars geschat en de diefstal is groot nieuws.Maar ondanks alle inspanningen van de FBI, blijven de manuscripten spoorloos.

Zes maanden na de spectaculaire diefstal reist schrijfster Mercer Mann af naar Camino Island in het zonnige Florida, waar zij een deel van haar jeugd heeft doorgebracht. Mercer is echter niet teruggekeerd om herinneringen op te halen. Haar missie is om contact te leggen met Bruce Cable, de charismatische eigenaar van de Bay Books-boekwinkel. Bruce heeft een voorkeur voor mooie vrouwen, fijne spijzen en goede dranken. En voor zeer zeldzame boeken…

Mening:

Dit boek maakt een flitsende start. Vijf criminelen stelen op ingenieuze en spectaculaire wijze de vijf manuscripten van Fitzgerald uit de Firestone Library van Priceton. De schrijfstijl is direct Grisham, zoals ik het ook uiterst fijn vind en zorgt ervoor dat ik ècht aan het lezen ben. De wijze van vertellen is opsommend te noemen, je geraakt in het wereldje van de dieven, de FBI en zit er lekker middenin. De verzekeraars zijn uiteraard ook niet blij. Via tussenpersoon Elaine wordt Mercer Mann ingeschakeld en kan de zoektocht naar de manuscripten in samenwerking met de FBI op Camino Island gaan beginnen.

En daar, op Camino Island, gaat dit verhaal van thriller naar roman. Grisham weidt uit over de auteurswereld door middel van meerdere personages, waarvan meerdere zo dun blijven als een tissue, en waar met name Bruce Cable het verhaal interessant weet te houden. Spanning is ver te zoeken en al lezende ontstaat de hoop dat het einde een knal zal brengen. Die knal bleef uit.

Het plot zit uiteindelijk leuk en goed in elkaar maar ik word ook hier niet razend enthousiast. Dat Grisham kan schrijven staat buiten kijf, dat het verhaal an sich alle potentie heeft ook. De uitwerking heeft mij echter, zeker als thriller, deze keer gewoon niet weten te overtuigen.

Conclusie:

Spanning: 2

Schrijfstijl: 4

Psychologie: 2.5

Plot: 3

Leesplezier: 2.5

Originaliteit: 3.5

Drie krappe sterren voor Het Eiland.

Karin Meinen.