Ik ben niet dol op YA, maar was aangenaam verrast door 'Duizend stukjes van jou', dat me in het kader van 'Lees eens wat anders in april' aangeraden was. Ik begon dan ook vol enthousiasme aan 'Tienduizend hemels boven jou'.

Hoewel ik dit boek zo mogelijk nóg sneller uitgelezen heb dan deel 1 (binnen één dag), was dat niet bepaald omdat ik het een beter boek vond. Dit deel heeft veel meer van de kenmerken die me vaak zo tegenstaan in Young Adult, en dan doel ik vooral op de onvermijdelijke driehoeksrelatie.

In deze setting, met meerdere dimensies (ik denk dat 'universa' een beter woord zou zijn), zijn daar wel originele dingen mee te doen (en ik moet toegeven dat ik zowel Paul als Theo erg leuk vind), maar desondanks ervoer ik een groot deel van het boek als ongelooflijk frustrerend.

Daarbij ergerde ik me vaak verschrikkelijk aan de hoofdpersoon, Marguerite. Gelukkig komen in dit deel de ethische dilemma's van het reizen tussen verschillende universa en het tijdelijk overnemen van je dubbelganger meer aan bod, maar naar mijn smaak trok Marguerite zich er nog te weinig van aan.

Ondanks de driehoeksrelatie en de hoofdpersoon heb ik me met dit boek toch weer prima vermaakt. Het las als een trein en bepaalde aspecten (vooral de ethische) die ik miste in deel 1 kwamen nu meer naar voren.