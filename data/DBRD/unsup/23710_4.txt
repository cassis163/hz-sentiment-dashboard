avontuur, rouw en romantiek,Met Code-Rood en Jachtseizoen trok hij de aandacht, maar met Treinman werd Peter Deutermann pas echt beroemd. Zijn nieuwste boek is Kattenjacht.

Als twee kleine criminelen een pompstation overvallen, gaat het hele tankstation de lucht in en komen de bedrijfsleider en twee klanten om het leven. De daders worden snel gepakt, maar door een vormfout van de politie worden de junks door rechter Annie Bellamy vrij gesproken. Kort erna zijn op internet de executies te zien van de twee daders, die op een geïmproviseerde elektrische stoel worden geëlektrocuteerd. Ook de door iedereen gehate Annie Bellamy staat op de dodenlijst. Inspecteur Cam Richter gaat op onderzoek uit. Hij verdenkt al snel James Marlor, wiens vrouw en kind bij de ramp zijn omgekomen. Probleem is dat Marlor spoorloos verdwenen is.
Tegengewerkt door vrijwel het gehele politiecorps en de FBI, leidt Richters bizarre zoektocht hem naar een indianenreservaat, waar een curieuze groep waaghalzen, kattenjagers genaamd, er een sport van maken om bergleeuwen van dichtbij te fotograferen. Richter wordt meegesleurd in een levensgevaarlijke jacht op de moordenaar(s) en op de minstens zo gevaarlijke poemas.

Hoofdpersoon Cam Richter is leider van de speciale MCAT-team, een speciale eenheid van de stedelijke politie met speciale bevoegdheden. Hij is 44 jaar oud, een doorzetter, eerlijk en loyaal. Hij is de ex-man van Annie Bellamy, met wie hij nu een LAT-relatie onderhoudt. Annie is een rechtlijnige rechter die strikt de regels van de wet handhaaft. Daardoor is zij gehaat bij vrijwel het gehele politiecorps van Manceford County, dat vindt dat de wet lang niet altijd gerechtigheid biedt. Veel van de politiemannen omarmen de Dirty Harry filosofie:oog om oog, tand om tand. Die houding zorgt voor veel tegenstellingen tussen de eerlijke Cam Richter, de gedisciplineerde sheriff Bobby Lee en tal van andere politieagenten. Het zorgt ook voor een continue sfeer van animositeit en wantrouwen. De interne spanningen en corruptie geven het boek een onafgebroken geladenheid mee.

Kattenjacht is een kruising tussen een politieroman, een avonturenroman en een cyberthriller. Alle spanningsverhogende ingrediënten van deze genres worden op een kunstige wijze met elkaar gemixt. Interne problemen bij de politie, cruciale manipulaties op het net door een geniale computerdeskundige, zware trektochten door de winterse Smokey Mountains, waarbij Cam geconfronteerd wordt met moordenaars en vraatzuchtige poemas. IJzingwekkende en adembenemende situaties op een vlotte manier verteld.

Deutermann heeft met Kattenjacht een uiterst originele thriller geschreven met een dijk van een plot en zinderende verhaallijnen. De spanning is te snijden en stijgt regelmatig naar ongekende hoogten. De kleurrijke personages zijn verfrissend afwijkend. De sfeerbeschrijvingen van de karakteristieke Amerikaanse redneck-stadjes en het angstaanjagende hooggebergte zijn schitterend. Kattenjacht heeft alles: spanning, wraak, rouw en romantiek. Peter Deutermann heeft naar mijn idee een thriller geschreven die op de internationale bestsellerlijsten niet zou misstaan