'Winter Chalet' is de vijfde thriller van Linda van Rijn. Het verhaal begint met een spannende proloog, waarin iemand vermoord wordt. Je hebt op dat moment echter nog geen idee wie het is, waarom deze persoon vermoord is en wie de dader zou kunnen zijn.

Daarna gaat het verhaal op een rustige manier verder met de introductie van de hoofdpersonages en hun aankomst in Oostenrijk. Ze zijn allemaal toe aan een heerlijke vakantie om te ontspannen en om weer eens gezellig met z'n allen iets te doen. Karen is de ervaren skister en voelt zich meteen thuis op de piste. Isa moet even wennen na enkele jaren niet meer geskied te hebben. En Chantal heeft eerst wat lessen nodig voor ze het een beetje onder de knie heeft. Annemieke is op dat moment nog in Nederland vanwege haar werk.

Het boek komt even in een versnelling als Annemieke aankomt en een grote plas bloed aantreft waar een van haar vriendinnen in ligt. De drie overgebleven dames zijn verbouwereerd en hebben elk hun eigen idee wie de dader zou kunnen zijn. Een uitgekomen geheim zorgt ervoor dat ze alle drie op een andere manier naar het slachtoffer gaan kijken.

Dit geheim zorgt er echter ook voor dat jij als lezer al vrij snel het idee hebt wie de dader is. Dat ligt hierdoor namelijk nogal voor de hand. En het bleek uiteindelijk ook de juiste persoon te zijn. Dat vond ik jammer. Dat neemt niet weg dat Van Rijn een prettig geschreven thriller heeft uitgebracht, die ideaal geschikt is om op een koude winterdag op de bank onder een dekentje te gaan lezen. En ze krijgt het wel voor elkaar dat je blijft lezen; je wilt toch weten of je wel echt gelijk hebt!