Jacky werkt als parfumeur bij het familiebedrijf, ze is geboren in Nice, heeft daar haar eerste kinderjaren doorgebracht. Zelf woont ze alweer jaren in Nederland maar haar zusje Christine woont weer in Nice waar ze een baan als makelaar heeft. Christine blijkt een lelijke smak gemaakt te hebben en ligt in coma. Jacky reist halsoverkop af naar Nice om haar zusje bij te staan. Eenmaal in Nice aangekomen wordt ze in haar taxi overvallen door een jeugdbende, gelukkig raakt ze niets kwijt. In Nice lijkt het steeds gekker te worden, er wordt brandgesticht bij haar tijdelijke appartement, ze wordt achtervolgd door een man die een merkwaardige leergeur achterlaat. Bovendien wordt Jacky overspoeld door herinneringen aan haar eerst zo gelukkige jeugd. Een jeugd die echter wreed werd verstoord door de zelfmoord van haar moeder. Omdat hun vader daarna kennelijk zijn verantwoordelijkheden niet wilde nemen, zijn Jacky en Christine opgevoed door hun tante. Gelukkig komt Christine bij uit haar coma en kunnen de zusjes opgelucht ademhalen, Christine kan zich niets herinneren van haar val.
Maar dan blijkt dat Nice niet met zich laat spotten! Is het de Russische maffia of is het toch hun ongelukkige familiegeschiedenis die de gebeurtenissen in stroomversnelling brengt? Zowel Christine, zelfs in het ziekenhuis, als Jacky zijn hun leven niet meer zeker. Gelukkig krijgen ze hulp van Xavier, de vriend van Christine en van hun oude vriend Albert. Uit Nederland arriveert onverwacht ook hulp, Jacob, de broer van de Tomas, de overleden echtgenoot van Jacky. Tante Aimee blijft in Nederland om te zorgen voor de kinderen van Jacky. De politie van Nice is dan al ingeschakeld maar ook hun hulp kan niet voorkomen dat de situatie steeds verder escaleert. Waar ligt toch de oplossing? In het heden of toch in het verleden? De auteur werkt naar een mooie climax waarin alle losse eindjes samen worden vervlochten.


Mijn mening: Een heerlijk verhaal om aan één stuk te lezen. Kiki van Dijk houdt er de vaart goed in, de ene keer een brandje, de andere keer een inbraak, Jacky wordt achtervolgd door rampspoed. Als lezer word je meerdere malen op het verkeerde spoor gezet, de uiteindelijke ontknoping echter is verrassend! Al met al een heerlijk boek om op vakantie te lezen. Vier sterren.