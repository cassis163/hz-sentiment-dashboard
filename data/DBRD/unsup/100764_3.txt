Voor de Hebban Debuten Verrassings Leesclubs heb ik ‘Lyssa’ mogen lezen. Vooraf wist ik niet welk boek ik voor één van deze leesclubs in ontvangst mocht nemen. De cover van het boek deed mij tijdens het openen van het brievenbus pakketje gelijk denken aan alle prachtige schilderwerken uit de vroegere tijd. Het is niet meteen een boek dat mijn aandacht zou trekken in de boekhandel. Toch was ik door het lezen van de achterflap tekst meteen benieuwd naar het daadwerkelijke verhaal.

Het boek gaat eigenlijk in de basis over een onmogelijke liefde in een haast “onmogelijke” tijd. Daarmee bedoel ik dat het in de tijd waarin het zich afspeelt vergeven was van heel veel starre regelgeving, preutsheid, vrouwen ondergeschikte wezens waren, elite een grote rol speelde en mannen dienstplicht hadden. Tel daar nog een epidemische ziekte uitbraak bij op en je hebt de geschikte basis voor een roman.

De schrijfstijl van Tom Hofland is prachtig en mooi passend bij de tijd waarin het verhaal zich afspeelt. ‘Lyssa’ las voor mij vlot en de sfeer werd zo beschreven dat ik het daadwerkelijk voor mij zag. De gedetailleerde beschrijving van onder andere de kleding doet werkelijk aan als een kostuumdrama. Daarbij zorgt de beschrijving van de innerlijke wereld van de hoofdpersonages ervoor dat je als lezer mee kan voelen met de moeilijkheden, problemen en frustraties die zij ondervinden. Tevens merkte ik tijdens het lezen dat het toentertijd veel minder gemakkelijk was om eigen keuzes te maken en je bevond je als mens echt in een enorm keurslijf. Zeker als vrouw zijnde had je weinig rechten en zo goed als niets te vertellen. Dit alles kwam voor mij waarheidsgetrouw over, ook door mijn eigen kennis over de geschiedenis.

Voor mij kwam het verhaal in zijn geheel ietwat voorspelbaar over. De keuzes die gemaakt werden door de hoofdpersonages en de uiteindelijke uitkomst kwam voor mij niet als een verrassing. Toch vind ik het een mooi en bijzonder debuut wat mij nieuwsgierig maakt naar nieuw werk van de heer Hofland.

Ik geef dit boek 3 sterren.

Spanning: 5
Plot: 6
Leesplezier: 6,5
Schrijfstijl: 7
Originaliteit: 7
Psychologie: 7