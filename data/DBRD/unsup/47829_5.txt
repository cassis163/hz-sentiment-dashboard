Sanne is rechercheur die in haar jeugd en in de vorige delen van de VT serie van Melissa Skaye veel heeft meegemaakt, Dat heeft haar gevormd tot de krachtige personage die Melissa van haar heeft gemaakt. Haar moeder is verdwenen en ineens krijgt ze de ketting die haar moeder omhad op de dag van verdwijning in handen. Andere nabestaanden van vrouwen die vermist zijn sinds die tijd worden weer benaderd en deze cold case die voor Sanne alles behalve Cold aanvoelt is geopend.
Maar Sanne moet dit onderzoeken naast de andere zaken die op haar bureau liggen; een moeder die haar zoon ziek maakt en een nieuwe vermissing. Dat maakt dat de zaken een beetje door elkaar lopen maar zorgt er ook voor dat je dit boek geen moment uit het oog wilt verliezen. Dat komt wat mij betreft door het andere verhaal in dit boek. Het verhaal van Emma, de moeder van Sanne die in de jaren 90 jarenlang vastgehouden en mishandeld wordt. Ze krijgt kinderen en probeert er alles aan te doen om te ontsnappen. Mijn hart sprong over bij een plotselinge plotwending en daar houd ik van. Verrassingen van de auteur.
Heel erg spannend, gruwelijk heerlijk lezen met het kippenvel op je armen, wat zeg ik, overal. Melissa Skaye is in de personages gedoken, heeft onderzocht wat een vermissing doet met de vermiste, de dader en de nabestaanden. De verhalen lopen mooi in elkaar over en de balans tussen heden en toekomst lijkt goed.
Je kunt dit deel prima los lezen, maar niet voordat je de mooie cover hebt bekeken. Het prikkeldraad, de schommel en de boom komen op verschillende plekken in het verhaal terug als kleine details. Na het lezen wil je het verhaal nog een keer lezen omdat je bang bent dat je een detail gemist hebt. Een topboek!