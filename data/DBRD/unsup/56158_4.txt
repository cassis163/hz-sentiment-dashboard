Stephen Bischop is bioloog-geneticus. Wanneer zijn dochtertje ziek wordt en niet via reguliere geneeskunde geholpen kan worden, krijgt hij een aanbod van een consortium dat hij niet kan afslaan. In ruil moet hij uiteraard iets doen en dat iets daar heeft hij het lastig mee. Hij neemt zijn voorzorgsmaatregelen voor het geval er iets met hem zal gebeuren.
Stephen Bischop is religieus, in tegenstelling tot zijn vriend Dan Lawson. Deze laatste heeft al teveel ellende gezien om nog te geloven in iets. Wanneer het boek begint, zijn beide wat uit elkaar gegroeid en dat is beide aan te rekenen. Stephen omdat hij het druk heeft op zijn werk, Dan omdat die in een neerslachtige periode zit en amper nog buiten komt. Dan heeft als CIA agent gewerkt en is nu gespecialiseerd in computerbeveiliging.
Stephen roept de hulp in van Dan, in het begin heeft Dan er niet zo veel zin in, maar als hij hoort over de ziekte van de dochter van Stephen, wil hij wel helpen, maar op zijn manier.
Die manier brengt menig persoon in gevaar.

Dit boek is niet gemakkelijk om te lezen. Het bevat veel beschrijvingen en dat is ook wel nodig om de wetenschappelijk kant van kernfysica en genetische technologie uit te leggen. Hier en daar is wel teveel detail in deze uitleg waardoor je soms de draad kwijt bent.
Indien genetische manipulatie, biologie, cybersecurity en fysica uw interessegebieden zijn, dan zit je met dit boek wel goed.
Hier en daar is er wel een personage waarvan ik me afvraag wat er eigenlijk mee gebeurd is, lijken me losse draadjes die niet helemaal uitgewerkt zijn of komen deze nog terug in een volgend boek?

Bij mij heeft het boek erg veel vragen opgeroepen.

Is alles ontstaan door de oerknal en doordat toevallig enkele deeltjes samen zijn gekomen die dan een eerste levend wezen hebben kunnen vormen en van daaruit verder geëvolueerd volgens het Darwin principe van de soortdifferentiatie en survival of the fittest.
Of lag alles al vast en wie heeft dat dan vastgelegd? Dan zijn er verschillende mogelijkheden, of het was een ‘God’ hoe je die dan ook wil noemen, of was het buitenaards optreden.
Als er een code is, mogen we daar dan als mens aan prutsen, hoe ver ga je daarin, wat zou je toelaten en wat niet? De algemene opinie is meestal als het om zieken te genezen is, ja, dan mag het, maar waar leg je de grens. Bij het bepalen van het geslacht van een kind, bij de kleur van de ogen, bij intelligentie als daar al een gen voor zou zijn?
Ik geloof dat er veel mogelijkheden zijn met stamceltherapie om kankers te genezen. Ook het preventief diagnosticeren van ziektes bij foetussen kan al voor bepaalde ziektes en heeft wel een toekomst. Maar wat doe je dan met foetussen waarvan je weet dat ze heel hun leven ziek zullen zijn. Ik ga nu waarschijnlijk een weg op die velen niet willen horen maar waarvan ik weet dat verzekeringen er wel aan denken: wie gaat dat blijven betalen, moet de maatschappij daarvoor opdraaien? We zitten hier niet zo ver vanaf want er worden geregeld ballonnetjes opgelaten zoals: moet je een roker die ondanks alles wat we van roken weten, blijft doorgaan met roken wel behandelen?
Ik kan zo echt nog wel even doorgaan met vragen stellen en ideeën opwerpen.