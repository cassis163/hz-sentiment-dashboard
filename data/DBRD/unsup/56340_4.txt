Deze publicatie bevat 18 korte verhalen, die alle in 2016 aan een wedstrijd hebben meegedaan (het resultaat deed verder niet ter zake) of werden gepubliceerd. Het is goed dat er een medium is dat wedstrijdverhalen een tweede kans geeft, want vaak vind je die verhalen nergens terug. Winnaars van een wedstrijd worden vaak gepubliceerd en al de rest verdwijnt in het Grote Niets. Tenzij de auteur in kwestie een eigen website heeft, of tenzij Edge Zero ze oppikt. Het initiatief alleen al verdient een extra ster.

De verhalen zelf dan. Er zit voor alle liefhebbers van scifi, fantasy en horror wel iets in het boek dat de moeite van het lezen waard is. Hou je van al deze genres, dan heb je geluk, want dan is de kans het grootst dat een voldoende groot aantal verhalen je aanspreekt. Ik behoor zelf tot die categorie van lezers die al deze genres kan waarderen, maar dat wil nog niet zeggen dat elk verhaal mij kon boeien. De kortere verhalen moeten het hebben van het zetten van een juiste sfeer, omdat de ruimte er niet is om een uitgebreid begin en einde aan een verhaal te breien. Soms lukte het de schrijver niet om die sfeer ook over te brengen, en raakte ik niet in het verhaal. Een paar schrijvers bedienen zich van een schrijfstijl waar ik niet van hou. Maar dat heb je nu eenmaal met een diverse bundel. Het is zoals met een album van een muziekband: vrijwel altijd staat er wel een nummer op dat je niet mooi vindt maar dat betekent niet dat je het album als geheel niet enorm goed vindt. Zo ook met dit boek.

Van de 18 verhalen heb ik er 6 slechts 1 ster gegeven. Dat zijn de verhalen die ik maar niks vond en waarvan ik er 4 zelfs niet helemaal heb uitgelezen. 2 verhalen kregen 2 sterren en dat was niet omdat de verhalen niet goed waren. Ik vond ze net wel goed maar in beide gevallen waren het erg korte verhalen die ik heel graag had uitgewerkt gezien tot een langer verhaal. Ik zat geboeid te lezen en plots stopte de auteur ermee. Dat stelde me teleur. Ik gaf ook 2 verhalen 3 sterren. Beide verhalen boeiden me minder dan de verhalen met 2 sterren maar ze waren wel helemaal uitgewerkt. 7 verhalen gaf ik 4 sterren omdat ze gewoon heel goed waren en ik bij een aantal ervan echt aan het muggenziften gegaan ben om ze toch te onderscheiden van een 100% vijfsterrenverhaal. 1 verhaal tenslotte gaf ik ook die volle 5 sterren. Alle verhalen die meer dan 1 ster kregen, hebben mij weten te boeien en dat is precies twee derden van het boek. Voor een mix van genres en stijlen vind ik dat een hele mooie score waardoor ik het volledige boek met 4 sterren beloon.

Voor de volledigheid som ik nog even de verhalen op die 4 of 5 sterren kregen. D.m.v. plusjes heb ik de verhalen met 4 sterren toch nog wat onderverdeeld.
Wendy Torenvliet: Donkere wolken: 4++
Django Mathijsen: Vrijheid is standalone: 4++
Nienke Pool & Mike Jansen: Onder de rook van duizend zielen: 4+++
Jack Schlimazlnik: Algorhythm’n’blues: 4+++
Tom Thys: De lijkenkrabber: 4++
Henriëtte Poelman: Meertens & Zn.: 4+++
Mike Jansen: De Ariadne Singulariteit: 4++++
Anaïd Haen & Django Mathijsen: Verstilde liefde: 5

Lezers van de bundel kunnen overigens nog tot 1 december hun persoonlijke top drie doorsturen en zo mee de winnaar van de Edge Zero Award bepalen. Info staat in het boek zelf.