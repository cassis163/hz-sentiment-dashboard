Na Ari en Dante had ik weer een 5 sterren boek verwacht, dit kwam net niet helemaal uit. Dit kan komen door mijn gemoedstoestand toen of nu, geen idee. Ik werd net wat minder geraakt in mijn ziel en er kwamen deze keer geen waterlanders aan te pas. Toch is "De onverklaarbare logica van mijn leven." een echte aanrader!

Je volgt vooral Salvador, die als blanke jongen is geadopteerd door een homoseksuele Mexicaan. Wat maakt dat je dan? Ben je blank, maar door je manier van leven ben je in je hart Mexicaan? In de puberteit gieren de hormonen op vele manieren door je lijf, zo ook bij Sal. Hij begint te twijfelen of hij een kwaadaardig karakter heeft. Van tijd tot tijd raast er agressie en woede door zijn aderen, maar de wereld om hem heen ziet hoe liefdevol hij is.

Sal en zijn vader Vincente vormen een unieke familie. Zijn oma, mima (waardoor ik steeds de stem van Sheldon uit de Big bang serie in mijn hoofd hoorde) is zijn alles. De liefde voor elkaar gaat zo onwijs diep, maar er staat ook iets om de hoek, namelijk de dood. De dood is ook een hoofdrolspeler in dit boek. Het is begonnen in de eerste jaren van de geboorte van Sal, maar komt ook met regelmaat terug in het boek. Zo ook voor zijn beste vriendin Samantha. Sam en Sal zijn onlosmakelijk met elkaar verbonden en verlies kan een band versterken of breken, maar de band tussen Sam en Sal, maar ook Vincente gaat diep en daarna nog dieper.

Fito is een jongen die in het leven van Sam en Sal komt. Een jongen met eigenlijk geen hoop op leven, liefde en een toekomst, maar een ongelooflijke drive om te zorgen dat zijn toekomst anders zal zijn, als dat van zijn familie. Sam en Sal nemen Fito op in hun leven en zorgen voor een warm bad. Ze zijn er met zijn drieÃ«n en met Vincente meegeteld met zijn vieren, volop voor elkaar.

Benjamin Saenz is een unieke schrijver. Hij is gedreven en heeft een passie voor woorden en het belichten van minderheden in de bevolking. Hij dit op een manier, proza, die niet veel voorkomt binnen de YA. Zijn boeken lezen vlot en makkelijk weg, maar aan de andere kant vallen ze ook onder de literatuur. Op YALfest begreep ik dat hij al 20 boeken op zijn naam heeft staan. Ik hoop zo graag dat er nog meer naar het Nederlands vertaald zullen worden. Benjamin heeft echt duidelijk een verhaal te vertellen.