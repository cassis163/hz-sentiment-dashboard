Ik ben aangenaam verrast door dit boek. Zelf ben ik niet zo'n liefhebber van fantasy boeken, en ging dus deels met een bang hart van start. Naarmate het boek vorderde, merkte ik hoe vlot het daadwerkelijk leest. Voor ik het wist, had ik het boek uit.

Draken zijn vrij statische wezens. Ook in dit boek waren ze geen hoofdelement naar mijn gevoel. Ze maakte onderdeel uit van de rode draad, maar langs de andere kant vond ik hen een stuk minder belangrijk dan ik eerst dacht.
De band tussen draken en mensen vond ik een beetje wazig. Ze hebben er geen, maar eigenlijk toch weer wel?
Voor mij was dat het grote minpuntje. Hoe statisch de wezens waren en dat de interactie tussen mens en dier eigenlijk vrij miniem bleef. Misschien dat dit in verdere delen verbeterd. Deze staan alvast op mijn tbr-lijstje voor de toekomst.

De personages vond ik zeer aangenaam lezen. Je merkt ook dat je mening over elk individu verandert naarmate je verder leest. Dat vond ik zeer fijn. De personages die ik aan het begin bewonderde heb ik uiteindelijk ook verafschuwd.
Langs de andere kant weet ik niet goed wat ik precies van de hoofdpersoon denk. Ze is zeer goed uitgewerkt en haar verhaal trekt aan. Maar toch blijf ik ook deels een stukje hangen op een personage dat een beetje teveel in haar eigen wereldje leeft.
Het was wel voorspellend dat er een soort driehoeksrelatie zou ontstaan tegen de wil in van de hoofdpersoon. Op zich heb ik me er niet zo zeer aan gestoord, maar ik had ergens wel gehoopt dat het boek me nog zou verrassen op dat gebied.

Vooral de setting in dit boek sprak me aan. Veel fantasy boeken zijn zodanig gevuld met een overvolle beschrijving van de omgeving, dat ze niet langer prettig lezen. Dat is bij dit boek niet het geval.
De setting en sfeer zitten precies goed. Je krijgt voldoende informatie mee als lezer, zonder dat je overladen wordt met te kleine details. Het helpt ook om je in te kunnen leven in de hoofdpersoon en om de plot te volgen. De wereld was overigens zeer duidelijk.
Naar mijn gevoel zat dit zeker en vast goed. Al kan ik me voorstellen dat een die-hard fantasy fan dit misschien als ondermaats ervaart.

Ik heb oprecht genoten van dit boek. Zelf had ik dit boek nooit opgepakt, maar doordat ie in de korting was; ben ik er toch maar voor gegaan. Geen moment spijt van gehad! Dit is zeker een fijn boek dat lekker weg leest en zeer toegankelijk is voor een ruim publiek.