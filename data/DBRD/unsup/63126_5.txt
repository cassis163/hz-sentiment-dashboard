In Bloedbroeders neemt Guy Prieels je mee naar het Vlaanderen van 1916 waar René Verstuyft vecht in de loopgravenoorlog en dient als kanonnenvlees. Daar leert hij dat een mensenleven niets waard is en dat doden om te overleven de enige optie is. Als hij het voor gezien houdt en deserteert vormt hij samen met zijn broer Rosse Mon en de crimineel Van Hoe de bloedige ‘Zwarte Bende’ die twee jaar lang dood en verderf zaait. Ze stelen van de rijken en de overvallen gaan gepaard met buitensporig geweld waarbij de slachtoffers zonder pardon worden afgeknald.

Het boek is gebaseerd op waargebeurde feiten die door Prieels in romanvorm zijn gegoten tot een waar boevenepos dat leest als een avonturenboek. De feiten worden nauwgezet chronologisch gevolgd, waardoor je de bende in de loop van twee jaar ziet veranderen van een niets ontziende bende waar een mensenleven niet telt, tot een door de politie opgejaagde groep criminelen waar het ieder voor zich is en zelfs de eigen familie verraden wordt. Dat het twee jaar geduurd heeft voordat de bende werd opgerold is mede te danken aan de rommelige organisatie van het opsporingsapparaat waar de verschillende diensten elkaar niet op de hoogte houden en er pas echt serieus jacht op de bende gemaakt wordt na de onnodig brute moord op een politiecommissaris.

Guy Prieels is een verteller met een hoofdletter V. Zijn schrijfstijl is volks, beeldend en, ondanks het geweld, vol humor. Tijdens het lezen hoor je bijna de Vlaamse tongval. De humor zit vooral in de beschrijving van de personages in hun ‘vrije tijd’. Prieels weet het verhaal zo te vertellen dat je, ondanks dat René een grote crimineel is en het geweld niet goed te praten is, je toch sympathie voor hem krijgt. En dan al die geweldige bijnamen zoals Rosse Mon, Schoon’Irma, Muilezel, Kilo en Zwarte Gust. Door deze bijnamen heb je direct het karakter of het uiterlijk van die persoon op je netvlies. De enige rol van de vrouwen in het verhaal lijkt het behagen van de mannen te zijn en de mannen maken daar gretig gebruik van. Ze hoeren en snoeren rond, behalve René zelf. Hij heeft zijn hart verpand aan zijn lief Maria en blijft haar zijn hele leven trouw. Bloedbroeders is door de vertelkunst van Prieels een boek dat je in een ruk wilt uitlezen en waar je van begin tot eind van geniet.