Hoe je duurzaam jouw energiefrequentie kunt verhogen laat Jeanine Hofs ons ervaren aan de hand van Blijvend meer energie volgens de vijf elementen. Een zeer handzaam boekje waarmee je aan de slag moet om gewenst resultaat te behalen. Geleid door de vijf elementen uit de TCM, de Traditionele Chinese Geneeswijzen, krijgt de lezer verschillende handvatten om zijn energieniveau te verbeteren. De TCM, ofwel de Traditional Chinese Medicine, zoals de gangbare internationale term luidt, is de verzamelnaam voor verschillende toepassingen van Chinese geneeskunde. Acupunctuur is een heel bekende. Daarnaast zijn ook kruiden, voeding, massage en Qi Gong (systeem van oefeningen gericht op verbetering van de gezondheid) vormen van TCM.  

Hoe belangrijk het is om in balans te zijn laat Hofs ons weer eens zien. Balans, daar draait het om. Balans tussen in- en ontspanning, actief en passief zijn, tussen jezelf en de ander, yin en yang. Wanneer de energie uit balans is kun je vage klachten krijgen, word je vermoeid of zit je gewoon niet lekker in je vel. Bij TCM staat de mens als geheel centraal, niet de aandoening. Lichaam en geest zijn even belangrijk. Wanneer de energie vrij stroomt, kun je beter omgaan met lastige situaties, sta je sterker in je schoenen en kun je beter stress hanteren. Per element kun je een test doen, zo kun je voor jezelf bepalen waar bij jou de (dis)balans zit.  

TCM deelt alles in volgens vijf elementen: aarde, metaal, water, hout en vuur. Alles in de natuur en alles in de mens valt onder één van deze elementen. Dat wordt even schakelen, de elementen waaraan wij westerlingen vrijwel meteen denken zijn: vuur, aarde, lucht en water. In het kader van een open geest beleeft meer, stel ik voor deze kennis even te parkeren en open te staan voor deze holistische benadering.  

Alle organen zijn afhankelijk van het goed functioneren van het aarde-element. Aarde is verantwoordelijk voor een groot deel van je totale energie-inname. Deze energie draait om voeding, wát je eet en hoe je eet. De lucht die je inademt wordt verwerkt door de longen en die vallen onder het element metaal. Zo is het waterelement het energetische reservoir dat de energie van onze voorouders bevat. Hout zorgt ervoor dat de energie goed blijft stromen en vuur heeft de kracht om alle energie optimaal rond te pompen. Zo kun je je wellicht voorstellen dat een disbalans werkelijk heel vervelende klachten kan geven. Gelukkig krijg je genoeg tips, oefeningen en affirmaties voorgeschoteld waarmee je aan het werk kunt gaan. Het lastige kan zijn dat je in iedere elemententest wel een aantal, zo niet veel, dingen herkent die betrekking op jou hebben. Laat dat je niet afschrikken, de gegeven oefeningen en affirmaties kun je eindeloos toepassen, zelfs als je geen disbalans ervaart.  

Blijvend meer energie heeft per element steeds dezelfde opbouw, dat maakt het overzichtelijk, prettig leesbaar en vooral praktisch toepasbaar. Wel een wat klein lettertype, nochtans groots in eenvoud en bruikbaarheid.