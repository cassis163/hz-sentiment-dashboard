Nacht is het vierde deel in de Mijn Strijd serie van Karl Ove Knausgård. We lezen hoe hij naar het noorden reist om op eigen benen te leren staan. Hij heeft een baan als docent op een middelbare school, ook al is het leeftijdsverschil tussen zijn leerlingen en hem minimaal. 's Avonds beoefent hij zijn "echte" baan, namelijk die van schrijver. Deze tweede carrière komt nauwelijks van de grond terwijl hij worstelt met de soms claustrofobische gevoelens in een 'ons kent ons'-dorp. Zijn wereld krimpt nog verder als het donker van de winter nadert. Karl Ove zoekt zijn uitvlucht in drank, maar dat levert hem alleen gaten in zijn geheugen op.

Ook dit deel is autobiografisch. Hoewel in veel autobiografieën het verhaal gekleurd is door de auteur vertelt Knausgård zijn verhaal zo neutraal mogelijk. En dat doet pijn. Vakkundig legt hij alles bloot, ook zijn complexe verstandhouding tot seks. We lezen alles, tot het zo pijnlijk wordt dat het ondraaglijk lijkt en Knausgård schrijft gewoon verder. Ongefilterde, pijnlijke waarheid.

De Mijn Strijd serie is een autobiografie zoals je die nooit eerder gelezen hebt. Ongekend vakmanschap van Karl Ove Knausgård, inclusief alle ruwe randjes.