‘De hemel is in alle richtingen wolkeloos. Er is geen plek om te schuilen, behalve onder de parasol die we hebben meegebracht van ons appartement in Frigiliana, dat tien minuten rijden boven Nerja ligt...’ Als de eenendertigjarige Ruben met vakantie in Spanje is, wordt hij gebeld. Aan de andere kant van de lijn vertelt een stem dat ergens boven Oekraïens grondgebied een Boeing van Malaysia Airlines uit de lucht gevallen is - met aan boord z’n halfzus en haar gezin. Het is het begin van een tedere, kwetsbare en bovenal ontroerende roman. "Een sky full of gedoofde lichtjes" geeft de lezer een aangrijpende kijk in het leven van een MH17-nabestaande. De Ridder laat het niet achterwege om de lezer héél dichtbij te laten komen: tot op de huid. Onder meer zijn verfijnde en uitermate effectieve schrijfstijl (‘Ik ga mijn best doen om dit op te lossen’ uit de mond van de steward, als er gedoe is over wie waar gaat zitten in het vliegtuig terug naar Nederland) en heerlijke humor (over de Italiaanse zanger Alessandro Safina: ‘Ik herinner me een George Clooney-achtige dude op een maanlandschap.’) maken het tot een indrukwekkende debuutroman. Daarom vijf sterren!