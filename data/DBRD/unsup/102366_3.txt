Rick de Reiziger – een monsterlijke reis, is het tweede boek dat Yvette Kars schreef over de avonturen van het jongetje Rick en de levendige wereldbol Aart. Het is opnieuw een fantasievol, avontuurlijk en opgewekt verhaal geworden, waarin Rick en Aart zelfs kennismaken met het Monster van Loch Ness. Zoals bekend wordt dit wezen doorgaans aangeduid als Nessie, maar in Een monsterlijke reis lezen we dat het eigenlijk een meisje is met de naam Nika…

Aart de wereldbol heeft er genoeg van. Hij wordt door Rick enkel ingezet om ritjes naar diens oude woonplaats Rotterdam te maken. Maar wanneer gaan ze nu toch eindelijk eens een echte reis maken? Rick geeft toe dat hij dit niet goed durft. Dan komt Carolien in beeld, de tante die Aart aan Rick cadeau gaf in het eerste deel. Ze geeft Rick een blik met Bijzonder Belangrijke Benodigdheden voor reizigers. Hierin zitten onder andere snoepjes die kwebbelaars worden genoemd. Als je deze eet terwijl je in het buitenland praat, spreek je automatisch de taal die op die plek gesproken wordt. Makkelijke Munten passen zich aan ieder land ter plekke aan, in Engeland zullen er dus automatisch Engelse ponden in Ricks portemonnee zitten. En het KomKompas wijst de juiste weg als dat nodig is, soms zonder dat je zelf weet dat je iets nodig hebt. Met deze en meer schatten durft Rick het wel aan om op reis te gaan. Hij kan zelfs niet wachten en gaat meteen op pad. De eerste verre reis verloopt echter niet bepaald soepel. Aart belandt in het water, Rick ontmoet een man met een rok aan en maakt als klap op de vuurpijl kennis met Nika, het monster van Loch Ness. Hoe zal deze reis aflopen?

Fantasie speelt een essentiële rol in de boeken over Rick de Reiziger. Tante Carolien legt het aan Rick uit: de kwebbelaars zijn pas op als Ricks fantasie op is. Zolang hij er in gelooft, zal het zakje gevuld blijven. Zelf is tante Carolien op een leeftijd aangekomen waarop er maar weinig plek meer is voor fantasie en daarom zat haar tijd met Aart erop.
Ook thema’s als angst en zelfvertrouwen komen op een mooie en voor kinderen aantrekkelijke manier in het verhaal aan bod. Er zijn nog veel onbeantwoorde vragen in de verhalen over Rick de Reiziger. Hoe is tante Carolien ooit aan Aart gekomen? En hoe zal het aflopen met de waarschuwing van tante Carolien dat Rick nooit met Aart mag reizen als het volle maan is? Wie weet krijgen de jonge lezers in het volgende deel antwoord op deze en andere vragen. Ook dit tweede boek over Rick is vlot geschreven. Er zit humor en vaart in het verhaal en in het boek staan aantrekkelijke illustraties, ook nu van de hand van Anita Stargardt.
Al met al is Rick de Reiziger – Een monsterlijke reis een aantrekkelijk boek voor jeugdige lezers vanaf ongeveer acht jaar. Zij zullen veel plezier beleven aan de bijzondere en grappige avonturen die Rick en Aart samen beleven in dit tweede deel.