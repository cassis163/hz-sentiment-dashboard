Tegenwicht is een bundel van 21 korte verhalen die los van elkaar te lezen zijn. Ogenschijnlijk hebben de verhalen niets met elkaar te maken, maar thema's als relaties, geloof en seksualiteit komen in veel verhalen terug. Het is dan ook een bundel waar je steeds één verhaal uit leest; voor achter elkaar doorlezen is het minder geschikt.
Stuk voor stuk zijn het mooie verhalen, vaak met een donker randje. Kenmerkend voor Conny's schrijfstijl is de eerste alinea: daar zegt ze met weinig woorden zo veel, dat je als lezer meteen genoeg informatie hebt over de achtergrond van de hoofdpersoon. Ze experimenteert met typografie: schuine zinnen, kortere en langere paragrafen, tussenkopjes. Meestal past dat heel goed bij de verhalen, maar soms leest het daardoor een beetje onrustig.
Mijn favoriete verhalen zijn Go girl go! en Fijne zondag. Verhalen die niet al te heftig zijn en een mooie boodschap hebben. Go girl go! gaat over een meisje dat gepest wordt en arm is, maar toch mee wil doen met de hardloopwedstrijd op school. Fijne zondag gaat over een stel dat langzaam uit elkaar is gegroeid en elkaar weer probeert te vinden.
Al met al een mooie bundel die de moeite van het lezen waard is.