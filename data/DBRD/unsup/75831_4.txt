De Samaritaan – Mason Cross

Over de schrijver:
Mason Cross (1979) debuteerde succesvol met Jachtseizoen. Een kort verhaal van hem werd genomineerd voor de Get Britain Reading Award. Cross woont in Glasgow met zijn vrouw en drie kinderen.
je denkt dat hij komt helpen...je vergist je
De samaritaan van Mason Cross is het tweede boek over manhunter Carter Blake. Voor de lezers van Lee Childs serie over Jack Reacher.
Een sadistische seriemoordenaar aast op alleen reizende vrouwen met autopech. De pers heeft hem al 'de Samaritaan' gedoopt, maar zonder aanwijzingen en sporen komt het politieonderzoek al snel tot stilstand.
Dan komt Carter Blake in beeld, die de donkere gave heeft om de volgende stappen van de Samaritaan te voorspellen. FBI-agent Jessica Allen en haar collega's zijn echter achterdochtig, want hun nieuwe bondgenoot heeft verdacht veel overeenkomsten met de man die ze zoeken...
Mijn mening:
De Samaritaan is het tweede boek van Mason Cross waarin Carter Blake de hoofdrol speelt. Er worden in het verhaal af en toe stukjes uit het eerste deel terug gehaald, deze zijn dus heel herkenbaar als je deel één (het jachtseizoen) gelezen hebt, maar is niet perse nodig. Buiten Carter Blake zijn de verdere hoofdpersonen in de Samaritaan allemaal nieuw.
In de Samaritaan draait het om Jessica Allen en Jonathan Mazzucco van de afdeling moordzaken in L.A. Allen is vanwege een persoonlijk conflict over gestapt vanuit een team aan de andere kant van Amerika en moet veel moeite doen haar plaats als vrouw binnen het team waar ze nu werkt waar te maken, het ontbreekt haar collega’s aan de kwaliteiten om Allen te vertrouwen. Hun antipathie tegen een goed functionerende vrouw deed mijn nekharen wel even overeind staan. Allen heeft er zelf best veel moeite mee om anderen een kans te geven, waardoor er eigenlijk een moeilijk werkbare situatie ontstaat, door eerdere teleurstellingen is ze erg voorzichtig geworden. Mazzucco is de enige die haar een eerlijke kans heeft gegeven en Allen probeert zich naar hem toe dan ook zo open mogelijk op te stellen. Ze zijn beiden voorzichtig in het delen van hun privélevens, maar het lukt hen samen een goede band op te bouwen die in het onderzoek zijn vruchten lijkt af te werpen.
Allen en Mazzucco worden samen op een zaak gezet die de moord op drie jonge vrouwen op moet lossen. Al snel heeft Allen in de gaten dat hier veel meer aan de hand is, als dan plots vanuit het niets Carter Blake verschijnt die beweert de moordenaar te kunnen opsporen ontstaat er een ware klopjacht waarbij er ook mensen zijn die sterke vermoedens hebben dat Carter Blake in deze zaak niet vrijuit gaat. Allen is ondanks dat ze hem helemaal niet kent geneigd Blake in vertrouwen te nemen maar is dit wel de goede keuze? onbewust brengt ze zichzelf en haar collega Mazzucco zwaar in de problemen.
Het boek start als een sneltrein maar halverwege zakt de spanning naar mijn idee even weg, het boek is op dat moment net iets te dik, desalniettemin is doorlezen een must want het einde is zeer zeker de moeite waard. Het boek heeft een emotioneel spannend plot waarbij ik toch even flink moest slikken.

De Samaritaan valt onder de categorie 'mijn soort boek': spanning, avontuur, corruptie, complotten en een klein vleugje romantiek.

Spanning: ****
Originaliteit: ***
Psychologie: ****
Schrijfstijl: ***
Plot: ****

Een boek wat voor mij ruim 3,5 ster waard is.
Bianca