Titel: De stalker in de nacht
Auteur: Robert Bryndza
Serie: Erika Foster 2
Uitgeverij: De Boekerij
Publicatiedatum: 12 juni 2018
Aantal blz: 398

Cover
De cover is prachtig. Covers met ogen doen het bij mij goed. Deze blauwtinten met de titel knallend in geel vind ik erg mooi. En met de naam Robert Bryndza erop en de ervaring die ik met Het meisje in het ijs had, zou ik hem zeker oppakken.

Auteur
Robert Bryndza (1979) is acteur en schrijver. Hij werd in Groot-Brittannië geboren, en woont tegenwoordig in Slowakije met zijn partner. Zijn boeken met Erika Foster in de hoofdrol zijn over de hele wereld bestsellers. Het eerste boek met Erika Foster in de hoofdrol is Het meisje in het ijs. De stalker in de nacht is de opvolger.

Achterflap/samenvatting
Het zijn stuk voor stuk alleenstaande mannen. Allemaal met een teruggetrokken en een weinig opmerkelijk -leven. Ze zijn ook allemaal dood.

Midden in een broeierig hete zomernacht wordt inspecteur Erika Foster opgeroepen. Een dokter is thuis in zijn bed - gevonden, gestikt. Zijn polsen zijn vastgemaakt en zijn ogen puilen uit door de doorschijnende plastic zak die strak om zijn hoofd is gebonden. Een paar dagen later wordt een tweede slachtoffer gevonden, in exact dezelfde omstandigheden. Wat linkt de slachtoffers aan elkaar en aan hun moordenaar? Waarom is er zo weinig bekend over hun verleden? Als Erika en haar team de zaak onderzoeken, stuiten ze op een zeer -berekenende dader, die zijn prooi al lang van tevoren stalkt – en dan op het juiste moment toeslaat.

Mijn mening
Zijn debuut Het meisje in het ijs was tot op heden een van mijn favoriete boeken van 2018. Niet raar dus dat ik enorm uitkeek naar het vervolg. Stalker in de nacht heeft mij zeker niet teleurgesteld.

Plot:
Erika Foster krijgt te maken met een moord op een dokter waarbij het in eerste instantie lijkt te gaan om zelfmoord. Al snel wordt duidelijk dat dit niet zo is, en Erika gaat met collega’s Peterson en Moss op onderzoek uit. Dan is er een tweede moord en die heeft wel veel overeenkomsten met de eerste. Het kat en muis spel begint!!!

Spanning
Voor mij is een goede thriller een boek dat ik moeilijk weg kan leggen en waarbij ik echt op het puntje van mijn stoel zit. Een boek met korte hoofdstukken waarbij dialoog en beschrijvende tekst zich afgewisseld worden en waar een goede balans tussen is. De stalker in de nacht heeft dit allemaal. Vanaf bladzijde 1 zat ik alweer vol in het verhaal dat zich als een film afspeelde in mijn hoofd. En als je daar dan de vele plottwisten bij optelt, heb je een absolute pageturner.

Personages:
Ik houd van deze personages. Erika Foster en haar collega’s Peterson en Moss zijn voor mij wel de belangrijkste personen in het boek. Erika Foster is heerlijk eigengereid maar heeft ook absoluut haar hart op de juiste plaats. In De stalker in de nacht komen we weer iets meer te weten over haar. De andere personages blijven een beetje onaangetast.

Schrijfstijl:
Ik snap heel goed dat Robert Bryndza vergeleken wordt met bijvoorbeeld M.J. Arlidge. Ze hebben dezelfde manier van schrijven: korte hoofdstukken, filmisch en vlot geschreven tekst. Beiden een vrouwelijke, eigengereide inspecteur die alles lekker op haar manier aanpakt. Het is niet voor niets dat ik heel erg gecharmeerd ben van beide auteurs. Zij schrijven hoe ik wil lezen.

Ontknoping:
Het aantal bladzijde naar het einde werd minder en minder. Steeds maar dacht ik: nu gaat het komen, maar hoe dan? Tot op het laatste was het behoorlijk spannend. Jammer dat hij uit was.

Spanning: 5
Plot: 5
Leesplezier: 5
Schrijfstijl: 5
Originaliteit: 5
Psychologie: 5

Met De stalker in de nacht heeft Bryndza zijn debuut voor mij overtroffen. Daarom dus wederom 5 sterren voor De stalker in de nacht.

Leontine