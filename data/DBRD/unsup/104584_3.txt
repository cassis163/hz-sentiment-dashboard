Peter Elberse is een bevlogen misdaadjournalist. Hij schreef al eerder een prima boek over de paskamermoord (2003) maar dit boekje, verluchtigd met bijzondere tekeningen van Aloys Oosterwijk, is geheel gewijd aan rechtzaken die hij meemaakte in de Bunker, de extra beveiligde rechtbank in Amsterdam.
Natuurlijk zijn de zaken die behandeld worden in de Bunker niet leuk. Ik hoef hier alleen maar de zaken tegen de Hakkelaar en de infame Holleeder te noemen. Maar Elberse heeft een uiterst scherp waarnemingsvermogen en hij kijkt dus verder. Hij schrijft over de mensen die in de Bunker werken en over de advocaten en officieren van Justitie waar hij in de loop van de jaren bijna een band mee heeft opgebouwd.
Hij beschrijft niet louter het verloop van een rechtzaak  dat zou te saai worden en een veel te dik boek opleveren. Hij schrijft over de menselijke kant van het geheel en de lezer kan soms een glimlach niet onderdrukken. In dit boek schuwt Elberse het ook niet om hier en daar zijn eigen mening over de diverse grootheden uit het Nederlandse misdaadcircuit aan de lezer mede te delen. Zijn verslag van de zaak tegen de moordenaar van Theo van Gogh is bij tijd en wijle hartverscheurend.
Het boekje is aangevuld met een opsomming van de belangrijkste personen uit de verhalen. Alles bij elkaar is het interessant, eerlijk en soms heel grappig.