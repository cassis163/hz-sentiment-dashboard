Wanneer het advocatenkantoor van haar vader fuseert met advocatenkantoor Van den Bosch gaat Denise in de leer bij een van de partners, Richard Kleijn, tevens schoonzoon van de grote baas. Hij maakt haar wegwijs op kantoor en in een aantal lopende zaken. Zo komt ze in een interessant dossier terecht, op het oog een doorsnee scheiding, alwaar het er al snel nogal tumultueus aan toegaat. Onder andere hierdoor ontstaat een innige werkrelatie tussen haar en Richard en maakt ze lange dagen. Thuis gaat het echter niet echt van een leien dakje. Inmiddels is Denise tien jaar samen met Bram en ze komt er per ongeluk achter dat hij een affaire heeft. Haar vermoedens zijn dat het met haar beste vriendin is maar dat kan ze nog niet bewijzen. Ze is verdrietig en doet het domste wat je in zo’n situatie kunt doen, ze besluit in te gaan op de avances van Richard en waant zich tijdelijk op een roze wolk. Maar dan vindt ze hem dood in hun liefdespaleisje en raakt ze ongewild betrokken in een situatie waar ze zelf ook maar ternauwernood aan de dood ontsnapt. Eenmaal bekomen van de eerste schrik besluit Denise om op eigen houtje te gaan achterhalen wie Richard kan hebben vermoord én met wie Bram vreemdgaat. Niet wetende dat ze zich in een wespennest begeeft waarin zij allesbehalve de koningin is. Ze wordt keer op keer pijnlijk geconfronteerd met haar eigen tekortkomingen en de waanwereld om zich heen.

Niets is wat het lijkt te zijn.

Overspel, verleiding, achterdocht, eigenbelang, vriendschap, intriges en jaloezie zijn de belangrijkste ingrediënten voor deze sneltrein. De auteur is sterk in het neerzetten van behoorlijk diepzinnige dialogen, verdachtmakingen en het opwerpen tot het doen van –verkeerde- aannames. De epiloog liegt er niet om, knalt meteen met de deur in huis. En dan mag je nog ruim 400 pagina’s. Wat erg sterk is neergezet zijn de emoties bij Denise. Ze trekt namelijk alles in twijfel, haar relatie, de vriendschappen en haar eigen beoordelingsvermogen. Een sterk staaltje psychologie daar. De ontdekkingen die zij vervolgens doet liegen er ook niet om met als gevolg nog meer verwarring. Handig is wel dat ze in het juiste wereldje verkeert, ze weet de weg en de juridische grenzen op te zoeken. Deze kennis is duidelijk aanwezig en bekend terrein voor de auteur. Vooral het alles doen om reputatieschade te voorkomen en het wegmoffelen van praktijken die niet door de beugel kunnen vieren hoogtij. Je zou haast gaan denken dat er niets anders bestaat dan image en zelfbehoud. Mooi neergezet zonder een moment van overdaad of langdradig te zijn. Hierdoor is het een verhaal geworden dat lekker vlot doorleest, geen onduidelijkheden achterlaat en de spanning met vlagen volledig de overhand kan nemen. Alle feiten kloppen zover dat voor een lezer waarneembaar is.

Wanneer Denise op een avond even aan de harde werkelijkheid wil ontsnappen volgt een werkelijk poëtische beschrijven van een goede ‘trip’. Je zou het haast zelf gaan proberen. Een sterk stuk dat een schrijnende situatie even naar de achtergrond drukt. Duidelijk voelbaar ook was het dilemma waarmee Denise het gehele boek worstelt en daarbij nog probeert rationeel te blijven nadenken en handelen. Hoe een man dit soort diepe, overwegend vrouwelijke, emoties zo kan vertalen is werkelijk een raadsel. Laten we het op een groot inlevingsvermogen houden van de auteur en niet op de invloed van een van de intrigerende personages.

De opmerkelijke titel transformeert na het lezen naar een weloverwogen keuze. De synoniemen daarvoor zijn mooi in het verhaal verweven en in de realiteit van het boek van absolute meerwaarde! Ook de twijfelachtige rol van Facebook wordt subtiel aangehaald, goed gevonden maar zo kloppend als een zwerende vinger. De cover is waanzinnig mooi en dus van letterlijke betekenis, alles wordt duidelijk na het lezen van dit boek. Hoe dan ook is ‘Varkensbloed in chocolade’ een diepzinnig en spannend debuut geworden waar Ronald erg trots op mag zijn. Dit zal niet meevallen om te overtreffen, we wachten het af.

4,5 ster