Op 23 oktober 2016 werd het boek MACHTSSTRIJD bekroond met de HEBBAN debuutprijs.
Auteur van dit werk is Wouter Helders (1984, Eindhoven, NL), voormalig student Internationale Ontwikkeling, daarna kort werkzaam in het bankwezen en tegenwoordig naast schrijver werkzaam voor defensie als militair verslaggever en journalist. Helders werkt dit moment aan zijn tweede thriller.

In Namibië werkt de dertiger Chris Hurkman als geoloog voor het bedrijf dat zijn vader jaren geleden oprichtte met zakenpartner Antonie de Graaff. Wanneer De Graaff gedreven door zijn ongeneeslijke ziekte zijn omgeving schokt door onverwacht zelfmoord te plegen, barst tussen de erfgenamen, Chris en de twee kinderen van De Graaff (Cecil en Victoria) een meedogenloze strijd los. De Graaffs zoon, Cecil, gaat niets uit de weg om de andere erfgenamen buiten spel te zetten. Gelijktijdig komt de Vlaamse onderzoeksjournaliste Sofie Lafleur tijdens de zoektocht naar de moordenaars van haar vader een complot op het spoor waar het bedrijf van de Graaff en Hurkman een grote rol speelt en wat ze verbindt met de dubieuze mijnbouwpraktijken in de Congo. Het illegaal mijnen van coltan, uitbuiting van de lokale bevolking, sabotage en moord lijken allemaal met elkaar verweven en wijzen dezelfde kant op: naar Hurkman & De Graaff.

Machtsstrijd is een boeiend thrillerdebuut. De wereld van de mijnbouw, en meer specifiek die van coltan is niet heel bekend maar wordt hier prachtig als kapstok gebruikt en legt en passant het leed en de problematiek van Congo bloot. Meer nog is machtsstrijd letterlijk een strijd voor de macht en hoe deze kost wat kost wordt verkregen. Zonder dat het bloed van de pagina’s druipt of je verdwaald raakt tussen de rondvliegende kogels kun je het boek toch met gemak kwalificeren als een actiethriller.
Aandacht moet er worden besteed aan de eindredactie zodat de slordigheden eruit gehaald worden (een gure novemberdag op 13 februari, pag 83 / de haven van Madagaskar?) zonder dat deze slordigheden nu afbreuk doet aan het verhaal. Tevens verdienen de soms heel gerichte en to the point beschreven gebeurtenissen beter uit gewerkt te worden, hier en daar is het nu wel erg gemakkelijk allemaal.
Het is voor mij een vraag waarom Karakter heeft besloten het boek onder het MEER VOOR MANNEN label uit te brengen? volgens mij is het een gemakkelijk toegankelijk boek voor alle thriller liefhebbers.
De opzienbarende en verrassende climax is voor mij de reden om het boek met een halve ster meer te waarderen.

Kortom Wouter Helders heeft een mooi en krachtig debuut afgeleverd, en het moet wel vreemd lopen willen we in de komende jaren niet meer van hem gaan horen.

3,5 sterren