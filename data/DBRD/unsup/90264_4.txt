Daniel Silva, na een journalistieke carrière bij CNN sinds 1997 fulltime auteur, begon in 2000 met zijn Gabriel Allon-serie. Het veertiende deel, The Heist, voert sinds enkele weken de New York Times Bestseller List aan. Allon, (ex-)spion van de Israëlische geheime dienst, doet niet onder voor James Bond met een karakter dat veel dynamischer is dan Ian Flemings 007.

Portret van een spion (2011) is de elfde thriller met Gabriel Allon in de hoofdrol. Tot nu toe werden alleen het eerste en het achtste deel vertaald en bij verschillende uitgeverijen uitgebracht. Onlangs heeft Boekerij de Amerikaanse spionageauteur – een van de besten van zijn generatie – gecontracteerd. De uitgeverij voert een kleine inhaalslag uit: deel twaalf, Gevallen Engel, verschijnt later deze maand, in 2015 volgt Het Engelse meisje en met een beetje geluk ook de vertaling van The Heist.

Gabriel Allon heeft de geheime dienst de rug toegekeerd en zich helemaal toegelegd op het restaureren van schilderijen. In de cottage aan de kust van Cornwall, waar hij zich met zijn vrouw Chiara heeft teruggetrokken, heeft hij net de laatste hand gelegd aan het herstellen van een onbekende Rembrandt, getiteld Portret van een jonge vrouw. Een galeriehouder uit Londen vraagt Allon langs te komen om een door hem aangekocht schilderij te bekijken dat mogelijk een Titiaan is. Gabriel en Chiara besluiten er een romantisch weekendje van te maken.
In Londen aangekomen bereikt hen het nieuws van twee zelfmoordaanslagen in Parijs en Kopenhagen. Als ze even later door Covent Garden wandelen, valt Allons oog op ‘een dode man’, iemand die alle kenmerken van een zelfmoordterrorist vertoont. Allon denkt niet lang na en trekt zijn Beretta. Twee gealarmeerde agenten overmeesteren hem. Machteloos moet hij toekijken hoe een tiental meters verderop de man zijn bomgordel tot ontploffing brengt. Achttien doden die Allon niet heeft kunnen voorkomen… Voordat hij het goed en wel beseft, coördineert hij vanuit Washington een clandestiene, gezamenlijke operatie van de CIA en de Mossad.
Wie is het meesterbrein achter de aanslagen? Terwijl de wereld zijn adem inhoudt, wordt de jacht geopend. Allons team maakt gebruik van de nieuwste spionagetechnieken. De finifo (‘follow the money’) suggereert betrokkenheid van een bekende moslimterrorist uit Jemen. Allon wil proberen de gefortuneerde, van oorsprong Saoedische zakenvrouw Nadia al-Bakari te rekruteren om de Jemeniet te benaderen. Hoe toeschietelijk zal Nadia echter zijn als ze ontdekt wie haar vader – een geldschieter voor terroristen maar wél haar vader – heeft geliquideerd?

Wat er onder onze neus gebeurt, is soms angstaanjagend; Daniel Silva laat ons een nog ijzingwekkender, parallel universum zien, dat van terrorisme en spionage. De auteur uit in zijn boeken de nodige politiek-maatschappelijke kritiek. “Medische zorg, pensioenen, studentenbeurzen, de culturele sector: overal werd geschrapt, gekort en gesnoeid.” Zo schetst hij in Portret van een spion het tijdsbeeld. En wie denkt dat de 'war on terror' beëindigd en gewonnen is, laat zich zand in de ogen strooien. Silva waarschuwt voor het nieuwe religieus extremisme: “Europa’s eeuwenoude vete met de islam was in een nieuwe en gevaarlijke zone beland. [...] De ene partij was oud, vermoeid en zelfgenoegzaam. De andere kon in moordzuchtige razernij ontsteken vanwege een lullig tekeningetje van een Deense cartoonist.” Dit is Silva ten voeten uit.

Over Gabriel Allons verleden onthult de auteur beetje bij beetje genoeg puzzelstukjes om de lezer geboeid en nieuwsgierig te houden. Het stoort dan ook niet dat we als lezers de serie in het elfde deel binnenvallen. Rienk Tychon, uitgever bij Boekerij, vertelt Crimezone: “Daniel Silva’s boeken zijn ook tien jaar later onverminderd goed – de plots zijn geweldig – maar je verliest een dimensie als je als uitgever ervoor kiest om bij deel één te beginnen; Silva schrijft immers op de huid van de tijd.”

Het is voor de fans geweldig nieuws dat ze van nu af aan deze hedendaagse mix van Ian Fleming en John le Carré op de voet kunnen volgen.