Doelwit is een zeer aangrijpend verhaal en lijkt direct uit het leven gegrepen. Achter de vele huisdeuren gaan tegenwoordig niet alleen de Nederlandse culturen meer schuil, maar zijn het ook zeden en gewoonten uit andere landen en uit andere culturen die hun intrede hebben gedaan. De aangrijpende boeken van Linda Jansma kenmerken zich doorgaans door het feit dat ze gaan over huiselijk geweld. Deze keer is dat niet anders, maar nu heeft ze er ook een andere (voor de meesten niet bekende) cultuur bij betrokken. Het boek zelf ziet er netjes uit, maar uit de cover blijkt duidelijk dat het boek voornamelijk op de vrouwelijke lezer gericht is.

Het verhaal leest vrij makkelijk weg. Dit is erg knap, want het is toch een vrij ingewikkeld en ingrijpend verhaal. Op sommige momenten moet het boek wel even weggelegd worden om je als lezer te laten doordringen wat er nou precies allemaal voor vreselijks gebeurt. De plot zit dan ook goed in elkaar. De hoofdpersonen zijn goed beschreven en leuk is dat er aan de ene kant van die echte lekkere Amsterdamse personages inzitten met hun eigen taaltje en rituelen (doe maar gewoon dan doe je al gek genoeg), maar aan de andere kant zitten er juist personages in die weinig met de Nederlandse cultuur hebben. Dit leidt direct tot conflicten zou je als lezer denken. Dit is deels waar, want Linda Jansma heeft ze ook heel goed samen laten komen op sommige momenten. Dit boek onderscheidt zich door de inmenging van deze buitenlandse culturen duidelijk van de andere boeken van deze publiekslieveling. Je moet dus wel open staan voor andere culturen en opvattingen om van dit boek te kunnen genieten.

Doelwit is zeker niet het beste boek van Linda Jansma, maar absoluut weer een thriller om eens lekker in te duiken en je te laten meevoeren. Een thriller van de kwaliteit die we van Linda Jansma gewend zijn. Gewoon een hartstikke goed boek, vandaar 4 sterren!