Het is 1912 en een dappere kleine muis probeert zich staande te houden in een wereld vol gevaren... Nieuwe muizenvallen liggen op de vloer en veel muizenvrienden zijn gevlucht. De kleine muis besluit ook te vluchten, naar Amerika! En dan vliegend, net als de vleermuizen! Hij begint te knutselen aan een vliegtuig, wat nog niet meevalt. De eerste poging om te vliegen mislukt dan ook volledig. Ook de tweede poging loopt niet goed af, maar gaandeweg krijgt de muis steeds betere ideeën om zijn vliegmachine helemaal perfect te laten zijn. Zijn bijzondere pogingen om te vliegen blijven ondertussen niet onopgemerkt... De muis haalt de krant en daarna houden mens en dier hem in de gaten. De uilen liggen op de loer en hij moet heel voorzichtig zijn in zijn strooptochten langs de huizen om de juiste spullen te verzamelen voor zijn nieuwe vliegmachine...

Op een mistige, regenachtige nacht, wanneer de uilen er liever niet op uit gaan, gaat hij met zijn machine op zoek naar het hoogste gebouw van de stad, de kerktoren. Het is zover: de dappere muis gaat heus proberen te vliegen! Wanneer hij dan helemaal bovenin de kerktoren is aangekomen en hij zijn machine start, hoort hij ook het geklapwiek van vleugels... de uilen hebben hem ontdekt! Hij moet maken dat hij wegkomt! Hij start de machine, trekt uit alle macht aan de stuurknuppel en... daar gaat hij, hoog in de lucht! Hij vliegt!

En daar vliegt deze dappere, kleine muis. Hoog boven de wolken en in de warme stralen van de avondzon. Over dorpen, velden, weiden en steden tot hij ten slotte de oceaan voor zich ziet. Hij vliegt de hele nacht door tussen fonkelende sterren en een zilverwitte maan. Wanner een nieuwe dag aanbreekt ziet hij iets in de verte... Een enorme grote stad! New York, Amerika... het is gelukt! Hij vindt er ook zijn muizenvrienden terug.

Al gauw schrijven alle kranten over deze dappere avonturier. De muis trekt met een vliegshow door het hele land. Op een dag staat er een klein jongetje bij de posters over de vliegshow... en zijn hart gaat sneller kloppen... want dit is wat hij ook wil... ooit wil hij de hemel veroveren. En wie dat jongetje is? Grote en kleine mensen ga vooral dit prachtige verhaal en dit bijzondere boek lezen!

Met prachtige illustraties en een adembenemend verhaal neemt de schrijver je mee in het grote avontuur van een kleine, dappere muis of, zoals de auteur zegt: ‘Soms beleven de kleinsten de grootste avonturen...’.
Lindbergh. Het grote avontuur van een vliegende muis is het betoverend debuut van de Duitse illustrator Torben Kuhlmann (1982). Dit boek was zijn afstudeerproject en werd een enorm succes! Het boek heeft een nostalgische uitstraling door het gebruik van veel bruintinten en een kaft die suggereert dat we met een oud, ietwat afgesleten boek te maken hebben. Waanzinnig mooie aquarel en potloodtekeningen roepen een sfeer op van de vroege twintigste eeuw. De tekeningen zijn zo verhalend en gedetailleerd dat het boek bijna zonder tekst had gekund…
Het boek is bestemd voor kinderen vanaf 6 jaar. Maar ook ‘grote’ mensen zullen hier veel plezier aan beleven; een feest om voor te lezen!

Het boek is vertaald uit het Duits door Joukje Akveld en verscheen bij uitgeverij De Vier Windstreken.