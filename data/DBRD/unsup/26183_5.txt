Tijdens Wereldoorlog II raakt Freddie op 15-jarige leeftijd samen met haar zus Truus betrokken bij het verzet. Van haar moeder krijgt ze maar één advies: ‘Word nooit als de vijand, maak geen vuile handen en blijf altijd zelf nadenken’.
De eerste taak van Freddie wordt het verleiden van een SD-soldaat, zodat andere leden van de verzetsgroep hem kunnen uitschakelen terwijl ze samen in het bos wandelen.
Ze raakt betrokken bij het gewapende verzet, waarbij ze ook zelf een pistool leert gebruiken.
Ondertussen is Freddie verliefd geworden op haar overbuurjongen Peter, maar vanaf het begin is er spanning in hun relatie. Peter wil dat ze zich afzijdig houdt van het verzet maar Freddie heeft daar geen begrip voor.
Bij de volgende verzetsactie schiet Freddie zelf een verrader neer, wanneer het pistool van Truus weigert. Ze stelt zichzelf gerust dat ze hierdoor veel mensen heeft gered, maar het blijft voor haar de hele oorlog een vraag of het neerschieten van anderen gerechtvaardigd is.
Deze worsteling om niet te worden als de vijand en de rauwe werkelijkheid van het gewapende verzet vind je in het hele boek terug.
Tijdens de verschillende verzetsacties weet Freddie handig gebruik te maken van haar jonge uiterlijk. Ze komt bekend te staan als het meisje met de vlechtjes, die iedere keer ‘schijnbaar toevallig’ in de buurt is, wanneer verschillende hooggeplaatste Duitsers worden geliquideerd.
Zelf overleeft ze de oorlog maar verschillende leden van de verzetsgroep komen om het leven, waaronder haar vriendin Hannie Schaft.
Het boek eindigt symbolisch. Freddie trekt haar rode strikken uit het haar en bergt ze als souvenir aan de oorlog samen met het pistool op in het dressoir.
De oorlog én Freddies jeugd zijn verleden tijd.
Wilma Geldof is er opnieuw in geslaagd om de oorlog te beschrijven vanuit een onverwachte invalshoek, waarbij ze het voorrecht had om de hoofdpersoon Freddie Oversteegen zelf te interviewen. Haar bijna zakelijke en nuchtere manier van schrijven geeft extra kracht aan het verhaal evenals de onderhuids aanwezige worsteling van Freddie rond het liquideren van de vijand.
Een verhaal over een gewoon meisje, die geroepen werd tot daden in heftige oorlogsomstandigheden.