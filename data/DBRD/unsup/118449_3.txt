Het zwarte gif, het 16e boek van Daniel Silva met Gabriël Allon in de hoofdrol, is een fictief verhaal dat tijdens het schrijven ervan ingehaald werd door de werkelijkheid. Ten tijde van het schrijven werd de wereld opgeschrikt door aanslagen in Parijs en Brussel. In zijn voorwoord geeft Silva aan dat hij heeft overwogen om het manuscript aan de kant te leggen, maar uiteindelijk toch heeft besloten het af te maken zoals hij het oorspronkelijk in gedachten had.
In Parijs en Amsterdam vinden zeer hevige bomaanslagen plaats met als gevolg vele honderden doden en gewonden. Al snel is duidelijk dat IS achter de aanslagen zit met als hoofdverdachte een man genaamd Saladin. Gabriël Allon, meesterspion, moordenaar en restaurateur, rekruteert vervolgens Natalie, een jonge arts die hem moet helpen. Hij zorgt ervoor dat Natalie kan infiltreren zodat hij Saladin’s plannen kan verijdelen en nog liever zijn hoofd op een presenteerblaadje krijgt. Het verhaal begint spectaculair maar daarna wordt het eerste deel van het boek gebruikt om ons een geschiedenisles te geven. Ook worden in het eerste deel alle karakters voorgesteld. Dat is wel prettig voor degene die nog niet bekend zijn met Gabriël Allon en is het lezen van dit boek zonder alle vorige, goed te doen. De schrijfstijl is prettig, zonder echt moeilijke woorden en op sommige momenten erg beeldend. Het boek is onderverdeeld in 4 delen, waarvan het 3e deel mij het meeste aansprak omdat hierin de meeste spanning zit. Het 4e deel heeft een open eind, zodat er ongetwijfeld een 17e deel met Gabriël Allon zal komen.