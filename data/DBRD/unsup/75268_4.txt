Caja Cazemier heeft veel boeken geschreven voor kinderen vanaf 11 jaar. In 2007 schreef zij al “Vamp”, een boek op basis van de eerste veroordeling van een man die minderjarige meisjes via de webcam tot sexuele handelingen had gedwongen. Dit verschijnsel noemen we nu ‘grooming’. In een gesprek met de uitgeefster kwam ter sprake dat Vamp een herdruk of update behoefte. Caja schreef liever een geheel nieuw boek. Frank R., die via internet contact legde met meisjes, werd in juli 2014 veroordeeld in een zeer omvangrijke zedenzaak. De berichtgeving van deze zaak leidde uiteindelijk tot dit boek #selfie.

Mirthe, de hoofdpersoon, is een meisje van veertien jaar op de middelbare school. Ze heeft een tweelingbroer Ralf, waar ze niet veel mee omgaat, ze zitten notabene op verschillende scholen. Haar vriendin Lauren en zij hebben veel contact over de telefoon, ze sturen elkaar zelfs ’s nachts berichtjes. Op een gegeven moment gaan ze op Tinder, waar ze jongens een hartje of kruisje kunnen geven. Wanneer er een match is, leidt dit soms tot een kortstondige chat. Afspraken met jongens maken ze niet. Mirthe heeft wat issues met haar ouders omdat haar schoolprestaties afglijden. Haar telefoon en laptop worden regelmatig ingenomen. Hier baalt ze stevig van. Helemaal wanneer ze via Facebook een bericht krijgt van Twan. Hij vind haar mooi en lief. Steeds vaker chatten ze met elkaar en sturen ze elkaar selfies. Lauren, haar beste vriendin heeft problemen en gebruikt op een gegeven moment haar telefoon nauwelijks meer en zo verwaterd hun contact. Twan wil graag skypen met Mirthe en ze laat zich verleiden. Mirthe gaat steeds verder op Twan’s wensen in, maar is hij wel wie hij zegt dat hij is? Twan wil haar zelfs in het echt ontmoeten, wie kan ze om raad vragen?

#selfie is van begin tot eind in de IK-vorm geschreven, dit was even wennen, maar zo komt het verhaal wel binnen. Als moeder van drie dochtertjes heb ik nu ervaren hoe groot de sociale druk is tussen leeftijdsgenoten. En dat deze druk door de moderne communicatiemiddelen bijna 24 uur per dag aanhoudt. Wanneer je als vriendinnengroepje uitsluitend binnen een facebook- of chatgroepje ‘praat’, dan vallen vanzelfsprekend degene die hier niet aan mee wensen of mogen doen buiten de boot. Een sociale uitsluiting. Dat er nare mensen zijn op deze wereld is me niet vreemd. Dat deze mensen handig gebruik kunnen maken van dit principe verrast me na het lezen van dit boek niet meer. De glijdende schaal is erg goed onder woorden gebracht. Het begint allemaal leuk en onschuldig. Heel langzaam worden er wat speldenprikjes uitgedeeld, een beetje chantage en dan weer een verheerlijking van een meisje in de puberteit. Die golf van emoties, van boven naar beneden, brengt ieder mens uit evenwicht en helemaal in deze kwetsbare leeftijdsfase. Dit boek komt boven op de plank te liggen en ik ga er mijn voordeel mee doen. Als onze dochters oud genoeg zijn mogen ze het lezen, graag zelfs. Of ik wacht tot ze 13 jaar oud zijn, dat denk ik niet.

In het Nawoord van #selfie worden de lezers nog gewezen op helpwanted.nl, een website over online sexueel misbruik van kinderen en jongeren. En op vraaghetdepolitie.nl wanneer je zit met vragen of ervaringen met betrekking tot veiligheid op internet of grooming.

#selfie bevat geen illustraties, het boek is in januari 2015 uitgegeven door Uitgeverij Ploegsma.

/Lmcmr