Na Jacht is dit het tweede boek met de Brits-Aziatische inspecteur Johnny Mann in de hoofdrol.
De boeken van Weeks spelen zich met name af in Hong Kong, waar Johnny Mann samen met zijn collega's Ng en 'Shrimp' de strijd aangaat met de gevreesde triades.
In Handel begint het verhaal met de ontvoering van Amy, de dochter van de belangrijkste baas van de belangrijkste triade van Hong Kong en bekende vijand van Mann. Hoewel er losgeld wordt betaald voor Amy, wordt ze niet vrijgelaten. Haar ontvoerders hebben wat anders voor haar vader in petto: ze willen de controle over de seksindustrie met jonge kinderen van hem overnemen. Mann en zijn Britse collega Betty Stamp, die de ontvoering van Amy onderzoekt, slaan de handen ineen om dit te voorkomen en al doende de ontvoering en het misbruik van jonge kinderen tegen te gaan. .

De schrijfster beschrijft op gruwelijk gedetailleerde wijze de gang van zaken rondom kindermisbruik in de seksindustrie, vanaf de ontvoering of verkoop van de kinderen tot hoe ze 'klaargemaakt' worden voor het werk. Zij kan hiervan met kennis van zaken spreken omdat dit haar zelf bijna is overkomen. De rillingen lopen je over de rug bij de beschrijvingen van hetgeen waar deze kinderen aan onderworpen worden. Het boek is hiermee, naast een zinderende thriller, ook een aanklacht tegen allen die op welke wijze dan ook bij dit misbruik als dader betrokken zijn.

Handel is een boeiende en indringende thriller met goed uitgewerkte karakters. Met name Johnny Mann komt steeds beter uit de verf, waar er voor zijn collega's in dit boek minder aandacht is. Andere hoofdpersonen als pater Finn, Betty en in latere instantie ook Amy worden geloofwaardig geportretteerd. Al met al een sterk vervolg op haar debuut; ik ben benieuwd naar eventuele vervolgen!