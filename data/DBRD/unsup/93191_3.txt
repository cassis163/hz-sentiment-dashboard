Falco, een nogal onbesuisde jongen, leeft in de moerassen. Het volk dat daar leeft is relatief primitief, maar vredelievend. het volk leeft samen met hun vogels, de Stympha’s. Deze vogels jagen voor ze en het volk kan niet zonder hen.
Als de Alkeiden uit Concordia besluiten dat zij hun heerschappij willen vergroten trekken zij al plunderend over het land. De Stympha’s worden gestolen. Een ramp voor de bevolking in de moerassen.
Falco, die het gevoel heeft iets goed te maken door zijn ondoordachte acties uit het verleden, gaat samen met zijn beste vriend op reis om de Stympha’s terug te halen.
Het wordt een reis vol avonturen, nieuwe vriendschappen en onverwachte ontdekkingen.

Het boek heeft mij echt verrast en ik denk dat het voor de doelgroep van 12+ een heerlijk speed verhaal is om te lezen.
Nienke Pool weet de lezer te boeien door de omschrijving van de omgeving en de gedachtegang van de personages, met name van Falco.
Het is een jongen met een goed hart, maar die niet nadenkt en direct handelt. dat brengt hem regelmatig in de problemen. Veel kinderen zullen zich in Falco kunnen herkennen.
Er zullen voor de doelgroep soms best heftige momenten tussen zitten. Aan de andere kant worden ze meegenomen op een heerlijk avontuur waar hier en daar ook nog eens een mooie levensles is verweven. deze lessen zijn niet prominent aanwezig, ze vallen niet op. Ik ben benieuwd wat Nienke Pool nog meer voor ons in petto heeft.