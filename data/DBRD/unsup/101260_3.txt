Op een afgelegen eiland start de zoektocht naar de vermiste Madeleine Merano.
Abel, die bij zijn twee moeders woont, vertrekt naar het eiland om een verslag over de zoektocht te schrijven als eindwerkstuk. Maar voor Abel is dit ook een zoektocht naar zijn vader.

De lezer maakt kennis met een allegaartje van personages. De vreemdeling, de rechercheur, de helikopterpiloot, een rare vogel, de vader, huishoudpersoneel, de jonge Manolito,... De personages worden echter niet voldoende uitgediept en zijn vaak overbodig. Over Madeleine komt de lezer weinig te weten. Een beetje verduidelijking had hier best gemogen. Er blijven te veel vragen open.

De schrijfstijl is moeilijk onder te brengen onder één bepaalde categorie. Literatuur, lectuur, chicklit,...?

“Ze miste zijn sterke bruine armen, die glommen in het maanlicht als ze elkaar liefhadden in de branding. Zijn zoute kussen, zijn zoete tong. God, wat verlangde ze ernaar om verzwolgen te worden door de liefde van een man. Elke man. Zolang hij haar met huid en haar beminde, vulde met zijn levenskracht, uitputte met de vurigheid van zijn liefde.”

Het verhaal is chronologisch opgesteld. De lezer komt langzaam te weten wat er in het verleden van de personages is gebeurd. Meestal kabbelt het verhaal rustig verder. Veel beschrijvingen, veel details. Het overvloedig gebruik van bijvoeglijke naamwoorden werkt storend.
De gebeurtenissen worden nooit echt spannend en het einde is eerder clichématig.

Het lijkt wel alsof alle regeltjes van een schrijfcursus worden toegepast binnen één verhaal. Nog een bijvoeglijk naamwoord, nog een beschrijving toevoegen, nog wat personages in het verhaal brengen,... Hierdoor komt de schrijfstijl zeer technisch over.

Deze paperback lijkt op het eerste zicht een beetje op een reisgids door de coverfoto. De foto van de auteur heeft geen goede belichting, klein detail dat toch een onverzorgde indruk geeft.

Bij de beoordeling heb ik getwijfeld tussen 2 of 3 sterren. Als lezer heb ik me behoorlijk geërgerd aan de schrijfstijl. Maar ik begrijp dat er lezers zijn die zich hier niet aan storen en wel kunnen genieten van dit verhaal. Drie sterren dus voor dit matig boek.