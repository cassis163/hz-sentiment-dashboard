Deze debuutroman van Vincent van Warmerdam is vlot geschreven. De uitwerking en verdieping van de personages kon misschien beter, maar de mooie schrijfstijl maakt dit dan weer goed. 'De Plectrumfabriek' is een verhaal over opgroeien, over vriendschap en muziek.

De familie van Wessel verhuist naar de kust, waar de vader toneelmeester wordt van een bioscoop/theater. Wessel in de jongste van het gezin. Hij leert in zijn nieuwe woonplaats al snel enkele jongens kennen. Wessel en zijn vrienden vormen een muziekgroepje. Wat zal de toekomst brengen voor deze vrienden? Ze fantaseren graag over buitenlandse reizen met hun muziekband. 'De plectrumfabriek' is een droom die niet realistisch is. Ieder gaat uiteindelijk zijn eigen weg.
Het verhaal beschrijft ook de gezinsrelatie. De vader is ambitieus, de moeder had liever niet zo een druk gezin gehad en meer tijd voor zichzelf. Het wordt haar snel allemaal te veel.

Het verhaal is opgebouwd in chronologische volgorde. Dit leest wel vlot en aangenaam. Wat zeker bijzonder is, is dat de schrijver geen plaatsnamen vernoemt of een tijdsperiode. De lezer moet dus zelf een beetje op zoek gaan naar de periode waarin het verhaal zich afspeelt. Aan de hand van gebeurtenissen (Beatles, renner Anquetil,...) wordt dit snel duidelijk. Sommige zaken worden tot in detail besproken. Maar soms is er ook in 2 zinnen een hele tijdsperiode voorbij is. Hierdoor mist het verhaal af en toe 'cadans' . Dit boek bevat vele mooie fragmenten die het lezen zeer aangenaam maken.

"Binnenshuis is alles al eens eerder gebeurd. Buiten de deur is het anders. Daar liggen de dingen niet vast. daar gebeuren dingen waarvan hij de afloop niet kent. Daar zijn de anderen niet altijd dezelfden."