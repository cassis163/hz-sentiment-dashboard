Klas 2C gaat met een touringcar voor een werkweek naar de Ardennen. De klas is nog amper vertrokken of de leerlingen ontvangen een berichtje op hun telefoon. ‘Speel mijn dvd af! Het is die met het gele hoesje. Doe het binnen vijf minuten. Anders breekt de hel los.’ Als de dvd wordt afgespeeld wordt duidelijk wat er aan de hand is: er is een bom aan boord van de bus! Niemand mag de bus nog in of uit. Is het een grap of loopt 2C echt gevaar?

Al ruim 70 titels heeft Mirjam Mous (1963) op haar naam! Ze is auteur van bekende Young Adult thrillers. Denk aan Boy 7, Test en Vals Spel. Mous schrijft, vanuit haar werkkamer in Breda, meestal boeken. Boeken voor beginnende lezers, lezers vanaf 10+, vanaf 12+ en echte meidenboeken. Maar ook schrijft ze verhalen voor bundels, tijdschriften en lesmethodes. En hoewel Mous het liefst schrijft in de ik-vorm, is 2C geschreven in de hij/zij-vorm.

Met 2C weet Mous de lezer direct te boeien en de spanning goed op te bouwen. Vooral omdat ze in haar hoofdstukken heen en weer springt van heden naar verleden, maar ook tussen personages. Je maakt kennis met leerlingen en docenten. Door steeds naar het verleden te springen, leer je een aantal personages steeds beter kennen. Op het moment dat je denkt te weten hoe het verhaal in elkaar steekt, zet Mous je op een ander spoor.

Iedereen heeft wel een motief. De bommelder dacht er net zo over. ‘Ze waren trouwens heus niet allemaal zo onschuldig als iedereen wel dacht.’ De proloog maakt je direct nieuwsgierig; je wilt het boek lezen!

Het verhaal is een perfecte afspiegeling van een gemiddelde klas op een middelbare school; populaire jongens en meiden, pestende en gepeste leerlingen, de meelopers en leerlingen die zich meer op de achtergrond begeven. De jonge lezers zullen zich dan ook herkennen in het verhaal.
Valentijn Aafjes, een van de hoofdpersoon uit het verhaal, is een heel slimme jongen en wordt daarom behoorlijk gepest. Zijn moeder werkt bij de politie. Samen met zijn moeder probeert Valentijn erachter te komen wie het brein is achter de bommelding. Driss Amrani is een grote pestkop, maar dit heeft een reden. Als Driss uiteindelijk beseft dat hij Valentijn nodig heeft gaan ze samen op zoek naar de bom. ‘Kom op nou,’ smeekt Driss. ‘Ik heb je nodig.’ ‘Het spijt me dat ik je schoenen toen heb afgepakt,’ zegt Driss. ‘Ik was gewoon boos, snap je? Om mijn vader en alles en toen kwam ik jou tegen.’

Naast Valentijn en Driss maak je ook kennis met andere personages. Fleur en Inkie, twee hartsvriendinnen. Mila, die ontzettend gepest wordt en zich overal probeert te verbergen. Ben zet zich in voor het welzijn van dieren en het behoud van de natuur. De scheikundeleraar Walter van Piere die thuis zijn zeer zieke vrouw moet verzorgen. En niet te vergeten mevrouw Vos, hoogzwanger.

Doordat Mous de personages laat worstelen met echte (tiener)problemen, zijn de personages geloofwaardig. De werkelijkheid in het boek is de werkelijkheid buiten het boek. Diefstal, familiedrama, armoede, racisme, discriminatie, chantage, pesterijen, maar ook geloofsovertuiging; het komt allemaal aan bod. Tegelijkertijd is de verhaallijn niet altijd realistisch. De afwachtende houding van de leraren maak het verhaal soms zwak, nog afgezien van het feit dat Valentijn een pakketje mag openmaken met daarin mogelijk een bom.

Overigens verrast Mous de lezer in de epiloog. De onderlinge gespannen sfeer heeft plaats gemaakt voor verbinding. ‘Waarom doen we niet allemaal mee?’ stelt Irmak voor. ‘Met de hele klas.’ ‘Geweldig,’ zegt Driss. ‘Ik ga meteen Mo appen.’
In het laatste stuk geeft Mous de lezer een boodschap mee; in tijden van nood moet je elkaar hulp bieden en ondersteunen. Klas 2C was een lastige klas, de leerlingen maakten het elkaar (en de leerkrachten) vaak lastig. Door de heftige tijd in de bus hebben ze elkaar leren kennen én waarderen!

Weer heeft Mous een boeiend Young Adult boek geschreven. Aantrekkelijk door de mooi vormgegeven hardcover, het dikkere papier en het fijne lettertype. De redelijk simpele schrijfstijl in korte zinnen maakt dat het boek vlot te lezen is en Mous weet daardoor de aandacht van de jonge lezer vast te houden. Een aanrader! Iedere lezer wil natuurlijk weten hoe het afloopt met de bom in de bus.