Een erg mooie en mysterieuze cover heeft In een donker donker bos. Een donker bos (joh) met mistflarden en een mysterieus licht. Past er goed bij de titel. Al had die wel iets minder aanwezig mogen zijn. Hij is nu wel erg groot en in het oog springend. Ook de kleur past er niet helemaal bij. Op de achterflap een gewaagde uitspraak van de Independent: ‘De spannendste thriller van het jaar. Ik daag iedereen uit om dit boek over vergiftigde vrouwenvriendschap niet in één ruk uit te lezen.’ Ik ben benieuwd of deze uitspraak waar is.

Ruth Ware studeerde aan de universiteit van Manchester. Na haar afstuderen verhuisde ze naar Parijs, waarna ze zich weer in Londen vestigde. Ze werkte als boekhandelaar, leraar Engels en is nu publiciste voor grote Londense uitgeverijen. In 2015 debuteerde zijn met In een donker donker bos in Engeland, waarmee zij de bestsellerlijsten bestormde. De Nederlandse vertaling komt in april uit. Ruth is momenteel bezig aan haar tweede thriller: The woman in cabin 10.

Nora was vroeger, toen ze op de middelbare school zat, goed bevriend met Clare. Maar door een zeer vervelende samenloop van omstandigheden heeft ze school, stad en vriendinnen achter gelaten. 10 jaar later woont Nora alleen op een klein flatje in Londen en werkt als schrijfster. Ze krijgt op een dag een bijzondere mail: Of ze naar het vrijgezellenfeest van Clare wil komen. Nora vraagt zich af of het een vergissing is, ze heeft Clare immers al 10 jaar niet meer gezien en gesproken. Na lang twijfelen, besluit ze samen met een andere vriendin toch te gaan. Het vrijgezellenfeest vindt plaats in een soort glazen huis, midden in het bos. Nora blijft constant het gevoel houden dat het een slecht idee was. En als op een avond het noodlot toeslaat, weet ze het zeker: Ze had nooit moeten gaan!

Het verhaal start gelijk al goed, met een griezelig volkslied:
In a dark, dark wood there was a dark, dark house
And in the dark, dark house there was a dark, dark room
And in the dark, dark room there was a dark, dark cupboard
And in the dark, dark cupboard there was… a skeleton
Klinkt spannend! En dat is het ook. De spanning wordt langzaam opgebouwd, eerst door de beschrijvingen van de omgeving, daarna door de elkaar steeds sneller opvolgende gebeurtenissen. Naar het einde toe wordt de spanning goed opgedreven en neemt een verassende wending.
We beleven het verhaal door de ogen van Nora, er wordt gewisseld tussen gebeurtenissen tijdens het vrijgezellenfeest en in het ziekenhuis. Nora wordt als een onzekere, ietwat achterdochtige maar erg rustige jonge vrouw neergezet. De gebeurtenissen in haar jonge leven hebben zijn weerslag op haar vertrouwen en gevoelsleven. Ze is vroeger enorm gekwetst, waardoor ze niemand meer echt vertrouwd. Dus als ze de uitnodiging ontvangt is ze vooral achterdochtig. Ik vind de beslissing om toch naar het vrijgezellenfeest wel een beetje vergezocht, ik zou dit, in het geval van Nora, nooit gedaan hebben.
Flo, de vriendin van Clare, heeft het vrijgezellenfeest georganiseerd. Haar reactie op bepaalde gebeurtenissen en haar obsessie voor Clare worden af en toe wel heel erg overdreven. Ze werkt hierdoor snel op de zenuwen.
De omschrijving van het huis en de omgeving zijn zeer gedetailleerd, waardoor je jezelf in het “glazen huis” en het bos waant. Dit zorgt direct voor een mysterieus en erg onheilspellend gevoel. De omschrijving van het mistroostige weer helpen hier erg goed aan mee. Koud, nat, sneeuw, de juiste ingrediënten voor een onheilspellend boek. Uiteraard is er zo goed als geen telefoonsignaal en is de vaste lijn, na het vallen van de sneeuw, dood.
Ware heeft een prettige, vlotte pen. Geen ellenlange hoofdstukken en uitweidingen. Gewoon recht voor zijn raap. Het verhaal leest zeer vlot, geen moeilijke woorden of zinnen, maar ook niet heel eenvoudig of goedkoop geschreven. Ze weet er precies de juiste draai aan te geven om het constant te laten boeien en het verhaal nergens te laten verslappen.

Spannend, vlot en zeer goed debuut. Zou ze dit in een volgend boek weer kunnen evenaren of zelfs verbeteren?

Spanning: 4,5
Plot: 4,5
Leesplezier: 5
Schrijfstijl: 5
Originaliteit: 4,5
Psychologie: 4,5

Hiermee krijgt Ruth Ware een mooie score van een geweldige 4,5 sterren voor In een donker donker bos. Zeer benieuwd naar haar volgende boek.