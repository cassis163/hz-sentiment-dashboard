Ik moet eerlijk bekennen dit is mijn allereerste Dan Brown die ik heb gelezen voor de film er is!

De andere boeken heb ik pas gelezen na de film. Dus ik ben nu alleen maar heel benieuwd hoe het verfilmd gaat worden en ik weet zeker dat er wel een hele mooie, spannende film van te maken is!

Het boek is geen boek wat je zo even uit leest. Er staan veel hoogdravende woorden in en ontzettend veel uitleg over de kunst die Robert Langdon tegenkomt en alle technologie die er gebruikt wordt.
Hierdoor heb ik wel af en toe even het boek weg moeten leggen, om tot me door te laten dringen wat ik nu net gelezen heb.

Voor de rest is het verhaal weer een kneitergoed Dan Brown verhaal zonder meer!

Het verhaal gaat over een oud-student van Robert Langdon die op het punt staat toekomstveranderende informatie openbaar te maken. Hij heeft hiervoor diverse belangrijke mensen uitgenodigd om naar het Guggenheim Museum te komen en hij zal de hele openbaring livestreamen, dus mensen van over de hele wereld kunnen alles toch meemaken zonder erbij te hoeven zijn.

Robert Langdon is dus ook uitgenodigd en jij maakt als lezer zijn hele reis door het Guggenheim mee, inclusief uitleg van alle kunstwerken die hij daarbij tegenkomt. Hij krijgt een tour door het museum van een personal assistent van zijn oud-student door middel van een headset.

Uiteindelijk komt Robert erachter dat deze personal assistent helemaal niet echt bestaat en een computer is genaamd Winston. Ik als lezer kreeg erg veel sympathie voor Winston en als halverwege het boek de verbinding wegvalt tussen Robert en Winston had ik daar best moeite mee. Ik dacht nu spreken ze elkaar nooit meer en die arme computer (stom he)....

Als Robert dan ineens de verbinding weer weet te herstellen was ik ook oprecht blij dat Winston er weer was. Als Winston dan mededeelt dat hij zichzelf gaat wissen na 24 uur, vind ik dat ook weer erg jammer. Maar dan aan het eind van het boek voel ik dat niet meer en ben ik juist blij dat dat gebeurd is. Dat vind ik dan wel weer ontzettend knap van Dan Brown, dat hij een computer zo neer kan zetten dat je gewoon een computer leuk gaat vinden en dan later zo van mening kan veranderen!

Het slot vond ik wel een leuke twist hebben. Ik zag dit einde niet aankomen, wel ongeveer, maar toch niet helemaal zoals het nu ging.

Het enige jammere aan de boeken van Dan Brown vind ik dat je altijd naar al die plaatsen wilt, waar hij komt in zijn boeken. Naar aanleiding van Inferno ben ik in Florence geweest en nu zou ik dolgraag met eigen ogen het Guggenheim Museum zien en komt hij op plaatsen in Barcelona waarvan ik denk, ben ik eigenlijk wel in Barcelona geweest, die plekken heb ik allemaal niet gezien. Dus Barcelona staat ook weer op het lijstje!

Als echte fan van Dan Brown ben je het wel verplicht dit boek te lezen. Ben je nog geen fan, zou ik dit boek ook gaan lezen, het loopt, ondanks de vele uitleg, best lekker en ik vind de twist aan het einde geweldig!

Ik ben nu echt heel benieuwd hoe Tom Hanks hier Robert Langdon weer neer gaat zetten en misschien Penelope Cruz als Ambra ;-)?

Veel leesplezier!!