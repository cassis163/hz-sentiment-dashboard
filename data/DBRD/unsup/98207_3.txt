Pat Somers is nog volop aan het bekomen van de openingsfilm op het Internationale Filmfestival van Gent, waarin zijn figurantenrol tot een minimum herleid werd, als op het podium een filmster tijdens haar speech geÃ«lektrocuteerd wordt. Na een gesprek met Herman Brusselmans lijkt Somers ervan overtuigd dat het geen ongeluk was, en begint hij een onderzoek dat hem langs alle facetten van de Vlaamse filmwereld leidt. Brusselmans idee, dat iemand zijn laatste roman aan het naspelen is lijkt waarheid te worden als Somers op zijn pad verscheidene lijken vindt. Maar met elk slachtoffer komt hij ook dichter bij de ontmaskering van de dader...
Van originaliteit gesproken: dit boek is opgezet als een DVD. Zo zijn er achterin dan ook de gewiste scenes, bloopers en zelfs the making of... te vinden. Alleen de aftiteling ontbreekt. Deze eigenzinnige lay-out wordt ook doorgetrokken naar het hoofdpersonage zelf, want een man met een dergelijk zelfrelativeringsvermogen en sarcasme heeft in het hele thrillerwereldje zijn gelijke niet. Hij is een verademing tussen al die andere, zelfingenomen en serieuze detectives en rechercheurs. Toch blijkt dat de auteur met vuur speelt, want naarmate het boek vordert, ontstaat er een licht gevoel van irritatie bij de lezer over het constant grappig uit de hoek komen, dat bij vlagen geforceerd over komt en haast belangrijker lijkt dan het verhaal zelf. Het is dansen op het slappe koord, en dan is een tuimeling af en toe niet te vermijden. Zo staat de overvloedig aanwezige humor de geloofwaardigheid en de diepgang van het geheel in de weg. Maar toch zorgt net die originele aanpak van deze auteur ervoor dat zijn boeken over deze grappigste detective van Gent en omstreken niet in een collectie mogen ontbreken.
Bavo Dhooge slaagt er ook in om in zijn boeken veel aandacht te besteden aan de couleur locale, en dit boek, het vierde met Pat Somers in de hoofdrol, is daarop geen uitzondering. Het begint met een grote bijrol voor het literair enfant terrible Herman Brusselmans, en eindigt met veel aandacht voor de locaties. Met Star heb je een kleine stadgids bij de hand, waarin enkele markante, populaire en typische plaatsen in Gent als locatie gebruikt worden. Ook wordt de innerlijke mens niet vergeten, en bevat het boek een keur aan etablissementen die drank en voedsel serveren. Maar laat nu net deze overvloed aan couleur locale het grote struikelblok zijn om een doorbraak te forceren buiten Vlaanderen.
En dan is er nog de plot, die net sterk genoeg is om de aandacht van de lezer vast te houden, maar zeker geen hoogvlieger is... tot aan de ontknoping, want die komt aan als een slag in het gezicht. Met een plotwending die inslaat als een bom wordt de lezer wakker geschud. Prachtig om vast te stellen hoe Bavo Dhooge, zonder ook maar de minste indicatie te geven, naar deze climax toe gewerkt heeft. Alleen is het jammer dat het net dit einde aan originaliteit ontbreekt, want we kwamen een dergelijke ontknoping al tegen in een paar kaskrakers van films, die ik niet zal noemen, om de verrassing voor de toekomstige lezer niet te vergallen. Ondanks het feit dat dit trucje als een paar keer gebruikt werd, kunnen we alleen maar vaststellen dat het zijn werk feilloos blijft doen.