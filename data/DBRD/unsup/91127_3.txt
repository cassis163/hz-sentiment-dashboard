Lang voordat Harry Potter op Zweinstein begon was er een andere deugniet in de wereld van de magie. Newt Scamander is een bevlogen fabeldierenfanaticus en reist de hele wereld rond om zijn geliefde beestjes (niet door iedereen gewaardeerd) te bestuderen en te beschermen. Zodra Newt in New York aankomt gaat het al snel mis. Zijn eigen dieren ontsnappen al snel aan hun magische verblijfkoffer. Maar ook in New York is het niet rustig, er zijn vreemde voorvallen waar geen verklaring voor gegeven kan worden. Tijdens de zoektocht naar de verdwaalde fabeldieren leert Newt Tina, Jacob en Queenie kennen. Tina is een onbegrepen schouwer met hart voor de zaak. Haar zus Queenie is knap en liefdevol maar verstand van magie heeft ze niet. En Jacob is een niemagie, de Amerikaanse vorm van een dreuzel. Samen met zijn nieuwe vrienden komt Newt erachter dat de verloren fabeldieren nog wel zijn minste zorg zijn. Macusa, het ministerie voor magie in Amerika, zit Newt op de hielen en verdenkt hem van de mysterieuze aanslagen in de stad. Maar zodra Newt zijn dieren met de nodige moeite heeft teruggevonden blijkt dat er iets anders achter deze gebeurtenissen zit. En een grootmacht in de wereld van de magie komt uit de aap zijn mouw.

J. K. Rowling kennen we bijna allemaal van Harry Potter. Met haar magische vertelsels hield ze een hele generatie jarenlang in haar greep. Met dit complete filmscenario van Fantastic Beasts and where to find them licht ze een tipje van de sluier op van de magische wereld buiten Zweinstein. De manier van schrijven (scenario) is even wennen en lang niet zo gedetailleerd als we gewend zijn van Rowling maar kijk hier doorheen en je leest een parel van een boek. Het zit vol met complotten en verborgen feitjes waar de meeste Harry Potter liefhebbers nog steeds dol op zijn.
Verwacht geen boek dat tot in de puntjes is uitgewerkt want dat is de opzet van dit boek nooit geweest. Begin gewoon met lezen en laat je meeslepen in weer een nieuw avontuur van J. K. Rowling.