‘Angst’ is een bundel vol spannende verhalen. De hoofdpersonen in elk van de verhalen zijn ‘doodgewone’ mensen.

Gewone mensen die totaal onverwacht in ongewone en angstige situaties terecht komen. Van een gasexplosie in een winkelcentrum tot een verkrachting. Een cocaïnesmokkel en diverse andere criminele activiteiten en angstige situaties komen voorbij in 'Angst'.

“De duinen hadden in deze vroege uren een magische aanblik. Een glooiend landschap met helmgras, diverse bloemensoorten en de zeer gevarieerde fauna. In de verte zag ik een zeemeeuw die zich in een glijvlucht bevond over de thermische luchtstromen.”

'Angst’ is een bundel die gemakkelijk wegleest. Dat is voornamelijk te danken aan de plezierige schrijfstijl van de auteur. De relatief korte zinnen maken de verhalen –over het algemeen- vlot leesbaar. Er is overigens wel een duidelijk verschil in schrijfstijl merkbaar tussen het ene verhaal en het andere. Juist de wat complexere verhaallijnen brengt Ester fraaier voor het voetlicht dan de ‘eenvoudiger’ exemplaren.

“Carl schrok van de enorme ravage en de tientallen slachtoffers. Hij was al bij veel incidenten betrokken geweest, maar zo dicht bij huis en in de buurt waar hij zojuist winkelde was toch wel confronterend. Weer moest hij terugdenken aan jaren geleden. Aan de gebeurtenis die zijn leven een andere wending had gegeven.”

De meeste verhalen zijn doorspekt van de nodige spanning, sommige bevatten ook een romantisch element. Een enkel verhaal was mij iets te voorspelbaar, anderen daarentegen bevatten een heerlijke onverwachte wending.

“De volgende dagen zijn hectisch. Het forensisch onderzoek is in werking gezet en alles rondom Joan’s huis is afgezet. De lijkschouwer geeft zijn bevindingen in een rapport weer, waarbij weinig nieuws aan het licht komt. Ze is door een combinatie van factoren gestorven. De wond in haar buikstreek is veroorzaakt door een scherp voorwerp.”

Een verbeterpunt is wat mij betreft het feit dat sommige verhalen iets te abrupt eindigen. Wellicht zou een volgende bundel wat minder verhalen kunnen bevatten zodat de verhalen die worden opgenomen, ook werkelijk kop, middenstuk en vooral een gedegen staart hebben.

Ondanks dat is ‘Angst’ een fijne bundel. Mijn favoriete verhaal is 'Gas'. Dit verhaal maakte op mij de meeste indruk. Het is bovendien het meest complete verhaal dat zich laat lezen als een miniroman. Fraaie karakteriseringen, prima opbouw van gebeurtenissen. Compleet met spanning en romantiek.

Over de auteur
Margret Ester (1965) wordt in Zwolle geboren (1965). Sinds 2003 woont Ester met man en dochter in Gramsbergen. Al van kinds af aan is de auteur dol op boeken. Deze liefde ontwikkelt zich gaandeweg in een liefde voor schrijven. Ester wil haar verhalen delen zodat iedereen even de waan van de dag vergeet en zich mee laat nemen in een spannend, romantisch of avontuurlijk verhaal. In 2012 verschijnt haar debuutroman 'De Overwinning' bij uitgeverij Boekscout.NL. In 2008 volgt 'Ontmanteling crimineel netwerk' bij uitgeverij PAMAC.

Uitvoering
Uitgever: Pumbo
Paperback, 230 pagina’s
ISBN 9789492475992

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing en boekrecensent.
http://ht-c-communicatie.nl/