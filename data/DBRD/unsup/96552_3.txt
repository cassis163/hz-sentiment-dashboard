Het is moeilijk iets te verwachten van Bindi, het vervolg van Echte mannen eten geen kaas. Je vraagt je onwillekeurig af of het eerste boek niet alles al verteld heeft. Wat is er nog toe te voegen?
Wat dat betreft is Bindi echter zeer geslaagd. Bindi gaat verder waar Echte mannen eten geen kaas is gestopt. Maria is weg bij Manou; en nu? Wat moet ze nu met haar leven? Hoe gaat ze het invullen? Wat voelt en vindt ze nu eigenlijk van de wereld om haar heen? Maria is een poppetje zonder mening en zonder gevoelens, wat langzaam weer terug moet keren naar de maatschappij. Of dat nu enkel te bereiken is door twee keer een reis naar India te maken, is maar de vraag. Maar het verhaal leest goed weg en geeft een duidelijk beeld van het leven na een loverboy. Dat is overigens niet makkelijk, blijkt wel.
Bij Maria's debuut gaf ik nog aan dat het slecht geschreven was. Daar is nu geen sprake meer van. Maria is opgegroeid en heeft haar gevoelens mooi weten te verwoorden.
Prima boek en een prima afsluiting van het complete verhaal.