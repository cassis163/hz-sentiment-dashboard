Patricia Snel studeerde Italiaanse taal- en letterkunde en kunstgeschiedenis in Leiden. Na haar studie werkte zij enkele jaren voor een marketing en communicatiebureau. Het bijhouden van een logboek tijdens een reis van zes maanden per jeep in Zuid-Amerika was voor haar het startpunt voor een carrière als schrijfster. Kort daarop, in 2010, debuteerde ze met Verblind. Eind 2010 verhuisde ze naar Singapore, waar ze ruim drieënhalf jaar woonde. Haar bestseller De expat is hier gesitueerd. Na korte tijd in Amsterdam te hebben gewoond, verhuisde zij in 2014 naar de Kaaimaneilanden. Na  twee jaar in het Caribisch gebied keerde zij in 2016 terug naar Amsterdam. Daar kocht ze de woonboot Gratia Deo in Amsterdam, waar ze tegenwoordig haar boeken schrijft. Het in 2019 verschenen boek Perfect Match is een bewerking van het in 2016 verschenen luisterboek met dezelfde titel.  

De 39-jarige Marit heeft een yogaschool in Amsterdam. Haar man Joost is er met een andere vrouw vandoor. Tot op heden heeft ze nog niet de man gevonden die ze zich wenst. Susan, haar personal assistent bij de yogaschool, dringt er bij haar aan om via de datingsite Perfect Match op zoek te gaan naar een geschikte partner, waar vanwege de maandelijkse kosten alleen hoogopgeleide mannen te vinden zijn. Marit laat zich overhalen en Susan maakt een profiel voor haar aan. Zo komt Marit al snel in contact met de Zweedse plastisch chirurg Nils die in Nederland een eigen praktijk aan het opzetten is.
In deze herziene versie van Perfect Match is de 34-jarige Isa veranderd in de 39-jarige Marit. Marit is in het begin van het verhaal een goedgelovige, naïeve vrouw die zich snel laat beïnvloeden. Haar vriendin haalt haar over om te gaan internetdaten via Perfect Match en vriend Nils krijgt het voor elkaar dat ze haar oren wat aantrekkelijker wil laten plaatsen. Met de door haar opgedane ervaringen ontwikkelt ze zich tot een vastberaden, wilskrachtig persoon die zich vastbijt in het bereiken van haar doel: wraak. Nils heeft een uitgesproken, duidelijk crimineel karakter. De karakters van de andere personen in het verhaal zijn nauwelijks uitgewerkt.  

Heel uniek is het onderwerp inmiddels niet meer. Al veel auteurs hebben online daten als uitgangspunt voor hun verhaal gekozen. Doorgaans, en ook in dit boek, begint het verhaal romantisch en blijkt de veelbelovende date al snel een miserabel vervolg te krijgen. In Perfect Match betekent dit dat het online daten beperkt blijft tot het begin van het verhaal en vervolgens overgeschakeld wordt naar actie teneinde Marits vergelding te verwezenlijken. De romantiek is verdwenen en de schrijfster slaagt er redelijk in om spanning op te bouwen en vast te houden. Het wisselen van locatie helpt hierbij. Overigens koos de schrijfster in deze nieuwe versie van Perfect Match voor andere locaties. Reisde Isa in het luisterboek naar Dubai en Singapore, Marit gaat via Montreux naar Jakarta en vervolgens naar Odessa.  

De auteur schrijft meest korte zinnen in een vlotte, heldere stijl zonder ingewikkelde zinsconstructies. Het verhaal voldoet aan de criteria voor een goede vakantiethriller die de nodige uren leesplezier oplevert.