de Internationaal met lof toegezwaaide thriller Genocide at One van de Japanse auteur Kazuaki Takano is door the House of books vertaald naar het Nederlands en als Executie op de markt gebracht. Veel zien we Japanse schrijvers niet op de Nederlandse markt, dit gegeven en de soms lyrische kritieken maken mij nieuwsgierig naar dit boek. l.

Jonathan Yeager is een Amerikaanse huurling die een zeer lucratieve klus aangeboden krijgt. Eentje die hem direct uit de financiële zorgen brengt, want die zorgen heeft hij wel degelijk. Zijn zoontje is ongeneeslijk ziek en zijn behandeling kost handen vol geld. Yeager besluit de klus dan ook aan te nemen en met een groep van vier huurlingen trekt hij naar het Afrikaanse Congo. Hun opdracht; een virus tegenhouden door middel van het elimineren van een inheemse stam.


Aan de andere kant van de wereld krijgt de Japanse wetenschapper Kento Koga een geheime boodschap, die zijn overleden vader voor hem heeft achtergelaten. Hij krijgt de opdracht om een medicijn tegen een ongeneeslijke longziekte te vinden; en dat alles binnen een maand. Het lijkt onbegonnen werk. Al snel blijken de twee verhaallijnen met elkaar verbonden te zijn en de hoofdpersonages van elkaar afhankelijk.

Kazuaki Takano heeft een uitstekend uitgebalanceerde thriller geschreven met voor elk wat wils. Zo is er een erg technische verhaallijn, waarin Koga het medicijn moet ontwikkelen (goed geschreven, maar naar mijn mening te technisch). Tegelijkertijd staat Executie bij tijd en wijlen ook bol van de actie. En die actie is rauw en soms gruwelijk gewelddadig, met kindsoldaten die de huurlingen te lijf gaan en complete dorpen die door genocide worden uitgeroeid. De lezer moet in die scènes wel beschikken over een sterke maag. Daarnaast is Executie ook razendsnel; vele achtervolgingen die in Afrika en Japan plaatsvinden en die de lezer aan het papier gekluisterd houden. En Takano is ook niet vies van een gezonde dosis politiek machtsspel. Die vindt met name plaats in en om het Witte Huis, waar Gregory S. Burns de scepter zwaait..Een naar mijn mening naar GW Bush gemodeleerde president en de kortzichtigheid die zijn regeringsperiode kenmerkte, laat Takano ook in de verhaallijn van Executie onomwonden terugkomen. Het geeft het boek een extra hoog realiteitsgehalte. Als laatste is het boek ook een aanklacht tegen alles wat wij als mensen met de aarde doen, niet in de laatste plaats onze neiging naar gruwelijk geweld tegen elkaar. Takano laat op meerdere momenten de lezer in de spiegel kijken; dat is confronterend en stemt tot nadenken.

De Japanse schrijver heeft een fijne schrijfstijl. Voor zover het kan, weet hij alle technische details helder over te brengen. En als het verhaal snelheid nodig heeft, dan zorgt Takano dat dit ook gebeurt. Met name richting de climax gaat Executie in sneltreinvaart en word je het verhaal ingezogen. Het zorgt voor een onvergetelijke en indrukwekkende leeservaring.

Punt van kritiek, eigenlijk maar één en die is vooral bedoeld voor de uitgever. Waarom in hemelsnaam de clue al weggeven op de achterkaft? Het haalt de spanning uit het eerste gedeelte van het boek, want je weet waar het eigenlijk om gaat. En dat is niet die eliminatie van het virus. Dat is echt een misser, want nu wordt het verhaal pas na de eerste helft echt verrassend. Toch doet dit niets af aan de leeservaring die Executie is.


Spanning: 3***
Plot: 5*****
Leesplezier: 4 ****
Schrijfstijl: 4 ****
Originaliteit: 4 ****
Psychologie: 3***