Sarah Winman (1964) is actrice en schrijfster. Haar eerste boek met als titel Toen God een konijn was, sloeg in als een bom. Haar tweede boek, Het laatste jaar van Marvellous Ways, is ook weer een juweeltje. Wie de beschrijving op de achterkant van het boek leest zal wellicht denken dat we hier te maken hebben met een culinaire roman. Er wordt gesproken over ‘Een boek om langzaam van te genieten, om in heerlijke, voedzame stukjes tot je te nemen als bittere chocola’ en ‘de genezende werking van verhalen en sleepruimenbrandewijn.’ Dat kan een toekomstige lezer op het verkeerde been zetten, want een culinaire roman is het zeker niet.

Wie deze roman in een paar trefwoorden wil beschrijven kan beter de woorden ‘magisch’ en ‘proza’ gebruiken. Het is een boek om langzaam te lezen en van te genieten. Het verhaal is bijzonder en speelt zich af in Cornwall in 1947. Marvellous Ways is een 90-jarige vrouw die op een afgelegen plek haar dagen alleen doorbrengt, zoals ze haar hele leven heeft gedaan. Nu, op het einde van haar leven, zit ze regelmatig in de deuropening van haar caravan en speurt met haar verrekijker om zich heen. Ze wacht op iets maar weet niet wat.

Ondertussen leren we Freddy Drake kennen. Een jonge soldaat die beschadigd is door de oorlog en een dikke muur om zijn hart heeft gebouwd. Hij heeft een vriend op dienst sterfbed beloofd om een brief persoonlijk af te leveren bij de vader van de jongen. Zo komt hij op het pad van Marvellous Ways. Freddy Drake is een gebroken man die niet meer weet hoe hij verder moet. Er groeit een bijzondere vriendschap tussen de twee.

Het laatste jaar van Marvellous Ways is geen boek dat je even in een paar dagen uitleest. Mensen die gewend zijn snel door een boek heen te gaan zullen merken dat dat bij deze roman niet lukt. Het verhaal kabbelt voort in een bijzonder soort proza dat je grijpt of waar je je niet door aangesproken voelt. Er is geen tussenweg. Soms is het zelfs saai en traag maar juist die traagheid draagt bij aan de charme van het verhaal. Wie doorzet zal merken dat de hoofdpersonen je niet meer loslaten. Je wilt weten of Marvellous in staat zal zijn haar leven op een goede manier af te ronden, terwijl je Freddy van harte gunt dat hij zijn leven weer op kan pakken. Kunnen de twee iets voor elkaar betekenen?

Belangrijkste draad in het boek is het leven van Marvellous. Wat zij allemaal heeft meegemaakt en de lessen die ze geleerd heeft in het leven. Het verhaal is soms wat moeilijk te volgen maar, zoals gezegd, doorzetten wordt beloond met een verhaal dat je nog lang zal bijblijven.