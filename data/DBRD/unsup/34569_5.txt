Wat als je van te voren al weet dat als je leven ophoudt, er een andere begint? Hoeveel is je huidige leven waard? Hoeveel is dat andere leven waard? Maakt het uit wat je doet in je Eerste Leven? Als je een slecht persoon bent, kun je dan daarvoor gestraft worden in je volgende leven? Zo niet, wat maakt het dan uit wat je doet? Wat maakt het uit als je dood gaat?

Dit zijn de dingen die ik me tijdens het luisteren van dit boek afvroeg. Existentiële levensvragen naar aanleiding van een YA Fantasy boek. Ik hou ervan! Maar goed, het boek.

Het boek volgt Tenley Lockwood, beter bekend als Ten. Ten zit in een soort gevangenis voor jongeren omdat ze nog geen kant gekozen heeft voor haar Everlife en haar ouders willen dat ze Myriad kiest. Ten wordt daar mishandeld, psychologisch onder druk gezet en haar leven daar is ronduit *vul scheldwoord in*. Haar keuze bestaat uit drie opties: Troika, Myriad of Many Ends.

Het idee dat haar ouders haar daar geplaatst hebben en haar willens en wetens laten mishandelen staat me ontzettend tegen. Dat doe je je kind toch niet aan?

In de instelling krijgt ze hulp uit onverwachte hoek. Haar nieuwe celgenoot Beau, een stevig meisje, bied een vriendschap waar Ten moeilijk nee tegen kan zeggen en er verschijnt een nieuwe jongen, ongekend knap, die zijn pijlen op Ten richt. Beau is een aanhanger van Troika en Killian een aanhanger van Myriad.

Wat Ten niet weet is dat beide jongens (Beau is een jongen maar zit in een meisjeslichaam op aarde) gestuurd zijn uit hun everlife om Tenley hun kant te laten kiezen. De liefdesdriehoek is geboren!

Deze vond ik niet heel erg irritant, je merkt tijdens het lezen dat er maar één optie is voor Tenley waardoor de driehoek niet echt een driehoek is.

Wat ik wat minder vond aan dit boek is dat Tenley wel heel vaak gewond raakt, pijn heeft, dood gaat (ja echt heel vaak). Na een tijdje gaat ze zelfs bijna dood, komt terug, wordt mishandeld, bevrijd, gaat weer dood. Super spannend maar echt, zo vaak? Beetje overbodig.

Ik vond het boek echt fantastisch. De keuze die Tenley moet maken fascineert me, haar situatie geeft me de rillingen (oh how I love the feels). Ze is een sterke meid met een enorm moreel besef. Ze heeft een obsessie met cijfers die ik heel interessant vind. Het feit dat het boek mij liet nadenken over het leven na de dood is fantastisch en het einde is zooo spannend! Ik ben gelijk deel twee gaan luisteren!