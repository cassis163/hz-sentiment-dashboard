We kennen het vast allemaal wel, de tijd dat je je even lekker terug wil trekken zonder aan iets moeilijks te denken. De Drakenwereld is zo'n boek dat hier perfect voor geschikt is! Je leeftijd is niet belangrijk bij dit heerlijke boek vol avonturen.

Het is het derde deel van een trilogie, maar prima als standalone te lezen. De avonturen die de hoofdpersonages meemaken in de vorige boeken, worden in dit deel beknopt aan de lezer gegeven. Hierdoor is er geen gat aanwezig die je met vraagtekens laat zitten.

In de vorige delen maakten de hoofdpersonages, Tink en Matti, kennis met draken. Eerst nog vol ongeloof, maar door het noodlot konden ze niet meer aan deze fantastische dieren ontsnappen. Ze wilden zich graag bij De Orde van de Drakenmenners voegen; een team vrijwilligers dat zich inzet voor het welzijn van draken. Ze ondergaan drie proeven om zich te bewijzen en als ze deze goed afsluiten, kunnen ze ingewijd worden als volledig lid van de orde. Terwijl Tink en Matti zich druk maken om de inwijding, zijn andere leden van de orde bezig met om het mysterie van de laatste draak te kunnen ontrafelen...

Het boek staat onder NUR283 en zou dus geschikt zijn voor kinderen van 10-12 jaar. De schrijfstijl is gemakkelijk en leent zich daardoor perfect voor deze leeftijden. Kleine, simpele Engelstalige termen worden af en toe gebruikt, wat het boek ook nog een leerzame kant geeft. Rempt haalt een paar mooie (en tijdloze) thema's naar boven, waarvan vriendschap en familiebanden centraal staan. De thema's zijn niet zo goed uitgediept als in een boek voor volwassenen, maar toch is er raakvlak genoeg om als volwassen lezer ook van dit boek te kunnen genieten.