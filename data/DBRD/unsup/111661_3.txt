De roman Haar helpende hand start verwarrend. Op de voorzijde van het boek staat dat de roman over de moeder gaat van de auteur Marion Bloem. Echter voorin het boek staat onder andere een tekst van Ian Hamilton: ‘Isn’t all biography a kind of fiction anyway‘ wat de suggestie wekt dat het hier om een verzonnen verhaal zou gaan. Al lezende geeft het boek echter de indruk dat het hier daadwerkelijk om een waargebeurd verhaal gaat, maar beleeft en beschreven vanuit het oogpunt van Marion Bloem. Zo blijkt ook als je leest dat de andere kinderen van moeder (Melanie) hun jeugd anders hebben beleefd. Het lijkt er dan ook op dat Marion Bloem zichzelf met deze tekst heeft willen beschermen, het is dan ook best een heftig verhaal.

Het boek leest in het begin niet bepaald gemakkelijk. Marion Bloem springt van de hak op de tak. Daarnaast krijgt de lezer zoveel informatie te verwerken dat het geheel volledig onsamenhangend aanvoelt. De auteur vraagt veel van de lezer, maar de aanhouder zal echter merken dat naarmate het boek vordert het verhaal toch pakt. Vooral de stukken over de jeugd van Melanie zijn fascinerend en ontroerend tegelijk.

Melanie blijkt geen ideale moeder te zijn, ze heeft weinig geduld met haar kinderen, slaat er regelmatig op los, ze is zeer gedisciplineerd in alles en verwacht dit ook van de rest van het gezin. Hoewel Marion Bloem met regelmaat door laat schemeren dat er ook leuke momenten in haar jeugd waren, wordt al snel duidelijk dat haar moeder hier geen tot weinig bijdrage aan leverde. Hoewel een hoop van het gedrag van moeder Melanie terug te leiden is naar haar eigen nare jeugdervaringen valt haar houding naar haar kinderen toe toch niet goed te praten. Daarom is het bewonderingswaardig knap dat Melanie in haar dochters boek toch respectvol neergezet wordt.

Met Haar goede hand schildert Marion Bloem een heftig portret dat vermoedelijk niet bij iedereen in de smaak zal vallen en is dan ook geen aanrader voor het grote publiek. Echter; liefhebbers van waargebeurde verhalen en iedereen die meer willen weten over de geschiedenis van Nederlands Indië zullen aan dit boek zeker geen miskoop hebben.