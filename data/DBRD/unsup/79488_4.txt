In het boek ‘How to stop feeling like shit’ worden 14 zelfdestructieve gewoonten onder de loep genomen. Zelf herkende ik gelijk al een aantal gewoonten die een grote rol spelen in mijn leven. Ik was daarom erg benieuwd naar wat het boek mij zou brengen. Allereerst heeft het boek een hele duidelijke en prettige opbouw. Per hoofdstuk wordt er een slechte gewoonte besproken en ieder hoofdstuk wordt afgesloten met een aantal vragen die je aan het denken zet. Door stil te staan en na te denken over de vragen ben ik me bewust geworden van bepaalde patronen en gewoonten en welke rol deze spelen in mijn leven. Door er in de praktijk echt mee aan de slag te gaan en de tips toe te passen op je eigen leven kan je daadwerkelijk een verschil creëren. Ik denk daarom dat het veel effectiever is om het boek niet in één keer uit te lezen, maar om na ieder hoofdstuk even de tijd te nemen om alles te laten bezinken en de opgedane kennis toe te passen in je eigen leven. Je hoeft het boek niet in zijn geheel te lezen, je kan ook alleen de hoofdstukken lezen die voor jou van toepassing zijn. Al met al vond ik het een leerzaam boek en heb ik veel nieuwe inzichten gekregen. Ik zou het daarom aan iedereen aanraden die bereid is om kritisch te kijken naar zijn/haar eigen gedachten en gedrag en hier graag iets aan wil veranderen.