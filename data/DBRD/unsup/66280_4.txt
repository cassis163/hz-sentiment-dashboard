Moresnet, opkomst en ondergang van een vergeten buurlandje

Het lezen van een geschiedenisboek of boek over een stukje geschiedenis is niet iets wat doorgaans op mijn verlanglijstje staat. Toch heeft dit boek mijn ogen geopend. Hoe weinig weet ik eigenlijk van mijn eigen land. Nooit geweten dat er een ministaatje geweest is, en dat zo dicht bij mijn woonplaats.

Philip Dröge laat met dit boek zien dat geschiedenis zeker niet saai hoeft te zijn. Door de persoonlijke verhalen van de voormalige bewoners en gezaghebbers begint het echt te leven. Je vraagt je af hoe deze situatie toch zo lang heeft kunnen duren. Gedurende het boek, krijg je hier antwoord op. Alles draait om de zinkmijn en een uitvinding van een zeer slimme man.

De neutrale staat van het landje is een Utopia voor criminele, dienstweigeraars, smokkelaars en allerlei andere criminelen. Zo’n bevolking in een kleine gemeenschap is natuurlijk vragen om problemen en creatieve oplossingen.

Philip Dröge vertelt het verhaal van Moresnet in chronologische volgorde. Ieder hoofdstuk behandelt een ander stukje van de geschiedenis. De prettige schrijfwijze en de persoonlijk verhalen/anekdotes zorgen voor een vlot leesbaar geheel. Toch zijn sommige stukken wat stoffiger, maar goed, jaartallen en feiten horen er nu eenmaal bij in een boek over de geschiedenis. Het boek zet je aan het denken.