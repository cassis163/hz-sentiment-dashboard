'Ooit, ooit zal de waarheid aan het licht komen. Ooit zal het verleden opnieuw verteld worden, maar voor nu zal de waarheid samen met haar begraven worden...'

Carmen is een jonge, succesvolle journaliste. Haar kracht ligt in het vastleggen van beleving in beeldvorm. Tijdens het bezoeken van een expositie botst er een man tegen haar op. Hij stelt zich voor als Ivan Meesters en vraagt haar of ze wat mee gaat drinken. Een ontmoeting die verregaande gevolgen zal hebben. Terwijl Carmen druk is met haar werk probeert ze ondertussen meer contact te krijgen met haar zus Irene. Ze zijn elkaar een aantal jaren uit het oog verloren en Carmen wil graag de banden aanhalen. Maar dit gaat niet zo gemakkelijk. Ondertussen raakt Carmen verliefd op Ivan maar er gebeuren vreemde dingen. En dan raken en Ivan en Irene vermist. Carmen gaat op onderzoek uit maar raakt verstrikt in een crimineel netwerk.

Nachtschade heeft meerdere verhaallijnen waarvan het verband tussen twee lijnen onduidelijk is en lang verborgen blijft. Irene, de zus van Carmen, is een vrouw die al in haar jeugd veel meegemaakt heeft. Als Carmen de banden probeert aan te halen lijkt het op het eerste gezicht redelijk te lukken, maar Irene is meer beschadigd dan Carmen zich kan voorstellen en Irene is geobsedeerd. Als Ivan in hun leven opduikt, raakt Irene alleen maar erger in de war.

Het verhaal pakt meteen en juist omdat het verband tussen twee lijnen niet duidelijk is, blijft de nieuwsgierigheid sterk geprikkeld. De auteur heeft een prettige schrijfstijl en het verhaal laat zich makkelijk lezen. Nachtschade begint met een lichte spanning, die naarmate het verhaal vordert steeds meer opgevoerd wordt. Naast een mooie spanningsboog is er veel ruimte voor de psychologie. Als je leest wat Irene allemaal heeft meegemaakt, is het wel begrijpelijk dat zij beschadigd is geraakt. Maar Irene is niet de enige.

Een verhaallijn die zich eerst afspeelt in Belgrado, in het verleden, verteld over Jalena. Een vrouw die op een gegeven moment uit ServiÃ« moet vluchten, samen met haar zoontje. Deze lijn moet een samenhang hebben met de andere, maar dit blijft vaag. Vermoedens genoeg, maar ook twijfels of deze vermoedens de goede kant op wijzen. Zo zijn er steeds onverwachte wendingen die je als lezer weer in de war brengen. Als we richting de plot geraken worden de verbanden langzaam duidelijk en begrijpelijk. De diverse personages hebben allemaal hun reden voor hun doen en laten en een aantal zijn door de omstandigheden in louche zaakjes terechtgekomen. Eenmaal begonnen is er ook geen weg terug. Bij Irene denk je op een gegeven moment: hoeveel kan een mens verdragen?

De personages in Nachtschade zijn met veel diepgang neergezet waardoor je je goed kunt inleven. Het verhaal houdt voortdurend de aandacht gevangen en tot aan de plot toe blijft er veel te raden. De plot is verrassend en dan komt ook pas alles op zijn plaats en is er duidelijkheid. Een schokkende waarheid komt aan het licht...
Een mooi debuut, spannend met een fraai stukje psychologie. Een aangename kennismaking met deze auteur...