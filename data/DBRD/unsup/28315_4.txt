De Nederlandse misdaadauteur Pjotr Vreeswijk debuteerde in 2016 met de actiethriller Masterplan. Het boek werd goed ontvangen en hij won er de ThrillZone Debuutprijs mee. Dwaalspoor is het tweede boek waarin Alex De Klerk de protagonist is. In het dagelijks leven is Pjotr Vreeswijk werkzaam als politieman bij de eenheid Den Haag. Hij maakte vele verre reizen en de indrukken die hij daarbij opdeed en zijn ervaringen als politieman hebben een belangrijke bijdrage geleverd aan het schrijven van zijn boeken.

Alex De Klerk, ex-agent van de Europese antiterreureenheid Operations ontvangt tijdens een oefenmissie in Frans-Guyana een geheimzinnige email en dat is voor hem aanleiding terug te keren naar Brussel. Zijn voormalige chef Jannet Sloand ligt op sterven maar wanneer Alex in het ziekenhuis arriveert, is haar toestand dermate verslechterd dat zij niet meer in staat is Alex een uiterst belangrijke boodschap te geven. Als korte tijd later een goede bekende van Alex bij een brand om het leven komt, zoekt hij contact met computerexpert en vriendin Suzanne Boyle. Ver weg begint een oude goederentrein met een levensgevaarlijke lading aan een lange reis met onbekende bestemming. Moet de wereld vrezen voor een alles verwoestende terroristische aanslag?

In een beeldende schrijfstijl construeert Pjotr Vreeswijk een mooi opgebouwd verhaal. Er zijn verschillende perspectieven en lijnen van waaruit het verhaal wordt verteld. Door de snelle wisselingen tussen deze perspectieven en de vele korte hoofdstukken die vaak met een cliffhanger eindigen, is er een enerverende page-turner ontstaan die enorm spannend is en die je maar moeilijk opzij kunt leggen. Bij de jacht op de meedogenloze vijand moeten Alex De Klerk en zijn teamgenoten alle registers opentrekken en dat zorgt voor een boek waarin de actie van de bladzijden afspat.

De personages zijn redelijk goed uitgewerkt en van de vele locaties kun je je een goede voorstelling maken. De grote kracht van Dwaalspoor is dat het als een uitermate spannende film aan je voorbij trekt. Je voelt je toeschouwer die over de schouders van de helden meekijkt en daardoor heel nauw bij de actie betrokken is. Er is in actiethrillers een duidelijke scheiding tussen goed en kwaad en ook dit gegeven is door Pjotr Vreeswijk goed uitgewerkt. Het verfrissende hierbij is dat hij nauwelijks vervalt in de bekende clich√©s die vaak zo typerend zijn voor dit soort boeken. Hierdoor onderscheidt hij zich van schrijvers door wie hij zich heeft laten inspireren.

In actiethrillers worden steevast de grenzen van de geloofwaardigheid overschreden, hetzij in de constructie van het plot hetzij in de onaantastbaarheid en behendigheid van de helden. Ook hier voert Pjotr Vreeswijk een goede regie. Hij speelt heel kundig met wat op dit vlak acceptabel is en geeft je nergens een ongemakkelijk gevoel.

Dwaalspoor is een overtuigende actiethriller die zich met gemak kan meten met andere boeken in dit genre en zich daarin zelfs in positieve zin van onderscheidt. Voor de liefhebbers van boeken die vol zitten met onverschrokken helden, meedogenloze schurken, snelle actie en spanning is Dwaalspoor verplichte kost.