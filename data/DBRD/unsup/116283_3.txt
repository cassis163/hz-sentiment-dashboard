Toen de leesclub op Hebban begon had ik het boek al enkele maanden in huis liggen. Ooit gekocht omdat ik me aan het verdiepen was in de verhalen over Maria Magdalena, maar weer weggelegd omdat het uiteindelijk toch meer een zelfhulpboek leek.

Het boek wordt verteld vanuit Maria Magdalena. De schrijfster, Pamela Kribbe, heeft de boodschap van Maria Magdalena voor onze tijd gechanneld en voor de lezer opgeschreven. Maria Magdalena was een verboden vrouw, maar ook in onze tijd worden delen van ons vrouw, en/of man-zijn nog onderdrukt en daar gaat het boek over.

Het boek handelt over mannelijke en vrouwelijke energie, over seksualiteit en relaties en over het helen van onszelf. Uiteindelijk haalde ik er de volgende boodschap uit:

Zowel mannen als vrouwen kunnen dichter bij hun eigen ziel gaan leven en zo beter met elkaar en de wereld om leren gaan.

Pamela laat ons in het eerste deel via een vraag en antwoord gesprek met Maria Magdalena kennis maken met de problemen in het gevoelsleven van zowel mannen als vrouwen in onze tijd. Ze laat ook zien hoe we deze problematiek kunnen aanpakken en hoe onszelf te verbeteren.
Er zit, door deze vorm, redelijk wat herhaling in het boek, maar zelf heb ik dat niet als storend ervaren. De herhaling zorgde ervoor dat je regelmatig stilstond bij de boodschap en hierdoor kon deze dieper zakken.

Het tweede deel van het boek draait om verschillende oefeningen/ meditaties om dichter bij je gevoel, je ziel te komen. Wat ik hierbij miste was een cd, of andere vorm van audio om de meditaties te kunnen beluisteren.

Het boek is af en toe best lastig te lezen door de herhalingen en door het concept van vraag en antwoord, maar ik vind het een boek met een mooie boodschap en daardoor vind ik het toch aan te raden om te lezen