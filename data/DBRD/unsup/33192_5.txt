Vrouwen & macht, een manifest door Mary Beard

Mary Beard kennen we vooral als docent klassieke geschiedenis en als de auteur van boeken als Pompeii en SPQR; in dit manifest komt haar kennis van de oudheid haar goed van pas.

Als experte krijgt zij vaak af te rekenen met online beledigingen, bedreigingen en mansplaining. Ze ziet ook dat elke vrouw die meer macht krijgt (Hilary Clinton, Theresa May, Angela Merkel,…) dezelfde problemen ervaart.

In dit manifest probeert zij na te gaan hoe dit komt. Want ondanks het feit dat het er voor vrouwen al heel anders (lees beter) aan toe gaat dan een paar generaties voor ons, is er nog veel werk aan de winkel. De evolutie gebeurt veel te traag en wekt vaak enorm veel (online) tegenkanting op.

Beard kijkt eerst naar hoe de openbare stem van de vrouw is geëvolueerd, waar onze ideeën van macht en uitstraling vandaan komen. In het tweede deel kijkt ze hoe vrouwen meer macht kunnen krijgen. (In ieder geval niet door stemtraining te volgen en een mannelijk pak aan te trekken.) Aangezien het amper mogelijk blijkt om vrouwen in te passen in de al te mannelijke structuren is het nodig om de huidige structuren om te vormen. Met ‘macht’ als werkwoord.

Hoe klein en kort dit manifest ook mag zijn, het is indrukwekkend boeiend en krachtig geschreven. Je kan de wereld pas veranderen als je begrijpt wat er nodig is om te veranderen: Mary geeft ons (vrouwen én mannen) handvaten om zelf de koe bij de horens te vatten. Laten we samen de wereld veranderen.