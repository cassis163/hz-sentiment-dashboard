Een roman over Albanië...dat maakt nieuwsgierig, zeker als je 50 boeken wil gaan lezen uit verschillende landen. Els de Groen schreef dit boek - haar debuut voor volwassenen - in 1999. Voor het schrijven van deze roman ontving zij indertijd een reis en werkbeurs waarna ze tussen 1993 en 1995 trok door Albanië. Daar ontmoette ze er de bewoners van de Rrafsh, een ruige bergstreek die zicht in het noorden van het land tot Kosova uitstrekt..,
Centraal in dit verhaal staat De Kanun, een eeuwenoud wetboek dat nog steeds grote invloed heeft op het leven in grote delen van Albanië. De Kanun bepaalt dat een vrouw die overspel pleegt door haar man in de rug geschoten mag worden: de bruidskogel.
Era, studente geschiedenis in Tirana heeft een relatie met Skënder, die door zijn familie plotseling naar het onherbergzame noorden van Albanië wordt geroepen. Volgens de aloude wetten van de Kanun moet hij zijn broer wreken. Era blijft alleen achter in Tirana, raakt geobsedeerd door de Kanun en besluit hierover deze te gaan bestuderen en er een scriptie over te schrijven. De afwezigheid van haar grote liefde duurt echter langer dan gepland, zij hoort ook helemaal niets meer van hem. Ondertussen gaat zij een relatie aan met een jongeman, Arben, een journalist die het nieuwe Albanië vertegenwoordigt. Era raakt verward en wil uitzoeken hoe diep in de cultuur verankerde oude wetten het moderne denken beïnvloeden én in de weg staan. Ze besluit haar geliefde Skënder achterna te reizen.
In 31 korte hoofdstukken beschrijft Els de Groen op een prachtige, toegankelijke wijze het leven van deze 3 jonge mensen in het chaotische Albanië eind jaren 90. Elk hoofdstuk beginnend met een citaat uit de Kanun, haar reis naar het hoge noorden, herinneringen aan haar verleden, de ontmoetingen met de familie van Skënder, haar studentenleven in Tirana. Teveel van deze roman vertellen komt deze leeservaring niet ten goede, je moet het zelf lezen en ondergaan. Voor mij was het een boek om in één ruk uit te lezen, zo boeiend, liefdevol en warm beschreven.