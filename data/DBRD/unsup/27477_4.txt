De cover is bijzonder goed gekozen, zoals blijkt tijdens het lezen. Mooi ook, de tegenstellingen in kleur: grijs en rood! Ook de titel wordt in het boek duidelijk.
Het boek leest heerlijk. Ilse Ruijters heeft een prettige, vlotte schrijfstijl, waardoor het boek snel uitgelezen is. Het tempo wordt steeds opgevoerd door de fijne, korte zinnen die ze gebruikt.
Het boek bestaat uit zes delen. Elk deel heeft de titel van een kinderliedje of een refrein uit een kinderliedje. Heel toepasselijk steeds! Deze delen zijn weer in hoofdstukken onderverdeeld.

Het begin neemt je meteen mee op reis met deze Irene en alles wat haar overkomt.
Zowel het begin als het einde van het boek gaat over een bevalling, maar toch anders zoals je zult merken.
De personages zijn zeker geloofwaardig te noemen, geen te gekke verzinsels hier. Er zijn wel wat bijzondere karakters, maar dat is in het dagelijks leven ook zo. Het omgaan met gevoelens is voor iedereen anders en heeft ook voor iedereen een andere impact. De hoofdpersoon heeft nogal wat meegemaakt en probeert op haar manier hier mee om te gaan, maar niet alles gaat zoals je zou verwachten.

Op een gegeven moment vond ik het tempo enigszins terugvallen door de uitgebreide uitleg, maar dat werd weer enigszins goedgemaakt op het eind. Wat een einde zeg! Dat had ik niet verwacht, helemaal niet!
Een bijzonder sterk debuut van Ilse Ruijters! Het boek heeft een geweldig verrassend en knap bedacht einde. Dit wordt met recht een psychologische thriller genoemd.

Ik waardeer dit boek met 4 ½ /5 sterren **** ½