Sci-Fi in een Fantasy setting, daar kan ik wel wat mee! Ik wilde dit boek dan ook graag lezen en heb het stiekem een beetje bovenaan mijn TBR-stapel gelegd.
En daar heb ik geen spijt van gekregen!

Het is een vlot geschreven verhaal waar je makkelijk doorheen gaat. De balans tussen actie en diepgang is prima en de personages komen goed tot hun recht. Met een aantal van hen, zoals Zania, Dion, Virginia en … heb ik door het verhaal heen echt een band gekregen en ik kan niet wachten om te lezen hoe het verder met hen gaat.

Terra 7 spreekt tot de verbeelding, de vreemde wezens en planten en de verschillen tussen de diverse volkeren komen in dit eerste boek mooi tot leven. Het is intrigerend om te zien hoe macht toch altijd een grote rol speelt en cultuur hoe dan ook gehandhaafd blijft. Spanning, emotie en informatie over de planeet en haar bewoners wisselen elkaar prima af.
Bepaalde gebeurtenissen beloven een interessante verhaallijn en roepen een aantal vragen op waardoor ik nu al uitkijk naar de twee volgende delen van deze trilogie.

Waar ik af en toe wel moeite mee had zijn de snelle scènewisselingen en tijdsprongen die onvoldoende worden aangegeven. Dit haalde me uit het verhaal en zorgde voor verwarring. Zonde, want Het Groene Kristal leest verder zo heerlijk weg! Gelukkig geen onoverkomelijk iets, het verhaal blijft leuk om te lezen.

Het Groene Kristal is een boeiend verhaal met een goed evenwicht tussen Sci-Fi en Fantasy en zal lezers van beide genres kunnen bekoren!