Ze was een schoonheid met een koninklijke uitstraling en maakte nogal wat indruk op haar omgeving. Ze had de mannen voor het uitkiezen maar koos, na twee verbroken verlovingen, voor Winston Churchill. Wie haar vader was, is niet duidelijk. De moeder van Clementine Hozier was een losbandige vrouw met een druk liefdesleven. Toen Winston en Clementine elkaar voor het eerst ontmoetten gebeurde er niets maar toen ze elkaar vier jaar later weer tegen het lijf liepen was het raak. En goed ook. Hun huwelijk duurde bijna zestig jaar en het waren roerige jaren die een stevig stempel op de geschiedenis drukten.
Over het algemeen wordt Clementine weinig of niet genoemd in de geschiedenisboeken. De verschillende biografen en geschiedschrijvers hebben zich niet in haar verdiept. Zeer ten onrechte want Clementine was een sterkte persoonlijkheid die Winston Churchill menigmaal behoed heeft voor enorme blunders en hem van uitstekend advies diende in staatszaken. De eerste helft van hun huwelijk hadden ze beiden hetzelfde doel: Winston moest en zou premier van Groot-Britannië worden. Zonder Clementine zou de geschiedenis zeker een hele andere wending hebben genomen en het is dus zeer terecht dat de schrijfster Sonia Purnell deze gedetailleerde en geweldige biografie over deze bijzondere vrouw heeft geschreven.
Winston en Clementine kregen vijf kinderen. De oudste drie leefden er maar een beetje op los. Drank, scheidingen, affaires en schulden en Clementine kon het allemaal oplossen. De, je zou bijna zeggen ,"avonturen" die ze meemaakten met hun kinderen worden ook uitvoerig en smakelijk beschreven. Het was niet bepaald een saai gezin. Het huwelijk kende diepe dalen en hoge bergen. Clementine was een vrouw die graag gehoorzaamd wilde worden en als Winston haar adviezen niet opvolgde dan waren stevige ruzies niet van de lucht. Omdat ze het vaak niet eens konden worden over hun vakantiebestemming gingen ze simpelweg apart van elkaar op reis. Ze konden het over het algemeen overigens prima met elkaar vinden maar als er ruzie was dan ging het er ook stevig aan toe.
Het feit dat Winston een groot staatsman is geworden, heeft hij ontegenzeggelijk mede aan Clementine te danken. Hij wist dat zelf ook heel goed. Haar politieke inzicht en kennis van zaken waren zo groot dat Winston met een gerust hart op haar kon leunen. De wijze waarop Sonia Purnell het leven van Clementine en haar gezin en de roerige tijd waarin zij leefden beschrijft, is zo beeldend en lezenswaardig dat het verhaal als een film op je netvlies voorbij trekt. Het is onbegrijpelijk dat de rol die Clementine gespeeld heeft in de geschiedenis al die jaren zo onderbelicht is gebleven.
De schrijfster bewondert Clementine maar blijft toch kritisch. Het boek bevat wat foto's die de sfeer van de tijd goed weergeven. Een prachtige biografie om in één ruk ademloos uit te lezen.