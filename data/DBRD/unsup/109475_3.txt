Niets dan de waarheid is spannend leesvoer voor wie van stoere geheim agent-verhalen houdt. Maar het boek omvat vooral een politieke boodschap en laat ons kennismaken met 'perceptiemanagement', hoe leugens worden gecreëerd om de wereldpolitiek en zelfs de wapenwedloop te kunnen beïnvloeden. Na het lezen van Niets dan de waarheid stelde ik mij meteen de vraag: wil Baldacci met zijn verhaal de trucs van de regering Bush aan de kaak stellen? Denk bijvoorbeeld aan de manier waarop de Irak-oorlog tot stand kwam en de vele schrikwekkende terreuralarmen voor de presidentsverkiezingen in 2004 die aan de basis lagen van Bush' tweede ambtstermijn. Kortom: Niets dan de waarheid roept veel vragen op.