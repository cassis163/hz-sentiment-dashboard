Wees onzichtbaar is een vlotte aaneenschakeling van scenes uit de jeugd van een jongen van Turkse komaf die in de Amsterdamse Bijlmer moet opgroeien. Hij is vanuit Duitsland naar Nederland gekomen om zich met zijn moeder en zusje met zijn vader te verenigen. Vader is al een poosje in Amsterdam om kwartier te maken.
Het valt voor alle gezinsleden niet mee op weer samen te leven. Vader heeft de vrijheid geroken en vindt het maar storend dat hij er nu weer moet zijn voor zijn gezin. Dit gaat hem slecht af. Hij is een gecompliceerde man die ooit Turkije heeft moeten verlaten omdat hij er een afwijkende mening en levensinstelling op na houdt. Hij is communist en afkomstig uit een kleine bevolkingsgroep die in Turkije niet zo gewaardeerd wordt.
Voor Metin, het jongste kind met een goede intelligentie is het ook niet prettig om zijn weg te vinden in de nieuwe situatie. Hij voelt zich thuis niet op z'n gemak door de onberekenbare vader, in de wijk voelt hij zich ook al een buitenbeentje en na de basisschool heeft hij het ook al niet naar zijn zin. In het boek krijgt de lezer in de diverse hoofdstukken inzicht in het leven van Metin, die pas rond de twintig een beetje zijn plaats zal vinden.
Het boek is bijzonder vlot geschreven, je blijft lezen om te weten te komen hoe alles zal aflopen. Het is een genot om zulke zware onderwerpen op een laconieke manier verwoord te mogen lezen. Hierdoor wordt het boek nergens (te) zwaar en moeizaam. Ook de verteller blijft op deze wijze van vertellen onzichtbaar, nergens laat hij echt het achterste van zijn tong zien. Een Topboek!