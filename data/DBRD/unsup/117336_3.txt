Lars Hvilling is een middelmatige man. Hij valt niet op en blinkt nergens in uit. Wanneer dan ook nog eens zijn relatie strandt en daarmee zijn nietszeggende leventje ongewild op de kop komt te staan zet hem dat aan het denken. Het leven tot nu toe heeft hem niet veel goeds gebracht en nu staat hij er ook nog eens alleen voor. Zijn spiegelbeeld bevalt hem allerminst en ook de financiën kunnen beter. Lars overweegt diverse opties maar pas wanneer hij besluit iets aan zijn uiterlijk te veranderen en kapper François op zijn pad komt ziet hij het licht. Het is daar, in de kapsalon waar hij de oplossing vindt voor al zijn problemen.

Als je het hebt over het roer omgooien dan weet Lars Hvilling daar alles van. Op een cruciaal moment in zijn leven gooit hij op een wel heel bizarre manier zijn leven om. In eerste instantie om financieel binnen te lopen en een leven te leiden dat hij voorheen niet had durven bedenken, maar al snel ook voor de kick. Met vlagen overspoelt hem zelfs het gevoel als een Samaritaan aan het werk te zijn en dat maakt het verhaal zowel grappig als ongeloofwaardig maar ook zwartgallig.

Doordat hij nu willens en wetens kiest zijn leven in zijn eigen voordeel om te gooien, maken we kennis met een allesbehalve oppervlakkige Lars. Tenminste, als je je perspectief bijstelt. Lars ontwikkelt zich als een lokale Engel des doods, eentje die voor harde cash gaat en op de meest onhandige manier die je kunt bedenken, de wensgedachten van anderen uitvoert. Hij is dan misschien een huurmoordenaar maar ook de grootste kluns. De Mr. Bean onder de hitmen.

Moord terwijl u wacht is een kort verhaal, vlot geschreven in de typische stijl van Jussi Adler-Olsen. Zijn boeken zijn stuk voor stuk mustreads, de Q serie is internationaal een groot succes en dat is niet voor niets. Ook in die serie sijpelt zijn gevoel voor humor er geregeld door, zo ook nu. Adler-Olsen introduceert unieke, stereotype personages zoals de kapper en Lars zijn clientèle. Er zijn grappige anekdotes aan het strand met zijn eerste opdracht en in het bos waar hij wel heel klungelig aan de slag gaat. Het verhaal is dus heel kort maar beeldend, het laat verder niets aan de fantasie over. Het grote verschil met zijn ander werk, en ik vraag me eigenlijk af of ik dit wel moet zeggen, is dat je nu natuurlijk te maken hebt met een kort verhaal. Adler-Olsen pakt dat goed aan, maar omdat de mogelijkheden beperkter zijn dan in een boek van minimaal 300 pagina’s, merk je dat wel tijdens het lezen. Moord terwijl u wacht is vooral grappig, een beetje noir maar mist spanning. Persoonlijk vond ik het niet vernieuwend en behoorlijk voorspelbaar, behalve de plot! Die was echt geniaal bedacht en onverwacht.

Moord terwijl u wacht is een leuk tussendoortje en laat zien hoe veelzijdig Jussi Adler-Olsen is. Het is wachten op een volgend deel in de Q serie, want daar merk je pas echt wat deze auteur in zijn mars heeft. Voor deze mini-thriller geef ik 3 sterren en dat is vooral vanwege de originele personages, de humor en de onverwachte plotwending.