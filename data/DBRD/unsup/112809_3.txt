Zwarte letters, gele cover, rood manneke Pis… een zwart-geel-rode band bladzijden… en onmetelijk veel weetjes (?) over België. Als rechtgeaarde Belg kan je dan niet anders dan dit boek aan een nader onderzoek te onderwerpen om te zien wat je weet en wat volkomen onbekend voor je is.

Veertig procent van de Belgische mannen heeft al zijn hele volwassen leven dezelfde haarsnit.

Zoals de auteur in het voorwoord zelf aankondigt: Zijn deze weetjes nutteloos? Natuurlijk niet! Want ze zijn tot vermaak van de lezers. En zo bestempel ik dit boek ook. Het is vermakelijk. Je kan er niets mee maar het is gewoon fun. Als je onlangs kerstavond gevierd hebt met vrienden of familie zal er geheid een gezelschapsspel bovengehaald zijn. Misschien is het volgend jaar leuk om dit boek te gebruiken en zelf een quiz voor te bereiden.

Van de 23 in België voorkomende soorten vleermuizen fladderen er 14 in het Zoniënwoud rond.

Of er enige wetenschap aan te pas kwam weet ik niet maar dat de auteur heel veel opzoekwerk heeft gedaan naar deze ‘nutteloze’ feiten is een… feit. Leuk, vermakelijk en misschien zonde van de tijd maar is een serie kijken op televisie dit soms ook niet?

De populaire Vlaamse jeugdserie Kapitein Zeppos uit de jaren zestig werd onder meer ook uitgezonden in Zweden, Finland, Canada, Jamaica, Hongkong, Nigeria en Nieuw-Zeeland, maar niet in Franstalig België.