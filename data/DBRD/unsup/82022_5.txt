Duik in de wereld van 'De vallei' en ontdek zelf het geheim van Grace College! Grace College ligt in een afgelegen vallei in de Canadese Rocky Mountains. Het is een eliteschool voor talentvolle jongeren. Maar er gebeuren daar vreemde dingen. Waarom is de school niet terug te vinden op Google Earth? En wat gebeurde er ruim dertig jaar geleden, toen een groepje jongeren werd vermist? De nieuwe leerlingen Julia en haar broer Robert weten niet dat Grace College door mysteries wordt omgeven. Maar ze komen er gauw genoeg achter dat niets is wat het lijkt in de vallei. En dat ze daar niet bij toeval zijn...

In deze omnibus zijn de eerste drie delen van De vallei samengevoegd, wat gegarandeerd staat voor urenlang leesplezier. Want dat is precies waar deze reeks voor zorgt. De auteur weet meteen een mysterieuze spanning op te roepen door niet teveel weg te geven, maar wel te laten merken dat er veel meer speelt dan je op het eerste gezicht zou denken. Niet alleen Grace College herbergt een geheim, ieder karakter heeft iets meegemaakt in het verleden wat ze niet aan de anderen vertellen, dus ook niet aan jou, de lezer.

Het verhaal begint al goed als tijdens een introductiefeest vreemde dingen voorvallen. Robert is ineens verdwenen en al snel wordt duidelijk dat hij in het meer is gesprongen dat voor de school ligt. Hij weet de strijd tegen het woeste water, dat ineens op komt zetten, maar net te overleven en zijn verklaring is zo mogelijk nog griezeliger. Hij beweert dat hij een meisje met blauw haar in het meer zag springen en dat ze verdween; hij wilde haar redden. Als een dag later blijkt dat er geen meisje met blauw haar wordt vermist, maar dat er wel op ongeveer dezelfde plek een medeleerlinge dood is aangetroffen, beginnen de speculaties. Robert, zijn zus Julia en hun kamergenoten gaan op onderzoek uit en komen erachter dat er in het verleden een aantal studenten vermist zijn geraakt. Het mysterie bijt zich in hen vast en ze zijn vastbesloten om de waarheid te ontdekken, mede omdat er nergens echt informatie over de vermissing te vinden is. En wat heeft dit geheim te maken met hun verleden?

De vallei is een absolute aanrader in zijn soort. Mysterie, spanning, geheimen, raadsels, goed uitgediepte en afwisselende karakters maken het een vlot leesbare reeks waar je al snel verslaafd aan raakt. Als je eenmaal begint met lezen, ben je al snel in de ban van het verleden en wil je net als de karakters achter de waarheid komen. Tel daarbij op dat elk deel eindigt met een razend spannende cliffhanger en je beseft dat er geen stoppen meer aan is. Het wachten op het vierde deel is begonnen en tot die tijd zul je geen rust meer vinden.