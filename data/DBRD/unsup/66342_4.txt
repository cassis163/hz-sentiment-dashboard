De vrouw in de kooi (Jussi Adler-Olsen). Ik had vele goede verhalen gehoord over het boek, en daarom had ik hem doorgegeven als tip aan de sint, zodat hij hem mij mee kon nemen uit Spanje. En gelukkig was ik braaf geweest en kreeg ik dit boek, wat ik ook meteen gelezen heb...

Een jonge vrouw wordt vastgehouden in een luchtdrukcabine, al enkele jaren. Het is onduidelijk wie haar heeft opgesloten, en nog onduidelijker waarom. Ondertussen wordt rechercheur Carl Morck, na neergeschoten te zijn, weggepromoveerd naar een aparte afdeling voor onopgeloste zaken, genaamd 'Q'. Assad komt om hem te helpen (oorspronkelijk alleen om koffie te zetten), maar er zijn ook veel onduidelijkheden waar het hem betreft. Het moge duidelijk zijn dat Carl en Assad zich bezig gaan houden met de zaak van de jonge vrouw in de kooi...

Ik heb genoten van het boek. Meteen zat ik in het verhaal en het was leuk en spannend om te lezen. De schrijfstijl van dit boek leest ook lekker. Er worden een heleboel vragen gelanceerd en lange tijd blijft het onduidelijk hoe het nou precies zit. Het einde had ik lange tijd nog niet zien aankomen. Sommige zaken zijn ook aan het eind van dit eerste deel nog niet opgehelderd; Waar komt Assad nu eigenlijk precies vandaan? Hoe komt het dat hij zoveel weet? Het zijn vragen waarvoor ik ook de andere boeken zal moeten lezen. Maar dat vind ik helemaal niet erg. Dat ik ze nog niet gelezen heb, heeft voornamelijk te maken met mijn (toch wel grote NTL-stapel) en een Nederlands lijst die ik vullen moet. De andere delen schijnen minstens even goed te zijn, dus ik heb nog een aantal zeer leuke boeken te gaan. Ook nu het vierde deel binnekort uitkomt, want ik dacht eerst dat het een trilogie zou zijn. Hoe dan ook, voor mij een dikke 4 sterren!