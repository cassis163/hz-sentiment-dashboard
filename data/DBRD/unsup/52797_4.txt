Vier vrouwen, drie moorden, één verleden. Dat is de intrigerende introductie van ‘Flashback’ van Mariette Middelbeek.

De vriendschap tussen Ilona, Sanne, Bregje en Anouk, die op de middelbare school zo hecht was, is in de loop der jaren verwaterd. Maar als in de duinen bij Bloemendaal het lichaam wordt gevonden van Céline Landgraaff – de vijfde vriendin uit het groepje, die net na het eindexamen verdween – komt Bregje met het idee een reünie te organiseren. Voor het zover is slaat het noodlot echter ongenadig toe. Want het verleden mag dan ver weg lijken, sinds de vondst van Céline blijkt het ineens dichterbij dan ooit.

“Mijn ogen gingen over de regels. Céline, ja, dat dacht ik al. De vondst van haar lichaam in de duinen had bij Bregje veel herinneringen teruggebracht, schreef ze, en hoewel de aanleiding triest was, leek het haar toch een mooi moment om een reünie te organiseren.”

‘Flashback’ bestaat uit vier delen. Elk deel wordt beschouwd vanuit een ander perspectief, waarbij elk van de vriendinnen het podium krijgt in een apart deel van het boek. Middelbeek hanteert een boeiende, plezierige schrijfstijl en bouwt de spanning heel subtiel op. Eerst leert de lezer de vriendinnen kennen. Haar personages weet de auteur overigens uitstekend te karakteriseren. Pas later in het verhaal verhoogt de spanning, die tot dan toe wat sluimerde. Mocht het lijken alsof het verhaal een voorspelbaar verloop vertoont, dan heeft Middelbeek je, ongetwijfeld net als velen andere lezers, op het verkeerde been gezet.

“Het volgende moment was het voorbij. Met een ruk draaide Stef zich om. Harde voetstappen gevolgd door het geluid van de buitendeur. Een droge klap toen die dichtviel. Ik liet mijn adem ontsnappen, stond mezelf nog geen opluchting toe. Scherp luisterde ik of ik een auto hoorde starten, maar de wind overstemde alles.”

Geruime tijd hebben de vriendinnen er geen flauw benul van welk gevaar zij lopen. Daar raken ze pas na verloop van tijd en na een aantal voorvallen, van doordrongen. Waarin dit gevaar schuilt, blijft lange tijd een mysterie, maar de angst van de vrouwen is uiterst reëel.

Kortom, ‘Flashback’ is het uiterst verdienstelijke thrillerdebuut van een auteur die tot nu toe jeugdthrillers en romans schreef.

Over de auteur
Mariëtte Middelbeek is auteur en journalist. Ze heeft zeventien boeken op haar naam staan en meer dan een half miljoen verkochte exemplaren. Mariëtte debuteerde in 2009 met Single & Sexy en brak definitief door met het ontroerende Turbulentie. Naast romans schrijft Mariëtte bundels met waargebeurde verhalen en jeugdthrillers. Flashback is haar debuut in het thrillergenre.

Uitvoering
Uitgeverij Marmer
ISBN 9789460683916
Paperback, 352 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/