Patricia Snel groeide op in Gouda. In Leiden studeerde ze Italiaanse taal-en letterkunde plus kunstgeschiedenis. Ze werkte enkele jaren voor een marketing- en communicatiebureau, ze richtte diverse bedrijven op en reisde o.a. een half jaar lang met een jeep door Zuid-Amerika en Afrika. Geïnspireerd door o.a. haar reiservaringen en haar fascinatie voor criminele werelden, schreef ze haar debuut Verblind (2010). Ze woonde nog in Singapore, de Kaaimaneilanden en uiteindelijk keerde zij terug naar Amsterdam waar ze woont en werkt op haar woonboot Gratia Deo.
Naast schrijver en docent aan de Schrijversacademie geeft Patricia lezingen en zakelijke schrijftrainingen.

Marit, negenendertig jaar, heeft een appartement midden in de Jordaan en een eigen yogaschool. Nadat haar relatie van 12 jaar beëindigd is, haar vriend ging vreemd, gaat Marit weer daten. Aan mannelijke interesse geen gebrek maar wat ze echt mist in haar leven is een man die de moeite waard is. En heel misschien dan ook een kindje? Haar vriendin haalt haar over om zich in te schrijven op de nieuwe datingsite Perfect Match. Op deze site komt ze in contact met een Zweed genaamd Nils. Het klikt goed en ze spreken af om elkaar in real life te ontmoeten. De klik is er nog steeds. Marit is dolgelukkig maar dit verandert al snel als ze achter bepaalde zaken komt. Marit wil nog maar één ding: Wraak! Om dit te bereiken, gaat ze ver … heel ver.

Perfect Match is een titel die direct nieuwsgierigheid opwekt. Zeker als je de ondertitel leest: Een onschuldige flirt op datingsite Perfect Match mondt uit in een nachtmerrie. De blik van de vrouw op de cover zegt alles al: het wordt een spannende thriller.

Patricia Snel heeft een vlotte schrijfstijl die ervoor zorgt dat je door het verhaal vliegt.
Als lezer leef je mee met de sympathieke hoofdpersoon Marit die een verschrikkelijk drama meemaakt. Het is totaal begrijpelijk dat ze wraak wil nemen. En dat doet ze!
De beeldende omschrijvingen waarbij Snel ook de reukzin gebruikt, dragen bij aan de beeldvorming. Het lijkt alsof je naast de hoofdpersoon staat en alles live beleeft.
Een vleug humor ontbreekt niet.
Het thrillerelement spanning is in het begin niet dominant aanwezig, het lijkt een liefdesverhaal maar dit verandert naarmate het verhaal loopt. De spanning loopt gestaag op en het is een heerlijk, leesbare thriller met een plot dat staat als een huis.
Het verhaal is niet uniek wat betreft de onderwerpen dating en wraakneming, maar wel welke gebeurtenis hieraan vooraf ging.
Patricia Snel heeft met Perfect Match een thriller geschreven die de gevaren van datingsites nog eens benadrukt en het thema wraaknemen een belangrijke rol speelt. Perfect Match voorziet je van een aantal heerlijke leesuurtjes.