Dit is een roman met veel psychologische diepgang. Het boek geeft een uitgebreide karakterschets van hoofdpersoon April en in mindere mate ook van Blake. Beide karakters zijn niet bepaald doorsnee. Ook wordt er een huiveringwekkend accuraat beeld geschetst van het leven in een activistische commune in de jaren zestig/zeventig.

April is een karakter met een gecompliceerde persoonlijkheid. Ze vindt zichzelf niet goed genoeg en heeft het gevoel dat ze de vaardigheden en het charisma mist om ertoe te doen en om aardig gevonden te worden. Daarom zoekt ze deze vaardigheden in de mensen die ze om zich heen verzamelt, in de hoop dat hun succes ook op haar afstraalt. Dit is tenminste hoe ik haar karakter interpreteer. De kenmerken van haar karakter die ik net noemde, verklaren waarom ze zich tot Blake aangetrokken voelt en later ook tot een andere man. En zelfs wanneer Blake al gauw niet zo’n geweldig mens blijkt als hij leek te zijn, weigert April de illusie door te prikken tot het moment dat zijn kwetsbaarheid en fouten ook voor andere mensen zichtbaar worden. Dit is volgens mij ook waarom ze zwijgt over de vreselijke dingen die Blake heeft gedaan.

Dit alles maakt April geen uitgesproken sympathiek karakter. Ze leunt sterk op anderen en als er iets mis gaat is het hun schuld. Ze stelt zich erg passief op, al maakt ze zichzelf wijs dat dit niet zo is. Ze verzamelt mensen om zich heen maar laat ze niet dichtbij komen. Wanneer ze ook van haar zoon verwacht dat deze een deel van haar hang naar waardering en status vervult raakt ze van hem vervreemd. Ondanks dat April niet bepaald warm en hartelijk is, kun je haar door de manier waarop Eva Kelder over haar schrijft wel begrijpen en leef je zelfs met haar mee.

De schrijfstijl in dit boek vind ik mooi. De schrijfster gebruikt vrij lange zinnen met veel bijzinnen. In de bijzinnen staan regelmatig interessante details die het verhaal net wat levendiger maken. Je krijgt feiten voorgeschoteld die dan verrijkt worden met andere interessante achtergrondinformatie. Gelukkig wordt het verhaal hierdoor niet onoverzichtelijk. Het enige dat soms wat verwarrend werkt is dat Aprils gedachten vaak vrij abrupt naar het verleden afbuigen en van daaruit weer verder terug of juist weer vooruit in de tijd kunnen gaan. Ik kon het zelf nog wel volgen, maar kan me voorstellen dat sommige lezers daar moeite mee zullen hebben.

Ik vind dit een mooie roman met veel diepgang en veel interessante achtergrondinformatie. De schrijfstijl is niet echt makkelijk, maar wel erg mooi en vol details. De karakters zijn uitermate bijzonder en het verhaal bevat meerdere lagen. Verschillende ethische dillema’s en boeiende vragen komen aan de orde in dit verhaal. Voor mij is dit boek zeker een succes.