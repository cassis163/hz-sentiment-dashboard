Driest is een spannende en unieke thriller van Nederlandse bodem. Auteur Dinie Bell maakte eerder al indruk op mij met de psychologische thriller Knekelhuis. Ook Driest heb ik verslonden.

In het vlotlezende boek Driest maakt de lezer kennis met drie jonge meiden. Allereerst is daar Imke. Een timide en onzeker meisje dat samen met haar lieve moeder en absurd strenge vader in een luxe villawijk woont. Dan is er de felle Mercedes die in niets te vergelijken is met Imke. Als laatste maak je kennis met een mysterieus meisje die in het boek De Veroordeelde wordt genoemd. Zij heeft vreselijke misdaden begaan en is daarvoor veroordeeld tot een volwassen gevangenisstraf. De drie dames lijken in eerste instantie weinig met elkaar gemeen te hebben, maar al lezende ontdek je dat ze veel meer met elkaar delen dan je zou verwachten.

Dinie Bell weet met Driest een fascinerende en originele thriller neer te zetten. Niet alleen leest het verhaal vlotweg het houdt je ook tot het bittere eind geboeid. Sla vooral de proloog en epiloog niet over! In eerste instantie kunnen de verschillende verhaallijnen voor verwarring zorgen, maar laat je daardoor niet ontmoedigen. De auteur weet de lezer op een slimme wijze op een dwaalspoor te brengen, echter laat ze je niet in onwetendheid achter. Vlot genoeg wordt alles duidelijk. Driest is dan ook een intelligente thriller met psychologische diepgang, ijzersterke personages en een fascinerende verhaallijn. Origineel, hier en daar wat grof, maar vooral inhoudelijk bijzonder sterk en geloofwaardig. Aanrader voor iedere thrillerliefhebber.