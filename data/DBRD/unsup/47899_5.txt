Hoe schrijf je een review over een Evangelie? Ik kan het wel, maar ik vind het niet echt gepast om er inhoudelijk over te schrijven. Daarentegen vind ik dat als je voelt dat er meer bestaat dan dat je fysieke zintuigen kunnen waarnemen of openstaat voor een quantum-werkelijkheid dit levensverhaal van Jezus de Christus prachtig, openbarend en inspirerend om te lezen is. Hij is de eerste méns, die het gelukt is volmaakt te blijven oog in oog met de dood, waardoor hij liet zien waartoe wij als mens in Liefde allemaal in staat zijn. Niet dat wij volmaakt kunnen zijn zonder slag of stoot, maar nu is bewezen waartoe een méns in Liefde allemaal in staat is! Het is een enorme kracht die in ons DNA opgerold zit wachtend op activering door het doorvoelen van Liefde. Jezus zelf was nogal radicaal en absoluut in zijn leven. Er wordt van niemand van ons verwacht ook zo te zijn, want daartoe moet je een hele sterke ruggengraat hebben, maar wel graag all-in de Liefde gaan hoe klein- of grootschalig je ook kan verdragen. Want als er één advies van de bladzijdes afspringt is dat wel ‘heb je naaste lief gelijk jezelf’. Dus wees beter niet schijnheilig, want daarmee doe jij ook jezelf vroeg of laat een groot tekort. Dat is gewoon zonde van je mooie leven. Zijn levensverhaal wordt ondertiteld met ‘Een boodschap voor het Aquarius Tijdperk’. Voor mij was dit een belangrijker boek dan het Nieuwe testament, omdat het een completer beeld geeft. Niet gecensureerd of vertekend door de tand des tijds.