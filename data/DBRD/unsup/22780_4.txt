Op de achterkant van de cover staat de tekst: nooit meer een dieetboek nodig. Dat klonk me als muziek in mijn oren dus een goede reden om dit boek te gaan lezen.

Het boek is opgebouwd in 40 korte hoofdstukken die puzzelstukjes genoemd worden en geven duidelijk uitleg over de vijf hoofdonderwerpen in dit boek namelijk
- Aanpak
- Uitrusting
- Obstakels
- Voeding
- Triomf
De puzzelstukjes die bij de onderwerpen horen staan kriskras door elkaar in dit boek. Je hebt de keuze om zoals bij een echte puzzel de stukjes bij elkaar te zoeken en te lezen of om het boek te lezen van begin tot het einde. Ik heb er voor gekozen om het laatste te doen maar zal zeker nog eens een keer per onderwerp de puzzelstukjes lezen omdat dit de verdieping geeft over het onderwerp.
De onderwerpen worden duidelijk uitgelegd aan de hand van eenvoudige en inzichtelijke voorbeelden zoals bijvoorbeeld veters strikken, leren fietsen, een kooi vol mussen of een telefoonabonnement.
De schrijfstijl is eenvoudig, alsof er iemand aan de keukentafel met je aan het praten is, en maakt de wetenschappelijke kennis toegankelijk. Het is ook soms luchtig met een sprankje humor. Daardoor komt het zeker niet belerend over wordt er zeker niet met een opheffend vingertje gewezen.
Het boek leert je aangeleerde patronen over voeding om te buigen en ongezond gedrag te veranderen. Een eye-opener voor mij was dat je jezelf ook teveel kan inspannen om te proberen gewicht te verliezen en dus los moet kunnen laten. Het boek verandert dan ook je denkwijze over eten en afvallen. Deze psychologie over voeding en afvallen is dan ook de hooflijn van het boek. Een ander mooi voorbeeld dat gegeven wordt is de vergelijking van voeding met groene- en grijze energie. Ofwel gezonde en minder gezonde voeding waardoor de materie heel concreet gemaakt wordt.
Ook de vastgeroeste gedachten en ideeën over eten komen aan bod alsmede de invloed van hormonen en darmbacteriën op je gewicht. Ook de valkuilen en de tegenslagen worden niet uit de weg gegaan.
Met het lezen van dit boek leer je jezelf een nieuwe voedings- en leefstijl aan en dat is zeker niet makkelijk maar een hele puzzel. Voor de een zal de puzzel leggen makkelijker zijn dan voor de ander maar het resultaat is dat je nooit meer een dieetboek nodig zal hebben.