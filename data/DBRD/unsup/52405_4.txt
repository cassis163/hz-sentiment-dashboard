ls op een koude, mistige novemberavond het ontzielde lichaam van David Hoogland wordt gevonden, betekent dat werk aan de winkel voor de politie van Noord-Holland Noord. Het lichaam is op gruwelijke wijze verminkt, en de moordenaar lijkt hiermee een statement te willen maken. Lois Elzinga, een jonge rechercheur afdeling moordzaken, wordt samen met haar partner Fred op deze zaak gezet. Een raadselachtige zaak daar David een alom geliefd persoon was. Een foldertje van een kunstexpositie, gevonden in de broekzak van het slachtoffer, leidt Lois en Fred naar een jonge kunstenares, Maaike Scholten. Maar al snel loopt het onderzoek vast wegens gebrek aan informatie. Dan volgt er een tweede, identieke moord waarbij de moordenaar wederom een gruwelijk handelsmerk achterlaat. Dit levert nieuwe aanwijzingen op, en Lois en haar team bijten zich vast in de zaak. Een derde moord gooit de zaak open. Lois verdiept zich nu volledig in de psychologie van de moordenaar. En met de hulp van Onno, een vriend, en tevens psychiater komt ze tot een schokkende ontdekking...
Aan niemand vertellen is een spannende, indrukwekkende thriller waarin aangrijpende gebeurtenissen uit het verleden een grote rol spelen. Een verhaal met een hoog psychologisch gehalte, niet alleen wat betreft de moordenaar, maar als lezer krijg je ook een kijkje in de psychologie van Lois. Haar verhaallijn loopt parallel aan die van de hoofdlijn. Zoals we gewend zijn van Simone van der Vlugt, zet ze het decor en haar personages zorgvuldig en met veel aandacht voor details neer. Met name hoofdpersoon Lois spreekt tot de verbeelding van de lezer. Ze is jong, ambitieus, stoer en daadkrachtig, maar ook gevoelig. Ook zij moet dealen met traumatische gebeurtenissen uit het verleden. Stap voor stap leer je haar kennen. Ook is duidelijk dat er de nodige research is gedaan. Door middel van subtiele details gunt Simone de lezer een kijkje in de 'keuken' van de politie en belicht ze op de juiste wijze hun denkwerk en handelswijze, en het probleem dat zich in de loop van het verhaal voordoet wordt goed beschreven. Maar daar ga ik verder niet op in want dan zou ik te veel prijsgeven!
Aan niemand vertellen heeft een ijzersterke plot. Ondanks het feit dat je al vrij snel weet wie de moordenaar is blijft de spanning groot, omdat je als lezer geen idee hebt hoe het gaat aflopen. Een plot met een verrassende wending, en een climax waar je kippenvel van krijgt! Het is Simone van der Vlugt weer gelukt om een thriller te produceren die je als lezer in een ruk uit wilt/moet lezen. Aan niemand vertellen is een regelrechte aanrader! En nu maar wachten tot er zich een nieuwe zaak aandient voor Lois. Hij is in de pen, heb ik me laten vertellen!

Ben benieuwd naar deel 2!