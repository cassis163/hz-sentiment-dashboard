OVER DE AUTEUR Niels Huismans (1986) is als consultant bij FastFlex verantwoordelijk voor Business Development.

FastFlex is een onafhankelijke sourcing partner en managed service provider op het gebied van resourcemanagement. Niels richt zich vanuit zijn marktexpertise op het creëren van meerwaarde voor huidige en nieuwe klanten. Daarnaast is hij oprichter van Marketives, een website waar hij een vernieuwende kijk op marketing, strategie en management geeft.

Voordat Niels aan de slag is gegaan bij FastFlex heeft hij de opleiding Master Marketing Management gedaan en het management traineeship van Young Colfield doorlopen. Hierbinnen is hij onder andere actief geweest als projectmanager bij T-Mobile.

Sinds 2014 is Niels actief in de gemeenteraad van Alphen-Chaam.

OVER DE INHOUD EN MIJN MENING

In Lerend leven en de baas worden die je wilt zijn legt Niels uit hoe je als zzp’er kan blijven voldoen aan de kennisvraag van opdrachtgevers.

De cover is aan de boven- en onderkant blauw. Daar tussenin bevindt zich een wit gedeelte waarin een blauwe wereldbol is afgebeeld. Rondom de globe staan diverse objecten, zoals een bureaustoel, laptop en een tennisracket, die nodig zijn om een bedrijf te runnen. Het tennisracket oogt misschien een beetje vreemd; in het boek wordt dit duidelijk uitgelegd.

Het boek bestaat uit drie delen;

1) Uitleg concept en waarom;
2) Leren van…;
3) Leren van Niels.

Volgens Niels kunnen we altijd, overal en van elke situatie leren. Echter ook dit moeten we leren …

Aan de hand van praktijkvoorbeelden laat Niels de lezer zien hoe je als zelfstandige ondernemer of directeur van een (groot) bedrijf kunt leren van klanten, sporters, tv-series, internationale bedrijven, lokale familiebedrijven en zelfs van het gedrag van kinderen. Als ondernemer en professional doe je ervaring op van allerlei situaties en gebeurtenissen.

Met heldere voorbeelden en in begrijpelijke taal vertelt Niels hoe je een bedrijf wel moet runnen en hoe het zeker niet moet. Hoe pak je iets tactisch aan en pas je dit toe in jouw bedrijf?

In dit boek is ruimte voor aantekeningen van het geleerde en reflectievragen. Vragen aan de lezer en samenvattingen van elk hoofdstuk zijn opvallend gemarkeerd.

Bekende bedrijven, zoals onder andere Ikea worden onder de loep genomen; het boek wordt hierdoor extra interessant en leuk.

Neem het heft in eigen handen; leer van Niels ‘lessen’ en word de ‘baas’ die je wilt zijn!