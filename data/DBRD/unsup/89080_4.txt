Drie hoofdpersonen in één file op de A27.
Henri, een zakenman met een enorm ego. Malines, de helft van een tweeling die altijd het gevoel heeft gehad de grote zus te zijn en Sjors, die ogenschijnlijk gelukkig is met zijn leven met zijn vrouw en zijn kinderen. In deze file passeren ze elkaar en dus ook elkaars leven. Het boek vertelt hun verhaal. Zoals ze deze file beleven alsook wat hen verder bezighoudt.

Het boek is verdeeld in hoofdstukken waarbij om de beurt één van de drie hoofdpersonen aan het woord is. Deze hoofdpersonen worden heel duidelijk en uitgebreid uiteengezet. Je krijgt dan ook echt een kijkje in hun leven. Ze zijn zo goed beschreven dat je ze echt niet allemaal even sympathiek vindt of eens bent met wat ze doen.

De schrijfstijl van deze schrijver heeft me enorm verrast. Hij kan heel leuk uit de hoek komen met een opmerking maar bezit ook het vermogen om in een paar zinnen een heel verhaal te schrijven. Zijn schrijfstijl is heel mooi soms zelfs poëtisch maar hij kan ook heel scherpe opmerkingen maken. Het verhaal leest lekker en makkelijk door de duidelijke indeling en de korte hoofdstukken.

Het verhaal heeft een dubbele laag. Er wordt niet alleen verteld wat de hoofdpersonen in de file meemaken maar beschrijft ook hun dromen, hun verdriet, hun twijfels en onzekerheden en de keuzes die zij, net als ieder ander mens, moeten maken in het leven. Het boek en het einde van het verhaal zetten je echt aan het nadenken. Ikzelf ben tot de conclusie gekomen dat mensen in de file echt niet alleen maar zitten te suffen.