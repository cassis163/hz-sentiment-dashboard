Wat ik nooit eerder heb gezegd, een boek van Celeste Ng. Het eerste wat mij opviel was de vreemde achternaam “Ng”. De naam bleek van oorsprong Chinees, en wordt uitgesproken als “Ing”. Met die kennis in het achterhoofd begrijp je direct waarom dit boek waarschijnlijk zo verschrikkelijk realistisch geschreven is. In het begin van het verhaal worden de roots van James en Marilyn, de ouders van Nathan, Lydia (de hoofdpersoon) en Hannah, uitgebreid beschreven.

James Lee is de zoon van Chinese immigranten. In zijn jeugd werd James voortdurend gediscrimineerd en veelvuldig getreiterd vanwege zijn afkomst. Het was zelfs zo erg dat hij zich schaamde voor zijn ouders. James werd, ondanks zijn moeilijke jeugd, toch docent op de universiteit.

Daarentegen heeft Marilyn een hele andere jeugd gehad. Marilyn is opgevoed door haar traditionele alleenstaande moeder. Volgens haar moeder hoorde een vrouw “achter het aanrecht”. Marilyn was op school echter een uitmuntend studente, en wilde haar talenten daarom volledig benutten. In het verhaal wordt studente Marilyn echter verliefd op leraar James. Uiteindelijk wordt Marilyn alsnog de brave huismoeder die haar moeder voor ogen had. Dat knaagt natuurlijk.

Via Lydia, het lievelingetje van vader en moeder Lee, probeerde Marilyn goed te maken waar het bij haarzelf fout is gegaan. Ze moest en zou een geëmancipeerde succesvolle vrouw worden. Ook James wilde dat Lydia de tekortkomingen uit zijn eigen jeugd goedmaakte. Ze moest toch vooral een populaire studente worden met heel veel vriendinnen.

Er rust dus een onmetelijk zware druk op de schouders van Lydia, en dat loopt vanzelfsprekend verschrikkelijk mis. Lydia wordt op een ochtend vermist, en later dood in het plaatselijke meer teruggevonden. Volgens de politie zelfmoord. Nath geeft Lydia’s vriendje Jack de schuld. Maar Jack blijkt juist hele andere gevoelens te hebben. Hannah weet dat!

Een boeiend boek met heel veel tragedie. Discriminatie, emancipatie, vreemdgaan, homosexualiteit en kindermishandeling komen allemaal aan de orde in dit boek. Het verhaal is helaas soms wat moeilijk te volgende vanwege het veelvuldig heen en weer springen in de tijd. Ook zijn er hier en daar wat vreemde tekstfouten. Toch is het boek zeker het lezen waard. Het verhaal is aangrijpend, en bezorgd je in het “slotakkoord” een flinke brok in je keel. Vier sterren!