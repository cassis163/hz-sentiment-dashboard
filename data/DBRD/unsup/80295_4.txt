In een Amsterdamse woongroep groeien drie kinderen als broers en zus op, terwijl ze dit niet zijn. Later, als ze volwassen zijn, blijkt hun levens nog dieper met elkaar verbonden te zijn. Een van de twee moeders, Julia, een excentrieke kunstenares raakt in de ban van de mythe van de godin Isis en de god Osiris. Zij besluit een expositie te organiseren over deze Egyptische god en zijn vrouw. Om deze expositie tot een succes te maken gaat ze tot het uiterste. Het lijkt erop dat het haar gaat lukken totdat er een kink in de kabel komt. De hitte van de zon zorgt er namelijk voor dat er in het dorp van de draaiende daken kortsluiting ontstaat. Het leidt tot een sidderde en ontroerende ontknoping.

Het boek is opgesplitst in twee delen; Ron Zonneman, Menno Renders en Nina Wagenmeester zijn de drie hoofdpersonen uit het eerste deel van het boek. In het tweede deel zijn het de kinderen , Jasper en Inanna de kinderen van Ron en Nina, Ries de enige zoon van de ongehuwde Julia die hun bijdrage leveren aan het verhaal. Ze vertellen vanuit ieders oogpunt het verhaal uit de tijd dat ze in een huis woonde als in een soort van commune. Je leert ze hierdoor goed kennen en ook hoe ze in het leven staan. Deze zes mensen zijn totaal verschillend en al snel wordt duidelijk dat ze grote vriendschap en genegenheid voor elkaar voelen. Liefde is een belangrijke factor in hun leven en een ieder beleeft het op een eigen manier.

Naast deze verhaallijnen van deze zes personages is er nog een die essentieel is voor het verhaal. Soms is het moeilijk de karakters uit elkaar te houden, maar gaandeweg merk je hoe belangrijk dit voor het hele verhaal is.

De schrijfstijl is uitnodigend en heeft een mooie psychische opbouw waardoor de auteur je helemaal weet in te palmen. Je moet wel alert blijven, want anders raak je het spoor snel bijster en ontgaat je de kern van het verhaal.

“Stroomboog” is een krachtige roman waarin liefde op verschillende manieren wordt belicht met een spetterende ontknoping aan het eind. Dit zorgt voor de ontlading van de opgebouwde spanning, waardoor de titel van het boek tot zijn recht komt.