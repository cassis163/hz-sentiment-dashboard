De Vlaming Patrick De Bruyn is een product van hét Belgische politieke probleemgebied van dit moment: de kieskring Brussel-Halle-Vilvoorde. Hij werd geboren in Halle en woont nog steeds in de rand van de Belgische hoofdstad. Hij studeerde psychologie en is werkzaam als headhunter.
Zijn spannend debuut File dateert van 1998 en twee jaar later volgde Indringer. Maar bij het grote publiek werd hij pas een bekende door de boeken die daarna volgden: Vermist, Verminkt en Verdoemd. Ondertussen is hij een vaste waarde geworden in de wereld van de Nederlandstalige misdaadauteurs. Steeds meer lezers ontdekten zijn werk en gingen op zoek naar de oudere werken van de auteur, om te moeten vaststellen dat Indringer, dat vrijwel nergens meer verkrijgbaar is, de status van collectors item verworven heeft. De hoogste tijd om het boek te herdrukken moet de uitgeverij, die een commerciële kans rook, gedacht hebben, maar de auteur vond het werk in zijn originele vorm niet meer representatief voor zijn kunnen, en besloot om het boek te bewerken. Dat even bewerken werd al snel bijna volledig herschrijven, maar de titel bleef dezelfde, wat bij toekomstige lezers mogelijk voor wat verwarring zal zorgen als zij op hun beurt op zoek gaan naar de back catalogue van deze auteur. Hoewel Indringer een op zichzelf staand verhaal is zijn er toch enkele figuren uit File weer van de partij, met op kop de naamloze headhunter die als de ik-figuur door het leven gaat.
Claire doet haar best om de balans te vinden in het wankel evenwicht tussen gezin en werk. Haar werk als personeelsdirecteur en haar status als moeder van een kleuter vraagt heel wat organisatorisch talent, mede omdat haar man zich voor het volle pond concentreert op zijn eigen carrière als filiaaldirecteur van een bank- en beleggingskantoor. Als tijdens een vakantie in het buitenland hun dochterje ontvoerd wordt, is dat het begin van een helse lawine van problemen waaronder de ouders zowel privé als professioneel bedolven worden.
Het eerste wat opvalt is het ontbreken van een voor- of nawoord waarin de auteur een woordje richt tot zijn publiek om te vermelden dat het hier om een bewerkte, oudere uitgave betreft. Ook op de buitenzijde wordt hierover geen enkele indicatie gegeven. Bij nieuwe boeken wordt dat niet als een gemis beschouwd, maar in dit geval had een kleine verantwoording toch wel op zijn geweest. Al was het maar om misverstanden te voorkomen.
Met zijn onderhand typische aangenaam lezende, gezapig Vlaamse, en pretentieloze verstelstijl laat de auteur de lezer het echte leven weer voor enkele uren vergeten. Hoewel het boek niet bol staat van de actie en het nooit superspannend wordt, is Indringer, versie twee, een zeer onderhoudend werk dat boeit van bij het begin tot aan het laatste puntje. Het mag gezegd en geschreven worden: een De Bruyn op zijn best.
Trouw aan zijn concept, zijn de belangrijkste personages weer doordeweekse mensen als u en ik die zich ,als het ware op het verkeerde tijdstip op de verkeerde plaats bevinden en daardoor in een slechte droom belanden die, door de beslissingen die ze nemen en de acties die daar weer uit voortvloeien, uitmondt in een regelrechte nachtmerrie.
De locaties spelen duidelijk een zeer ondergeschikte rol want die worden met opzet vaag gehouden en vrijwel nergens worden ze met straat of gemeente aangeduid.
Het verhaal van Indringer zit goed in elkaar en is zeer goed uitgewerkt en zalig verteld. De geloofwaardigheid is zeer groot. Behalve misschien wat de alziend- en alwetendheid van de slecherik betreft, maar zelfs die momenten weet de auteur mooi te verklaren zodat het alles bij elkaar beschouwd een zeer realistisch geheel vormt.
Patrick De Bruyn is met brille in zijn opzet geslaagd: het herschrijven van Indringer brengt het boek tot op het kwalitatieve niveau van zijn laatste werken, zonder dat het onderweg de eigenheid van zijn eerste boeken heeft verloren. Meer zelfs; deze Indringer behoort tot het beste wat de auteur zijn lezers tot op heden heeft voorgeschoteld en bevestigt eens te meer dat deze man tot de beste misdaadauteurs van het eerste decennium van de eenentwintigste eeuw behoort.