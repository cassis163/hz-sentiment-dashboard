Skye leeft in een wereld waar rijke mensen de keuze hebben om in te pluggen. Hiermee verdwijnt hun geest naar de virtuele Appwereld, waar mensen met apps allerlei speciale dingen kunnen doen en alle ongemakken van het gewone leven verdwijnen. Op hun zeventiende krijgen alle tieners de kans om uit te pluggen en te ervaren hoe het is in de echte wereld. Skye wil graag haar moeder en zus weer zien en kan uitpluggen, maar de wereld waar ze in terecht komt in ingewikkelder dan ze dacht. Wie is er goed en wie is er slecht en wat zijn iedereens bedoelingen?

Hoewel de basis van het verhaal - een meisje dat bijzonder blijkt te zijn en het voorbeeld van een revolutie moet worden - niet bijzonder is, is de setting van dit verhaal dat wel. De appwereld is een goed uitgedachte wereld en de digitale middelen zijn leuk bedacht. Aan het eind van het boek heb je nog niet echt een idee van hoe het plot in elkaar zit, maar doordat je net zo weinig weet als Skye kan je goed met haar meeleven.

Het boek laat je nadenken over het virtuele leven en of het de moeite waard is om in een digitale wereld te wonen. Natuurlijk zitten er voordelen aan het nooit ziek zijn, geen lichamelijke beperkingen en oneindig veel mogelijkheden, maar de gedachte blijft dat het allemaal nep is en dat het niet echt voelt. Het echte strand staat nog steeds boven een app die het heel goed kan simuleren.

Ik wist eerst niet dat dit een boek is waar een vervolg op komt en dat vond ik eerlijk gezegd wel jammer. Het is voor een deel te voorspellen hoe het verhaal zal verdergaan, met revoluties en misschien wel (digitale) oorlog en dan is de basis weer precies hetzelfde als andere dystopische verhalen. Ik had liever gehad dat het bij één goed boek was gebleven en dat de inleiding wat korter was geweest.

Dit boek is een echte aanrader als je van dystopische boeken houdt en een originele insteek zoekt, maar in de basis blijft dit het zoveelste young-adult boek.