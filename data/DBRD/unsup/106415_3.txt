In haar eerste boek over introversie startte Sophia Demling een stille revolutie. Want introversie gaat met nogal wat vooroordelen gepaard, merkte de schrijfster en columniste de afgelopen jaren op. In haar rubriek ‘The Introvert’s Corner’ in Psychology Today  geeft ze advies en tips aan introverte mensen die zich vandaag de dag moeten redden in een drukke wereld waarin extraversie als de norm geldt en introversie over het algemeen nog steeds als minderwaardige eigenschap wordt beschouwd. In De kracht van stille mensen stak de journaliste een vurig en humoristisch betoog af waarin ze het belang van deze eigenschap onderstreepte.  

Na deze algemene uiteenzetting is er nu een tweede boek over introversie, Het hart van stille mensen, waarin Dembling tips geeft rond het specifieke thema introversie en de liefde. Een praktische en prettig lezende gids voor de introvert die op zoek is naar een relatie of al een relatie heeft (of die nu pril of langdurig is). Het hart van stille mensen biedt adviezen om je te helpen de balans te bewaren tussen je behoefte aan contact en tijd voor jezelf.  

Net als in het voorgaande deel praat Dembling in het boek rechtstreeks tegen haar lezer, waardoor het wederom een verlengstuk is van haar rubriek en bovendien prettig leest. In tegenstelling tot haar eerdere publicatie haalt ze minder onderzoekers en therapeuten aan, maar maakt ze wel veelvuldig gebruik van input uit haar zogenaamde ‘panel van introverte mensen’, die bestaat uit zeer veel verschillende personen met een relatie. Die overigens al net zo divers zijn: jonge verloofden, oudere stellen, homoseksuele echtparen, ze komen allemaal aan bod.  

Het zorgt voor een gids die vooral aanspreekt door de persoonlijke en herkenbare anekdotes, hoewel ze soms wel wat gericht zijn op de Amerikaanse levensstijl. In het boek deelt Dembling haar persoonlijke ervaringen, en laat ze haar panel aan het woord komen, om aan de hand daarvan tips te geven: hoe houd je je staande in de wereld van dating en liefde zonder te hoeven veranderen wie je bent? Ze laat zien hoe introversie voor en tegen je kan werken in de zoektocht naar en het laten slagen van een liefdesrelatie.  

Een belangrijke opmerking die Dembling meermaals in haar boek maakt is het feit dat introversie of extraversie slechts een enkele eigenschap zijn in een groter plaatje. ‘Introverte mensen verschillen niet alleen op heel veel manieren van elkaar, maar we zijn ook allemaal zoveel meer dan alleen onze introversie of extraversie.’ Toch maakt het een belangrijk onderdeel uit bij het vinden van een stabiele relatie, vindt de journaliste.  

Dembling legt dit op een duidelijke, eenvoudige en vaak humoristische wijze uit, waarbij ze zichzelf (en haar eigen liefdesverleden) niet spaart. Haar schrijfstijl is mede daardoor prettig. Het boek is praktisch opgedeeld in drie delen, waarin ze opeenvolgend bespreekt hoe je 1. ontdekt welke partner bij je past (ben je op zoek naar een relatie met een extravert of met een mede-introvert?), 2. hoe en waar je die vindt en 3. hoe je leert omgaan met diens behoeften en die van jezelf. Communicatie over je behoeften aan tijd en ruimte zijn daarin het belangrijkste speerpunt. In korte hoofdstukken zet Dembling de verschillende fases uiteen, waarbij ze bovendien rekening houdt met introverte en ‘gemengde’ stellen. Door deze indeling is het boek geschikt voor mensen die hun zoektocht naar de liefde nog moeten beginnen of nieuw leven willen inblazen, maar zeer zeker ook voor introverten die al een relatie hebben. Een handig register achterin het boek zorgt er bovendien voor dat het vaker uit de kast kan worden gepakt wanneer de lezer behoefte heeft aan een extra steuntje in de rug of valkuilen wil vermijden.