Jippie! Daar is eindelijk weer een boek van de Amerikaanse auteur Lisa Gardner en nog wel met mijn favoriete seriepersonage D.D. Warren. Zoek naar mij is alweer het negende deel met de interessante brigadier in de hoofdrol. Ook oude bekende Flora Dane vanuit de achtste D.D. Warren, Vind haar, maakt haar opwachting en is een waardige en boeiende aanvulling.

Eén van de vrouwelijke bezoekers van Flora Dane`s forum voor overlevers, overleeft als enige een gezinsmoord, omdat zij (toevallig) de twee honden van het gezin aan het uitlaten is. Echter keert zij niet terug naar huis, maar lijkt van de aardbodem verdwenen. Flora is vastberaden haar te vinden en zet alles op alles om haar op te sporen. Haar wegen kruisen die van D,D. Warren, belast met het onderzoek naar de viervoudige gezinsmoord. D.D. heeft echter vertrouwen in Flora en besluit hun krachten te bundelen in de zoektocht naar Roxy en de uiteindelijke moordenaar.

De combinatie van Flora Dane en D,D, Warren is heel interessant en zorgt voor een heel boeiende verhaallijn. De twee vrouwen vertellen om en om in de ik-vorm over hun zoektocht en vormen zo een ideale tandem op zoek naar Roxy en de moordenaar. Tel daarbij het persoonlijke verhaal van Roxy op en je begint langzaam te begrijpen dat alles toch een beetje anders is als je in eerste instantie denkt.

Het is wederom genieten van Zoek naar mij. Lisa Gardner is echt met recht één van mijn favoriete auteurs. Ze schrijft betrokken, met gevoel en zeker ook psychologische diepgang. Ook in dit boek introduceert ze de karakters met de nodige zorgvuldigheid. Er is grote aandacht voor hun innerlijk en dat maakt dat het boek en zeker ook de karakters mij direct weer pakte en het tot een ware pageturner maakte. Ik moest en zou weten hoe het met vooral de meisjes zou aflopen en was oprecht geroerd door hun niet makkelijke levens.

Je merkt dat Lisa Gardner zoals altijd zich heeft ingelezen en laten voorlichten over in dit geval de pleegzorg en alles wat daarbij komt kijken. Heel realistisch weet zij dit te beschrijven in Zoek naar mij en knap te verwerken in het boeiende plot. De keuze om meerdere personages, waaronder D.D. Warren en Flora Dane vanuit de ik-vorm te laten vertellen, vergroot de kracht van het boek en de betrokkenheid.

Nagelbijtend spannend is het zeker, de spanning is meer onderhuids en heeft een hoge psychologische dosis die je doet verder lezen. Je wilt als lezer net als D.D dat de zoektocht tot een goed einde komt, al weet je dat dat waarschijnlijk niet gaat gebeuren. Dat het niet nagelbijtend spannend is, betekent zeker niet dat Lisa Gardner de gruwelijke details schuwt. Zoek naar mij begint er direct mee en zet het verhaal direct op scherp. Het boek omvat uiteindelijk twee lange dagen, maar is geen moment saai en boeit van begin tot eind.

Ik heb het boek vier sterren gegeven en kijk nu alweer uit naar het volgende boek van Lisa Gardner.