Tovertijd is de tweede roman van de Friese auteur Detsje Holtrop. Hierin beschrijft ze het verhaal van een jonge vrouw op weg naar volwassenheid. Ze blikt terug op een jeugd in Friesland, met een moeder voor wie haar omgeving vreemd lijkt en zich veelal verschuilt achter haar extreme geloofsovertuigingen. Met haar vader heeft ze een moeizaam contact. Wanneer ze Bas, de jongeman leert kennen bij wie ze eindelijk zichzelf kan zijn komen er steeds meer vragen naar boven. Wie is ze eigenlijk, wat wil zij zelf en wat werd haar opgedrongen door anderen?

Ook wanneer de kerk waar ze al haar hele leven komt in eerste instantie weigert Bas en haar daar te laten trouwen, vanwege het feit dat Bas een ander geloof aanhangt, roept dat de nodige twijfels bij haar op. Ze neemt haar relatie met haar ouders onder de loep, vraagt zich af waarom zij haar jeugd anders heeft ervaren dan haar zussen en broers en trekt haar eigen keuzes in twijfel.

Detsje Holtrop heeft een unieke schrijfstijl, ze speelt met taal en gebruikt in haar zinnen met regelmaat woorden die ongebruikelijk zijn, maar toch zeker niet verkeerd. Haar woordenkeus past prima bij het verhaal, bij de hersenspinsels van de hoofdpersoon in het boek en is sfeerbepalend. Het boek krijgt hierdoor een persoonlijk tintje en draagt bij aan de originaliteit van het verhaal.

Net als eenieder tijdens het opgroeien worstelt met keuzes en familiebanden zo stoeit ook de hoofdpersoon in dit boek hiermee. Het boek zal voor iedere unieke lezer dan ook wel hier en daar herkenning te weeg brengen. Hierdoor is het boek dan ook aangenaam om te lezen, het zet je aan het denken over je eigen achtergronden en brengt de lezer zo nu en dan zelfs in ontroering.

Tovertijd, een liefdevolle terugblik op een jeugd vol momenten van vallen en opstaan.