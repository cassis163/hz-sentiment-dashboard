The Hate U Give is een young-adultboek over een getint meisje wiens beste vriend vermoord werd door de politie, waardoor zij erachter komt hoe oneerlijk de wereld eigenlijk is. De onderwerpen die dit boek onder de aandacht brengt zijn heel actueel, en het is belangrijk om zo’n boek in het YA-genre tegen te komen.
Ik vond dit boek goed, maar niet zo fantastisch als ik had verwacht. Er zijn zoveel lovende recensies over THUG, dat ik er vanuit ging dat ik het net zo geweldig zou vinden. Na het lezen van dit boek blijkt dat de rating van dit boek niet alleen hoog is door de schrijfstijl of de verhaallijn, waar elk ander boek om beoordeeld zou worden, maar ook om de actualiteit (met racisme en ongelijkheid als belangrijkste onderdelen). Het is daarom voor mij moeilijk om een mening te vormen – ik vind het belangrijk dat deze thema’s bespreekbaar gemaakt worden in boeken, zéker boeken die bedoeld zijn voor jeugdige lezers, maar heb zelf ook erg gelet op punten die ik net noemde (plot, schrijfstijl).
De Nederlandse vertaling vond ik niks. Er wordt te veel gebruik gemaakt van Engelse termen of taal om de Nederlandse vertaling logisch te laten lijken. Hier en daar heeft de vertaler dus ook besloten tot het gebruiken van Engelse stukjes tekst. Wat mij betreft een goede keuze, maar wellicht is dit voor de lezer die minder goed is in Engels redelijk hinderlijk. Wel las het lekker weg, wat mij verraste aangezien dit boek zo’n heftig onderwerp bespreekt.
Al met al vond ik The Hate U Give een goed boek, en krijgt het van mij 4 van de 5 sterren. Ik heb een halve ster afgetrokken voor de Nederlandse vertaling en een halve voor het plot.