Voor de blogtour van de Crime Compagnie van De Dagen van Anita Larkens was ik een van de gelukkigen die dit boek mocht lezen om te recenseren.
De eerdere boeken van Anita Larkens; De Schaduwdochter en De Betrokkenen staan in mijn boekenkast en las ik met plezier. Na het lezen van haar tweede boek vond ik dat de schrijfster waarschijnlijk niet nog beter kon worden. Reden waarom ik erg nieuwsgierig in De Dagen van start ging en natuurlijk triggerde de boekomslag ook.

Met Maud gaat het niet erg goed nadat zij en Maarten uit elkaar zijn gegaan. Als dan ook nog eens de kinderen Mees en Frida op onverklaarbare wijze verdwijnen, weet Maud zich geen raad. Samen met Maarten proberen ze de onzekere periode het hoofd te bieden. Verschillende mensen gaan een rol spelen in hun leven na de verdwijning. Vraag is of deze mensen net zo graag als Maud en Maarten willen dat de kinderen gevonden worden, of dat zij zo hun eigen redenen hebben.

Het boek is opgebouwd in korte hoofdstukken die per dag zijn ingedeeld en zijn geschreven vanuit Maud of Maarten en andere personages die een link met hen hebben. Al vanaf de eerste paginaâ€™s werd ik in het verhaal meegenomen. Door de korte verhalen wilde ik doorlezen. In het verhaal is goed beschreven hoe Maud en Maarten elk op hun elke wijze met de situatie om proberen te gaan. Het onderzoek naar de kinderen stokt een beetje in het midden van het verhaal en daardoor lijkt het nu en dan wat onsamenhangend te worden. Dan wordt de verhaallijn weer opgepikt en gaat het boek naar een plot wat ik niet had zien aankomen. Tijdens het lezen bedacht ik wel al wie de dader zou kunnen zijn, maar ik zat er naast. De laatste hoofdstukken vond ik bijzonder en mooi geschreven. Als ik daar meer over zou zeggen zou ik spoilers weg gaan geven en dat is niet de bedoeling.
Conclusie is dat het een fijn boek is. Het overtreft niet het tweede boek (De betrokkenen) van Larkens, maar is zeker het lezen waard!

Momenteel is Larkens een historisch boek aan het schrijven, een heel ander genre, en benieuwd hoe dat boek zal zijn.