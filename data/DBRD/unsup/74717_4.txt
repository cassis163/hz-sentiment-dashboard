Blind date – Marelle Boersma

Over de schrijfster:
Marelle Boersma (1957) is auteur en schrijfdocent. Ze schrijft boeken over actuele misstanden, vaak gebaseerd op waargebeurde verhalen van slachtoffers. Met haar onderwerpkeuze beweegt ze zich daardoor op de grens van waarheid en fictie. Als schrijfdocent en schrijfcoach helpt Marelle aankomend schrijvers hoe ze hun verhaal op een pakkende manier kunnen neerschrijven. Haar aanbod bestaat uit losse trainingen, schrijfweekenden, cursussen en natuurlijk de topper: een schrijfvakantie in Toscane. Natuurlijk bestaat ook de keuze voor een persoonlijke begeleiding bij het schrijven van een boek.

Achterflap:
Moon is single en zoekt haar geluk in het datingcircuit. Ze houdt een blog bij met alles wat ze meemaakt. Haar blog groeit uit tot een gigantisch populaire plek waar mensen elkaar ontmoeten. Ze krijgt steeds meer reacties, maar een van haar volgers is wel erg fanatiek. Hij wil háár. Het leven van Moon staat op het spel. Er is een oplossing, maar die is wel erg rigoureus...

Mijn mening:
Internet daten is tegenwoordig de normaalste zaak van de wereld en ook bloggers en vloggers schieten als paddenstoelen uit de grond. Dat niet iedereen het beste met je voor heeft als je ergens goed in bent ondervindt Moon aan den lijve.
Moon is eenzaam en naast haar best friend forever Amy heeft ze buiten haar collega’s weinig sociale contacten.

Het is het verhaal van haar leven: de tweede plaats. Of de derde. En als dat niet zo was, zette ze zichzelf op de onderste plaats, gewoon omdat ze die kent.

Haar bazin is een feeks en collega Kees is nou ook het type om in vertrouwen te nemen.
Moon voelt zich helemaal alleen op de wereld tot haar jeugdliefde Nick weer in haar leven komt en ze hoopt het leven te kunnen gaan leiden waar ze altijd zo naar verlangd heeft, gewoon het huisje boompje beestje gevoel.
Moon is in haar vrije tijd succesvol blogger, krijgt met de dag meer volgers maar er zijn mensen die hier een slaatje uit willen slaan, zij proberen Moon te gebruiken om er zelf beter van te worden.
Marelle Boersma is er met dit boek in geslaagd om een actueel onderwerp te verwerken in een spannend feelgood verhaal waardoor je flink tot nadenken wordt gezet. Buiten de spanning, die voor mij overigens wel iets eerder in het boek had mogen beginnen is het Marelle gelukt om de hoofdpersonen realistisch neer te zetten. Buiten het actuele onderwerp bloggen is er ook aandacht voor de psyche van de mens en waartoe dit kan leiden als er geen hulp gezocht wordt. Het boek leest makkelijk weg, de korte hoofdstukken, welke steeds vanuit verschillende hoofdpersonen zijn geschreven zorgen ervoor dat je bijna niet kunt stoppen met lezen. Blind date is wat mij betreft een spannende feelgood met ook de nodige erotisch romantische scenes die ik met veel plezier in twee dagen heb uitgelezen.

Schrijfstijl: *****
Originaliteit: ****
Plot: ****
Spanning: ***
Psychologie: ****

Blind date krijgt van mij dik verdiend 4 sterren!
Bianca