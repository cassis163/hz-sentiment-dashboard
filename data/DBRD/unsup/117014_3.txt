The Monk of Mokha is een waargebeurd verhaal waarin Mokhtar, een jongen afkomstig uit Jemen maar opgegroeid in Amerika, zijn dromen najaagt en de eerste importeur van koffie uit Jemen wil worden. Hij begint met niets. Voor zijn plannen moet hij geld lenen van zijn broer en ’s avonds slaapt hij bij zijn ouders op de grond. Maar hij is ook opgegroeid in armoede en weet daardoor dat voor sommige mensen niets vanzelf komt. Misschien heeft hij juist daardoor een doorzettingsvermogen en wilskracht waar menigeen jaloers op zou zijn. Vooroordelen, bureaucratie, tijdsdruk of oorlog, hij laat zich nergens door tegenhouden om zijn doel te bereiken.

Dave Eggers beschrijft op beeldende wijze de gedachten en avonturen van Mokhtar op zijn missie. Het lijkt echter soms alsof Mokhtar door Eggers op een voetstuk is geplaatst en dit komt het verhaal niet altijd ten goede. Mokhtar kan eigenlijk niets fout doen en je vraagt je als lezer af of dit non-fictie verhaal wel volledig waarheidsgetrouw is geschreven.

Er zijn lange, soms droge, passages over onder andere het groeiproces en de geschiedenis van koffie. Als je dit interessant vindt is dit boek zeker een aanrader, persoonlijk kwam ik er moeilijk doorheen. Aan het einde wordt de politieke situatie in Jemen beschreven en krijgt het verhaal wat meer vaart. Dat heeft het boek voor mij ‘gered’ waardoor ik het 3 sterren heb gegeven.