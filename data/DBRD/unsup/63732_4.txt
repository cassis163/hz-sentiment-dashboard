'De psychiater en het meisje' is het verhaal van Edgar. Edgar is psychiater in opleiding. Door een fatale inschattingsfout staat hij onder verscherpt toezicht en moet hij zijn opleider ervan zien te overtuigen dat hij wel degelijk geschikt is voor het vak. Alleen heeft Edgar zelf ook de nodige psychiatrische klachten. Hij kampt met een depressie en drinkt wel eens een borreltje teveel. Naast zijn werk probeert hij zijn oma, zo goed als kwaad het kan, te steunen. Zijn oma vindt het allemaal wel genoeg geweest en geeft tegenover hem regelmatig aan dat zij niet verder wil leven. Dan krijgt Edgar een nieuwe patiënt onder zijn hoede. Stella is een jonge, aantrekkelijke vrouw en ze is een borderliner. Zij raakt geobsedeerd door Edgar en zij dringt zich steeds meer aan hem op. Zelfs zijn persoonlijke leven is niet veilig voor haar. Afstand houden is van groot belang maar ze intrigeert hem en het is moeilijk voor Edgar om zich niet mee te laten slepen.

Auteur Erik Rozing is zelf psychiater en richt zich met name op de behandeling van psychose en trauma. In 'De psychiater en het meisje' laat de auteur op heldere wijze zien dat door omstandigheden de verhouding tussen arts en patiënt soms kan vervagen. Edgar zijn probleem is vooral dat hij het te goed wil doen. Zelf zit hij niet goed in zijn vel en hij twijfelt of hij wel geschikt is psychiater te worden. Maar hij is niet alleen behandelend arts, hij is ook maar gewoon een mens. Hij vindt het moeilijk om zijn patiënten te confronteren met de werkelijkheid uit angst dat de patiënt hier niet goed op zal reageren. Soms kreeg ik medelijden met Edgar en vroeg ik me af hoe hij zich nu weer uit een bepaalde situatie ging redden. Stella maakt het voor hem niet makkelijker op. Toch zal zij diegene zijn die ervoor zorgt dat Edgar sterker wordt en minder onzeker.
De korte hoofdstukken en de vlotte schrijfstijl maken dat het boek vloeiend leest. Door een vleugje humor toe te voegen is het een luchtig verhaal geworden maar wel één waarin men een duidelijk beeld verkrijgt van de psychiatrie en alles wat daarmee samenhangt. 'De psychiater en het meisje' is een boek waarin de rauwe werkelijkheid van de wereld van de psychiatrie wordt besproken en waar een beladen thema in verwerkt is. Soms op een humoristische wijze maar ook met regelmaat op een confronterende wijze. Een mooi geschreven boek dat voor ontroering zorgt, van begin tot eind boeiend is en op mij een indruk heeft achtergelaten.