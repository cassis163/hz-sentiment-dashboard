Mitch Albom is de auteur van de literaire meesterwerkjes Mijn Dinsdagen met Morrie en Vijf Ontmoetingen in de Hemel. Onvoorstelbaar mooie verhalen, waarin de dood en afscheid nemen van geliefden het centrale thema vormen. Boeken waaruit de lezer enorm veel kracht kan putten en met een onderliggende wijsheid die je zelf kan ontdekken zonder dat het je wordt opgedrongen. Albom beschikt daarmee over een zeldzaam talent en zijn boeken zijn dan ook kleine geschenken om voor altijd te koesteren. Volledig in de lijn van bovenstaande boeken ligt ook de nieuwe roman van Mitch Albom. Hierin vertelt hij het verhaal van de aan lager wal geraakte Charley Benetto. Drankzucht en zelfhaat hebben hem gesloopt, zijn huwelijk is mislukt en hij ontdekt tot overmaat van ramp dat zijn dochter hem niet uitnodigde voor haar bruiloft. Hij besluit een einde te maken aan zijn leven en keert daarvoor terug naar zijn ouderlijk huis. Daar ontmoet Benetto echter zijn moeder, die officieel acht jaar eerder is overleden.

Nog een laatste dag stond in Amerika enkele maanden bovenaan de bestsellerslijst van de New York Times. Een positie die voor Albom niet zo ongewoon is, want hoewel hij relatief weinig boeken schrijft, lijkt het lezerspubliek hem nooit te vergeten. In Nog een laatste dag krijgt Charley Benetto de kans zijn levensverhaal te vertellen en wat volgt is een prachtige roman over liefde en verlies, spijt en vergeving. Over de liefde voor zijn moeder, die onvoorwaardelijk van hem hield maar die hij toch kwetste en in de steek liet. Over zijn vader, die het gezin verliet en de liefde van zijn zoon nooit wist te beantwoorden. Maar op de één of andere manier krijgt Charley Benetto, op de dag dat hij zich van het leven wil beroven, de kans om het goed te maken met zijn moeder. Om samen met haar te proberen zijn leven weer op het juiste spoor te krijgen. En te ontdekken dat zijn op het oog uitzichtloze bestaan toch nog een aantal lichtpuntjes bevat. Nog een laatste dag weet regelmatig een gevoelige snaar te raken, zonder zich te verliezen in goedkoop sentiment. Albom heeft de wijsheid niet in pacht en geeft in zijn boeken alleen maar de handvaten aan en laat de rest over aan de verbeelding. Iedereen mag zelf bepalen welke elementen op het eigen leven van toepassing zijn en wat je wel of niet wil gebruiken om over na te denken. Het maakt van Nog een laatste dag een zeer bijzonder boek, en na Mijn Dinsdagen met Morrie en Vijf Ontmoetingen in de Hemel heeft Mitch Albom voor de derde keer op rij een klassieker gescheven.