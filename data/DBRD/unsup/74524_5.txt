Bij het zien van de cover verwacht je niet direct een boek te lezen over iemand met een verleden. Hooguit van een vrouw die of bij de politie werkt of voor zelfverdediging een pistool met zich meedraagt. Een vrouw om voor op te passen. De titel maakt nieuwsgierig. Je wilt weten waar de titel op slaat, wat er voor belastends is gebeurd in het verleden.
Op een vlotte manier is het verhaal in dagboek-vorm geschreven, bezien vanuit diverse personen. Elk hoofdstuk is een dag of een deel van dag waarbij steeds een of meerdere personen de hoofdrol in het hoofdstuk hebben. Langzaam aan wordt je naar het verrassende plot geleid. Steeds als je denkt dat je weet hoe het gaat lopen, dat je denkt te weten wie wat heeft gedaan, krijgt het verhaal een totaal andere, onverwachte wending, waardoor je weer verbaasd verder gaat lezen, omdat je wilt weten hoe het zit en waarom. Het verhaal zet je continu op een dwaalspoor. Van het begin tot het eind is het spannend.
Soms moet je lachen om een opmerking en een enkele keer herken je iets, zoals de tandarts die jou vragen stelt terwijl je met je mond open ligt. Bij bepaalde personen krijg je de kriebels, terwijl andere personen je een goed gevoel geven, die je alleen maar het beste van de wereld gunt. Het verhaal kent diverse verhaallijnen, sommigen hebben direct met elkaar te maken, terwijl andere er los van staan.
Het verhaal heeft een paar thema's die de boventoon voeren zoals bijvoorbeeld: omgaan met verdriet om het verlies van een dierbaar persoon, uit de kast komen en omgaan met een fusie.
De hoofdstukken zijn niet te lang, waardoor je het boek ook tussendoor kan lezen. Maar eenmaal in begonnen, is het lastig om het boek weg te leggen, omdat je wilt weten hoe het verder gaat.
Tijdens het lezen van het boek krijg je een mooi beeld van Groningen. De Groningers en diegenen die wel eens in Groningen zijn geweest zullen heel veel herkennen van deze mooie stad.
Kortom dit boek is echt een boek voor thrillerliefhebbers.

Lees verder op https://surfingann.blogspot.nl/2017/07/belast-verleden-patricia-van-der-broek.html.