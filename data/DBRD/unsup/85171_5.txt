Het is veel wat Boogers mee wil geven in dit boek, maatschappij-kritisch en scherp tot op het bot, en dat opgehangen aan een prachtig verhaal.

Anders dan in zijn vorige boek (Alleen met de Goden) overheerst de schoonheid en eenvoud van het verhaal, in plaats van hardheid, rauwheid en confrontatie. Dit is duidelijk een ontwikkeling in de schrijfstijl van Boogers die mij zeer bevalt.
Gemeen met het vorige boek is wel de setting waarin dit verhaal zich afspeelt: opnieuw een achterstandsbuurt met een laag-sociaal milieu, waarin de hoofdpersonen zich door het leven vechten, knokken, gezien willen worden, zich willen ontworstelen aan hun situatie, hun eigen ik en identiteit proberen te vinden, zich staande proberen te houden in een boze wereld, een slechte komaf willen compenseren en vooral: OVERLEVEN !!

Boogers stelt heel wat aan de kaak als thema's in dit boek: sociale misstanden, (mislukte) integratie, het onderscheid tussen de elite en de gewone mensen, identiteit, achtergrond, eenzaamheid en angst.
Het is veel, heel veel wat Boogers vertelt, maar toch klopt het en is het verhaal hieraan opgehangen, zonder franje en opsmuk, toeters en bellen. Puur, intens, gewoon hoe het is en daardoor zeer realistisch en beklemmend! Meer dan recht uit het hart kan het niet zijn!

Het verhaal kent drie hoofdpersonen, Amy, Harvey en Jacob, welke alle drie hun problemen moeten zien te overwinnen. Zij doen dit op hun eigen manier en geleidelijk aan komt naar voren dat zij onderdeel zijn van elkaars verhaal en de afloop ervan. De ontwikkeling van hun persoonlijke verhaal gaat gelijk op met dat van de anderen en uiteindelijk blijkt dat voor alle drie het (nood)lot toeslaat.

Alex Boogers bedient zich van verschillende invalshoeken in tijd, situatie, locatie en persoon en dat leidt tot een continue nieuwsgierigheid naar het verhaal en de ontwikkeling ervan. Het is spannend om middels flash-backs en see-forward situaties uiteindelijk het gehele verhaal te ontrafelen en dat is toch een enorme verdienste van Boogers: uiteindelijk komen de drie afzonderlijke meanderende verhalen bij elkaar, mengen zich, en dan komt het tot duidelijkheid en dat alles laat de lezer achter met verbazing, ontroering, waardering en verslagenheid.
Alle respect voor Boogers om zich zo te kunnen uiten, zich te kunnen duiden in woorden, gevoel en emotionaliteit.

Duidelijk is dat de hoofdpersonen de belevingswereld van Alex Boogers benoemen middels maatschappij-kritische oneliners, alinea's en stukken tekst. Bij monde van meneer Vital komt zijn blik op de huidige wereld sterk naar voren en dat siert Boogers en het is absoluut een verdere verrijking van het boek en het, nogmaals, zeer prachtige verhaal.

Een boek dat grote indruk op mij heeft gemaakt (alweer), mij dwingt tot nadenken en reflectie, binnenkomt in het hart en niet loslaat!!

Het kan niet anders zijn dan 5*****-sterren bij gebrek aan meer.......