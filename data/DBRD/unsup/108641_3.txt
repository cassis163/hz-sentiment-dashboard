Vanaf 2001 tot en met 2007 zijn van Denise Mina in Nederland vijf boeken uitgekomen. In twee ervan; Bloedakker en Het dode uur speelt Paddy Meehan de hoofdrol. Met deze keuze wordt het voor Mina mogelijk om het karakter van Paddy meer inhoud te geven. Beide verhalen spelen zich af in Glasgow, de plaats met het grootste aantal gevangenen van alle Europese steden, waar bijna iedereen wel eens in de gevangenis heeft gezeten, waar gangsters even normaal zijn als fish and chips, aldus Denise Mina zelf. Ze vervolgt met de uitspraak dat Glasgow een angstaanjagende stad is als je haar goed kent en waar mensen tegelijkertijd heel humoristisch zijn over de onderwerpen geweld en ellende. Meer contrast geven aan een plaats behoort waarschijnlijk tot de onmogelijkheden.
De 22-jarige Paddy (Patricia) Meehan moet het zeker niet van haar knappe uiterlijk hebben. Met een enigszins dik voorkomen en een wat armzalige uitstraling probeert ze zich een plaats te verwerven als journalist bij de Scottish Daily News. Dat betekent onophoudelijk nachtdiensten draaien en via het inleveren van stukjes een permanente positie proberen te veroveren.Tijdens een van de nachtelijke tochten is ze getuige van een mishandelde vrouw die haar echter niet duidelijk maakt dat ze hulp wenst.Van een man aan de voordeur ontvangt Pad 50 pond met het verzoek er niets van in de krant te publiceren. Voor ze zich realiseert wat er is gebeurd, klikt de voordeur dicht en blijft ze achter in de regenachtige nacht, met het biljet in haar hand. s Morgens wordt in het huis het dode en mishandelde lichaam van Vhari Burnett gevonden, een plaatselijke juriste en openbaar aanklager.Wanner een dag erna het lichaam van Mark Thillingly wordt gevonden en hij wordt aangemerkt als de moordenaar van Vhari, verdwijnt alle geloofwaardigheid in het politiekorps bij Paddy en gaat ze op zoek naar de achtergronden van deze twee dode mensen.
Op een uiterst nauwkeurige en geloofwaardige wijze schetst Mina een goed beeld van de leefomstandigheden van Paddy Meehan en haar familie. In het straatarme huisgezin dat geplaagd wordt door werkeloosheid fungeert Paddy als belangrijkste kostwinster. In die rol wordt haar positie als aankomend journaliste bijzonder kwetsbaar en durft ze niet altijd het risico te nemen dat ze in feite soms zou willen nemen.
Deze toevoeging, gecombineerd met een spannend verhaal, is de meerwaarde die de boeken van Denise Mina hebben. In Het dode uur is die meerwaarde volledig aanwezig, waardoor de lezer met spanning zal uitkijken naar haar derde verhaal over Paddy.