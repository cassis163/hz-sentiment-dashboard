Lacey Flint, werkzaam bij de Londense politie, is gefascineerd door Jack de Ripper, de negentiende-eeuwse seriemoordenaar. Als zij op een avond naar haar auto loopt, vindt ze een hevig bloedende vrouw tegen haar auto leunend, welke kort daarna in haar armen overlijdt. In eerste instantie is Lacey als getuige betrokken bij het onderzoek, maar als de verwijzingen naar Jack de Ripper duidelijk worden is haar kennis hard nodig en wordt zij deel van het onderzoeksteam onder leiding van Dana Tulloch.

De proloog met de twee meisjes en cursieve korte hoofdstukken tussendoor, geven je als lezer het gevoel dat de complete waarheid nog niet boven tafel is. Iemand wil Lacey duidelijk persoonlijk raken, maar wat heeft dat te maken met de proloog? Sharon Bolton zaait continu verwarring in het boek, dan lijkt het zich weer op te lossen en komt er nog een schepje bovenop. Een groot deel van de spanning van Zielsgeheim zit hierin verstopt.

Na eerder Nachtmerries en Blijf waar je bent te hebben gelezen, is het erg prettig om de hoofdpersonages en zeker Lacey te leren kennen. Met Lacey Flint heeft Sharon Bolton een interessant karakter geschapen. Met regelmaat een beetje vaag en vreemd, maar op cruciale momenten van grote waarde voor het onderzoek. Door haar introductie in Zielsgeheim is haar gedrag in de volgende delen wel beter te begrijpen. Als toetje schrijft Sharon Bolton de laatste twee hoofdstukken, waarin je als lezer alleen maar kan happen naar adem en in verbazing achterblijft.

De onderlinge relaties tussen de verschillende hoofdpersonen geven Zielsgeheim zijn portie emotie en zorgt dat het verhaal diepgang krijgt en niet enkel draait om het lopende onderzoek. Het is een flinke hoeveelheid personages welke de revue passeren, maar allen hebben een functie in het plot en voegen iets toe aan het verhaal.

De complete focus op Jack de Ripper en de kans dat er een Jack de Ripper 2.0 aan het werk is, maakt het boek al snel een absolute pageturner. Geboeid door de details van honderden jaren geleden en de vergelijking met de huidige moorden, leest Zielsgeheim als een trein. Sharon Bolton doet echter wat we van haar gewend zijn en brengt geweldige twisten aan in het plot, welke je als lezer doen stuiteren. Zeer zorgvuldig en gedoseerd onthult zij langzaam details omtrent het lopende onderzoek. Als lezer wordt je gedwongen mee te puzzelen en je eigen conclusies te trekken.