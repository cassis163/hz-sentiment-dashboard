Toen ik las dat Noah Hawley de scenarioschrijver van Fargo is, wilde ik dit boek heel graag lezen. Ik ben zo’n fan van Fargo (de tv-serie) en je kunt duidelijk merken dat Noah Hawley schrijft voor tv. Het boek zit vol met filmische scenes en alles is zo goed beschreven dat je gelijk alles helemaal voor je ziet. Noah Hawley heeft echt een typische schrijfstijl, waar ik heel erg van heb genoten.

Naast de schrijfstijl zit het verhaal van ‘Voor de val’ ook nog eens heel goed in elkaar. Het begint als een roman, waarbij je ontroerd wordt door de band die de kunstenaar en het jongetje met elkaar hebben. Het eindigt als bijna een thriller, omdat er door middel van flashbacks langzaam losgelaten wordt wat er vóór het ongeluk is gebeurd.

In het begin vond ik het zo’n prachtig boek en daardoor werd ik ook zo verrast door het einde, wat het boek eigenlijk nog beter maakte. Ik kon het al niet neerleggen, omdat de schrijfstijl zo fijn is, maar het thrillerelement zorgde ervoor dat ik het uit moest lezen.

Noah Hawley is een ervaren schrijver en dat merk je. Hij heeft een filmische schrijfstijl wat ervoor zorgt dat je je helemaal in kan leven in het verhaal. ‘Voor de val’ begint als een roman en eindigt als een thriller die je niet meer los wilt laten. Wat een prachtboek!