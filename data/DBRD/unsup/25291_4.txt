Het Zweedse schrijversechtpaar Ahndoril heeft onder het pseudoniem, Lars Kepler, een boeiend misdaadverhaal geschreven.

Stalker is het vijfde deel in de serie over de detective Joona Linna. Toch is het niet nodig de voorgaande delen gelezen te hebben om het plot te kunnen volgen. In Stalker worden de hoogzwangere Margot Silverman en de Zweedse politie geconfronteerd met een moordenaar die filmpjes maakt van zijn slachtoffers en ze dan op gruwelijke wijze vermoord. Erik Maria Bark is hypnotiseur van dienst die jaren geleden betrokken was bij een moordzaak die verdacht veel gelijkenissen vertoond met die gepleegd door de stalker.

De korte hoofdstukken en meerdere vertelstandpunten zorgen voor een echte pageturner die ons zelf de laatste momenten van de slachtoffers doet beleven. De vele verdachten die onderzocht worden en ogenschijnlijk irrelevante verhaallijnen gaan gepaard met veel actiescènes met dank aan de onorthodoxe en eigenwijze Joona. Jammer genoeg worden sommige personages en verhaallijnen achtergelaten en niet meer vermeld. Bijvoorbeeld Saga Bauer die de ondergedoken en verondersteld dode Joona komt vertellen dat de seriemoordenaar, die het op zijn gezin gemunt had, dood is. Daarna verdwijnt ze uit het verhaal.

Het boek onthult pas op het einde wie de moordenaar is en zet je telkens weer op het verkeerde been, wat de spanning telkens weer opdrijft. Dit gaat hand in hand met de meerdere vertelstandpunten vanuit een persoonlijk hij/zij vertelperspectief waardoor je aan iedereen inclusief de hoofdpersonages kan twijfelen.

De vele beschrijvingen maken het boek visueler zodat je je de personages en plaatsen beter kan voorstellen. Ze dragen ook bij aan de gruwel die de stalker aanricht.

Toch doen de vele actiescènes en achtervolgingen Amerikaans aan waarbij je je afvraagt of deze nodig zijn. Zoals het met de dood bedreigen van een bewaker gewoon om een gevangene te bevrijden. Dit gaat in tegen wat je verwacht van een thriller, waarin men via rationele deductie uiteindelijk bij de moordenaar uitkomt.

Kortom een vlot geschreven misdaadverhaal dat je op het puntje van je stoel houdt.