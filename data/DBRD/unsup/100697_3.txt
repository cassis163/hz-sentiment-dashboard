Familieromans schrijven waarin actuele thema’s aan bod komen. En dat met een christelijke levensvisie op de achtergrond. Dat is het doel van de Brabantse schrijfster Ria van der Ven – Rijken. In augustus verscheen een verhalenbundel van de auteur bij uitgeverij Z&K. Een omnibus met verhalen over twee families: de Mollema’s en de Van Gemerts.  

Ria van der Ven – Rijken weet in haar romans inderdaad actuele onderwerpen aan bod te laten komen. Zo raakt Felice, 15 jaar, in Zwijgplicht zwanger van haar vakantievriendje. Haar vader wil dat ze het kind weg laat halen, maar moeder en Felice zelf willen het kind houden. De christelijke inslag die het verhaal, en dan vooral het maken van de keuze heeft, is interessant. Het zet je aan het denken. Wat zou jij doen?  

Maar niet alleen Felice heeft het moeilijk in Zwijgplicht. Ook Felices moeder maakt een zware tijd door. De zwangerschap laat haar haar eigen jeugd herbeleven. Een jeugd waarin ze een keuze maakte waar ze nog steeds spijt van heeft. Ze vat de koe bij de hoorns en weet met zichzelf in het reine te komen, mede door de kracht van haar geloof.  

In Toekomstplannen stelt de auteur een heel ander onderwerp ter discussie. Stel, je hebt een droombaan. Ga je ervoor of neem je met minder genoegen? En zou je je relatie voor je droombaan op het spel zetten? Voor die keuze staat Sanne van Gemert in deze roman. Ook door dit verhaal word je aan het denken gezet. Wat zou jij toch doen in Sannes situatie?  

En dan Met tegenwind, het laatste, maar ook meteen zwaarste verhaal in de bundel. Ricardo, die de beste chirurg van Nederland gaat worden als je zijn vader gelooft. Alleen… Ricardo kan de druk van de opleiding niet aan en krijgt een burn-out. Er begint een langzaam proces van herstel. En met een veeleisende vader, die niet open staat voor jouw argumenten, is dat erg lastig.  

Maar ook ervaren we het hebben van een familiegeheim. Een goed bewaard geheim dat per toeval aan het licht komt. Wat doe je als je nare dingen over je opa ontdekt? En investeer je in contact met een oud verloren tante of laat je het voor wat het is? Mélanie staat voor deze vervelende situatie.  

De ‘Alleen uit liefde’-trilogie is er een die je vooral aan het denken zet over je eigen situatie en keuzes. Waarom maak je bepaalde keuzes in het leven? En ga je soms zelf ook niet net over die grens heen omdat je iemand anders het naar de zin wil maken? Dit samen met samenhangende verhaallijnen die wat minder zwaar zijn, maakt de trilogie prettig leesbaar. Onderhoudend, interessant, maar vooral aangrijpend, dat zijn woorden die deze verhalen omschrijven.