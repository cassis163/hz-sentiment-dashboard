Het boek is beschikbaar in een Nederlandstalige en Engelse versie. Twee dagen geleden kreeg ik eindelijk na lang wachten, de Nederlandse versie te pakken via een bibliotheek. Het is een razend-populair boek en ondanks meerdere exemplaren, is er nog steeds een wachtlijst.

Uiteraard had ik al véél eerder over deze sensationele ontdekking geblogged en het schilderij ook bekeken in de Hermitage. Maar ik ben verkikkerd op tentoonstellingen, musea, kunst en wilde het boek natuurlijk minimaal inzien.

Zoals ik al dacht: dit is een must-read voor geïnteresseerden in kunst, kunstgeschiedenis en hoe schilderijen worden toegeschreven, onderzocht, gerestaureerd. Laat je niet afschrikken: het is geen dikke pil en toegankelijk geschreven.

Echt! Boeit en leest als een trein! Een leuke introductie voor mensen die niet zo veel weten over onderzoek en het toewijzen van schilderijen aan schilders. Een prettig boek voor mensen die niet zo veel hebben met musea, of kunst.

Het formaat wijkt iets af van wat we gewend zijn voor fictie en non-fictie. Geen probleem: ligt lekker in de hand - en goed op tafel, op een kussen - of in welke houding jij graag leest.

Het bevat 14 korte hoofdstukken, waarvan nr 1 een voorwoord is van Prof. dr. Ernst van de Wetering. Hij raakte als Rembrandt-expert betrokken bij de zaak. Hoofdstuk 2 tot en met 11 gaan over het schilderij, waarbij 2 een inleiding is en 11 een nawoord.

Hoofdstukken 12 tot en met 14? Die bevatten de voetnoten, een begrippenlijst en een bibliografie, voor mensen die meer willen lezen.

De laatste hoofdstukken worden nog gevolgd door een appendix, van 1 pagina. In totaal omvat dit boek nog geen 145 pagina's en hoofdstuk 1 start op pagina 8. Geen gezeur dus over "dikke pil", "niet door te komen".

Nog niet overstag? Helpt het, als ik verklap dat er heel veel plaatjes in staan? Niet alleen van complete schilderijen; óók van details. Waarom, wordt natuurlijk netjes uitgelegd, net als het belang van mode.

Het boek is natuurlijk een onderbouwing, waarom het schilderij nu wordt toegeschreven aan Rembrandt en niet aan Bol, Flinck, of iemand anders. Maar het is een overtuigend verhaal.

Inmiddels wordt het schilderij niet meer tentoon gesteld. Gelukkig is er dit boek, met erin onder meer fotos van het schilderij net vóór de veilig. Er zijn ook fotos van hoe het er nu uitziet; na restauratie: stukken beter.

Heb je tijd over voor speurwerk? Na lezen van het boek weet je, dat er nog veel onduidelijk is over dit schilderij. Waarom niet zelf aan de slag?

Jan Six schrijft dat hij Delpher gebruikte om een aantal zaken uit te pluizen? Daar hoef je je huis niet voor uit: Delpher is beschikbaar via internet. Kom je er niet uit: de Koninklijke Bibliotheek in Den Haag organiseert af en toe een gratis cursus.