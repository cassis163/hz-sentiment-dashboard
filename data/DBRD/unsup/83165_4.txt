Evenwicht – Jacqueline Coppens

Over de schrijfster:
Jacqueline Coppens begon al vroeg met schrijven. Op de basisschool legde ze een eigen poëzieschriftje aan en schreef gedurende een aantal jaren haar gedachten in dichtvorm op. Op latere leeftijd begon ze met het schrijven van columns en korte verhalen. Hiermee won ze diverse schrijfwedstrijden en publiceerde in verschillende verhalenbundels en op (literaire) websites. Van jongs af aan leest ze al graag misdaadromans en het is daarom niet verwonderlijk dat ze haar eerste boek in dat genre heeft geschreven.

Haar thriller Evenwicht behoorde tot de laatste drie kanshebbers voor de Coffee Company Book Award, een literaire prijs voor het beste manuscript van niet eerder gepubliceerde schrijvers.


Achterflap:
Na een moeilijke jeugd heeft Marli haar leven weer op orde en wil eindelijk iets aan haar overgewicht doen.
In het Oostland ziekenhuis, waar ze op de medische registratie werkt, worden sinds enige tijd maagverkleiningen uitgevoerd door dokter Van de Boom, een alom geprezen chirurg.
Marli wil meer weten over deze ingreep en duikt wat dieper in de patiëntendossiers, maar komt dan tot een schokkende ontdekking.
Als ze meerdere bedreigingen ontvangt, beseft ze dat iemand niet zo blij is met haar gesnuffel. Moet ze de waarheid naar buiten brengen en tegen welke prijs? Wie kan ze nog vertrouwen?

Mijn mening:
Evenwicht heeft een sobere zwarte cover die eenzaamheid uitstraalt, zeker nadat ik het boek uit heb snap ik de keuze, hij is zeer passend gevonden.
Marli kampt al jaren met overgewicht, zij is duidelijk een emotie eter. Een moeizame jeugd waarin zij door haar moeder keer op keer voor rotte vis werd uitgemaakt is haar niet in de koude kleren gaan zitten. Ondanks haar verleden heeft Marli haar leven toch goed op de rit gekregen, ze werkt als medisch secretaresse in het ziekenhuis en ziet sommige van haar collega’s inmiddels als goede vriendinnen. Helaas is dit niet altijd wederzijds en voel je de afkeer naar sommige dames, ik zou ze wel wat willen aandoen.
Wanneer Marli vanwege haar punctualiteit stuit op een paar onvolledige dossiers besluit ze verder op onderzoek uit te gaan. Hierbij brengt ze echter collega’s en chirurgen in gevaar en natuurlijk zit het ziekenhuis niet op negatieve publiciteit te wachten, als dan ook nog blijkt dat er kennissen bij zijn betrokken wordt de zaak heel gecompliceerd.
Marli wordt middels berichtjes gedwongen haar speurtocht te staken maar krijgt vanuit allerlei kanten signalen dat dit niet meer mogelijk is.
Ze zit tot over haar oren in de problemen en kan niet anders dan besluiten toch een arts in vertrouwen te nemen.
Gedurende het lezen leren we Marli steeds beter kennen, ze kampt met een negatief zelfbeeld wat ze toch weet te overwinnen, maar het is bizar welke prijs ze daarvoor moet betalen. De persoon Marli is goed neergezet, je ziet haar als het ware voor je en herkent haar gedachten en gevoelens.
Evenwicht is een boek waarbij ik van de eerste tot de laatste bladzijde nieuwsgierig was hoe het verder zou gaan, de spanning voerde het grootste gedeelte van het boek niet de boventoon maar naar het einde toe veranderde dit.
Het boek bevat een aantal schuin gedrukte stukken welke geschreven zijn vanuit de dader, dit geeft zeker een extra dimensie aan het verhaal, naar het einde toe wordt deze persoon langzaam ontmaskerd. Mijn vermoeden klopte al bracht de plot nog wel een klein addertje onder het gras.

Originaliteit: ****
Spanning: ***
Schrijfstijl: *****
Psychologie: ****
Plot: ***

Evenwicht krijgt van mij dik verdiend 4 kraaien.(Thrillerlezers.nl)

Bianca