Al vanaf deel één ben ik fan van de ‘Glittering Court’ serie. Midnight Jewel is het tweede deel en stelt niet teleur. Achteraf gezien, nu ik weet hoe Mead de drie delen inricht (ieder deel met een ander meisje in de hoofdrol) heb ik deel één iets te laag gewaardeerd. Toen vond ik aan het einde van het boek één personage ongeloofwaardig overkomen door een wending in het verhaal. Als ik toen had geweten dat het verhaal van dat personage nog aan bod zou komen, dan had ik dat niet meegerekend en mijn beoordeling absoluut hoger uit laten vallen naar minstens 4,5 ster.

Genoeg over deel één, terug naar Midnight Jewel. In dit deel staat Mira centraal. In grote lijnen worden een aantal gebeurtenissen die je herkent uit The Glittering Court nogmaals aangestipt. Dat is het nadeel met de verschillende delen op deze manier neerzetten. Gelukkig weet Mead de herhalingen wel te bewaken waardoor het niet heel storend wordt. Als voordeel kan gezien worden dat je op deze manier weer een beetje weet hoe het verhaal ook alweer verliep aangezien de delen steeds een jaar na elkaar worden uitgebracht bij Young&Awesome.

Mira is een ander type dan Adelaide, die in deel één centraal stond. Toch hebben ze ook veel overeenkomsten. Beiden zijn sterk en volgen hun eigen weg. Ze laten zich niet dwingen door anderen en zorgen ervoor dat ze altijd wel een manier vinden om hun eigen pad te gaan. Wat dat betreft ben ik misschien nog wel het meest benieuwd naar het derde deel, wat logischerwijs over Tamsin zal gaan. Zij lijkt een heel ander type meisje dan Adelaide en Mira. Veel meer gericht op rijkdom en echtgenote worden van een vooraanstaand man.

De vormgeving van het boek was wederom zeer aantrekkelijk. Een mooie cover, vele bladzijdes en het formaat is iets aan de grote kant wat een luxe gevoel geeft. De titels van deze serie zijn in het Engels. Bij het eerste deel begreep ik dit nog wel aangezien de groep meisjes waartoe Adelaide, Mira en Tamsin behoren ‘The Glittering Court’ heet en door hier een Nederlandse vertaling van te maken zou dit enige afbreuk kunnen doen. Toch was dit bij de andere delen niet nodig en had een Nederlandse vertaling volstaan.

Doordat je een aantal dingen al weet van het vorige deel, zijn er weinig verrassende wendingen in het verhaal. Wel weet Mead een hele fijne sfeer neer te zetten en je mee te nemen in het verhaal van Mira. Ik heb absoluut genoten van deze twee eerste delen en kan niet wachten tot het derde deel ook uitkomt. Helaas is daar toch nog wat geduld voor nodig daar dit derde deel gepland staat voor de zomer van 2019.

Voor nu krijgt Midnight Jewel 4 glinsterende sterren.