Finding It vond ik het sterkste verhaal van de Losing It trilogie. Vooral de humor in het begin van het boek was echt grappig en zo beeldend beschreven dat ik het gewoon voor me zag. Het kan ook bijna niet anders dan dat Cora Carmack ook zelf geweest is in de plaatsen die Kelsey en Jackson in Europa bezoeken. Zoals de Zoals de Via dell’Amore en de stoel en de slotjes bij Cinque Terre.
Het boek is geschreven vanuit Kelsey, waardoor het leven en de problemen waar hij mee worstelt jammer genoeg wat onderbelicht blijven. Finding It is een echte feel good roman waarin de liefde, hoe kan het ook anders, uiteindelijk zegeviert. Maar voor het zover is gebeurt er van alles in het leven van Kelsey en haar “hubby in spé” Jackson Hunt. Want wie is hij nu precies en waarom is hij steeds in de buurt van Kelsey om haar voor gevaar te behoeden? In het verhaal van Kelsey komen voor mij de voorgaande titels weer terug: ze verliest haar vertrouwen in haar ouders door een gebeurtenis in haar jeugd als haar ouders haar niet geloven en niet steunen (Losing it), daarna doet ze alsof alles prima gaat terwijl ze helemaal met zichzelf in de knoop zit (Faking it) en tenslotte lukt het haar om het verleden een plaatsje te geven, vol goede moed de toekomst tegemoet ziet en ze (uiteraard) de liefde van haar leven vindt (Finding it). Zo is de cirkel van de trilogie mooi rond gemaakt. Een trilogie die de echte feel good liefhebber zeker zal aanspreken.