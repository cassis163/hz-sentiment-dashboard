Het eerste dat opvalt aan De ideale man zijn de lovende recensies die pronken op de voor- en achterkant van het boek. 'De vrouwelijke variant van Kluun. Nee, beter dan Kluun,' belooft de lezer een pageturner waarin taboes op een prachtige manier aan de lezer worden voorgeschoteld, waarbij een happy end zeker geen vanzelfsprekendheid is. Die belofte heeft de schrijfster ingewilligd.

De ideale man is het tweede boek van Mathilde Hoekstra. Dit verhaal is deels gebaseerd op haar eigen leven. Net als de hoofdpersoon, Evelien, komt zij oorspronkelijk uit Amsterdam en woont zij met kinderen en man in Bloemendaal.

Evelien woont met Taeke en haar twee dochters in Bloemendaal en kan niet helemaal wennen aan zowel het moederschap als het dorpse Bloemendaal. Ze lijkt alles te hebben: een mooi huis, twee prachtige dochters, mooie vakanties, dure merkspullen en een au-pair. Maar toch mist ze iets, namelijk verliefdheid en intimiteit met haar partner Taeke. Evelien voelt zich vaak gestrest en vaker dan haar lief is schreeuwt ze tegen haar kinderen. Taeke is veel van huis voor zijn werk en de relatie tussen hem en Evelien is erg bekoeld na de komst van de kinderen. Van intimiteit is eigenlijk al jaren nauwelijks sprake.

Evelien ontmoet Kees en spreekt met hem af in Amsterdam, waar zij dagelijks naar afreist om te schrijven aan haar boek. Kees is de tegenpool van Taeke. Hij is geïnteresseerd in kwantumfysica, literatuur en spiritualiteit en spreekt met Evelien af om een jaar lang elke dag koffie te gaan drinken en lange gesprekken te voeren. Evelien wordt stapelverliefd op Kees en ook als ze op vakantie is, is Kees geen moment uit haar gedachten. De literaire, spirituele intimiteit die ze met Kees ervaart is als een verslaving voor Evelien. Nadat ze Taeke heeft verteld over haar verliefdheid, besluiten ze om een relatietherapeut te bezoeken - eentje die is aangeraden door Kees.

Op advies van de relatietherapeut, de Heks van Genua genoemd, neemt ze afstand van Kees en geeft meer aandacht aan haar relatie met Taeke. Dit is makkelijker gezegd dan gedaan, want het samenzijn met Kees is een verslaving voor Evelien waar ze niet van lijkt te kunnen loskomen.

De roman wordt volledig verteld vanuit het perspectief van Evelien, wat ervoor zorgt dat de lezer alle gebeurtenissen vanuit haar oogpunt meemaakt, maar ook mee wordt genomen in haar gedachten en aannames. De meest prominente verhaallijn wordt gevormd door het leven van Evelien, haar relatie met Taeke, het moederschap en haar verliefdheid. Deze verhaallijn wordt telkens aangevuld elementen van de verhaallijn die betrekking heeft op het begin van haar relatie met Taeke - voordat ze moeder werd. Hierdoor krijgt de lezer een goed beeld van hoe de relatie was voordat de kinderen kwamen en hoe die veranderde na de komst van de kinderen.

De lezer komt vele tegenstellingen tegen. Niet alleen is het leven van Evelien voordat ze moeder werd anders dan het leven erna, ook verschillen Taeke (haar partner) en Kees (haar verliefdheid) van elkaar als dag en nacht. Ook gaan Evelien en Taeke allebei verschillend om met het ouderschap en hebben zij verschillende verwachtingen van elkaar. Fascinerend om te lezen hoe de gedachten van Evelien verschillen van haar gedrag, zeker tegenover de kinderen.

Deze roman begint met een motto, een zin uit een van de grootste Franse literaire meesterwerken aller tijden.
- Je kunt de waarheid alleen zien met de zuiverheid van je hart.
-- Le petit prince, Antoine de Saint-Exupéry

Een zin met betekenis - en zeker van toepassing op deze roman. Want wat is nu eigenlijk de waarheid? En wanneer weet je zeker dat het echt de waarheid is, en niet iets anders? En wanneer is je hart zuiver? Of wellicht is alles toch anders dan het lijkt.

Dit alles maakt deze roman een pageturner met literaire en spirituele diepgang. Het verhaal wordt verder opgeluisterd met songteksten uit bekende liederen, wat ervoor zorgt dat de muzikale lezer de gevoelens van Evelien intenser ervaart. Daarbij heeft de auteur net als Kluun op een tikje brutale manier een taboe bespreekbaar gemaakt. Persoonlijk heb ik meermalen gedacht: "Wat ben ik blij dat ik voor een heel ander leven heb gekozen dan Evelien", en tegelijkertijd besef ik dat vele ouders wel kiezen voor luxe en uiterlijk vertoon. Daarom hoop ik dat dit boek, naast vermaak en diepgang, ook een spiegel biedt aan alle gezinnen die wel het leven van Evelien en Taeke leiden.

https://lekkerlezen.jimdofree.com/deidealeman/