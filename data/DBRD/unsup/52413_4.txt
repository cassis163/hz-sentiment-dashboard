Het heet dat je de drie delen van de trilogie van Windy Woodsmall los kunt lezen, maar ik zou dat niet doen. Het ene deel is echt een vervolg op het andere. Deel 1 als zelfstandige roman gaat nog wel, maar deel 2 is nauwelijks interessant als je het eerste deel niet hebt gelezen en zo zal het met deel drie ook zijn. De trilogie is dus eigenlijk één roman, zij het van indrukwekkende omvang, zo'n 900 pagina's.
Maar dan wel een roman die de moeite van het lezen waard is. Dat ik er toch niet meer dan drie sterren aan geef, komt doordat het om een christelijke roman gaat, een roman met een boodschap. Zoals ik al vaker en ook elders heb geschreven, hou ik daar niet van. Het heeft iets stiekems: je verhaal zo vertellen dat de lezer ongemerkt in de invloedsfeer van het christelijke gedachtegoed komt. Of van welk gedachtegoed dan ook.
Los daarvan is het een boeiend geschreven roman met karakters waar je je heel gemakkelijk mee verbonden kunt voelen.