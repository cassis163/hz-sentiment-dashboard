Zweden heeft er een nieuwe vrouwelijke thrillerauteur bij. Nieuwkomer in het Zweedse thrillerwereldje is sociaal werkster Camilla Ceder. Zij debuteert met haar beklemde thriller Bevroren ogenblik. Dit is deel één van een geplande serie met commissaris Christian Tell in de hoofdrol. Een boeiend personage waar we nog veel meer over zullen horen.
Bevroren ogenblik speelt zich af in de omgeving van Göteborg in Zweden. De politie van Göteborg wordt opgeschrikt door een gruwelijke moord. Een inwoner wordt van dichtbij neergeschoten en vervolgens meerdere nmalen overreden door een jeep. Onder leiding van commissaris Christian Tell wordt een onderzoek gestart. In het begin staat de politie voor een raadsel en lijken er weinig aanwijzingen te zijn. Maar snel daarna wordt op een soortgelijke wijze een tweede moord gepleegd. De twee moorden lijken duidelijk een verband met elkaar te hebben. Er komt eindelijk vordering in het onderzoek. Tijdens het onderzoek komt Tell in contact met Seja Lundberg, een mogelijke getuige. Ondanks dat het heel onverstandig is begint Tell een relatie met Seja. Op haar beurt raakt Seja, die journalistiek studeert, gefascineerd door de moorden en besluit haar eigen onderzoekje uit te voeren. Tot haar eigen verbazing ontdekt Seja dat er bepaalde gebeurtenissen uit haar verleden direct verbonden zijn met de twee moorden. Ze besluit haar nieuwe bevindingen te verzwijgen voor Tell. Maar Tell komt hier snel achter en dit zorgt voor wrijvingen tussen de twee en dat net op het moment dat er een ontknoping in de zaak komt.
Het debuut van Ceder is a-typisch voor de Scandinavische thriller. Er worden maar weinig beschrijvingen gegeven van de omgeving en van koude en beklemde sferen zoals Scandinavische auteurs dit zo prachtig kunnen. Wat Ceder echer minstens zo goed als haar Zweedse auteurscollegas kan is het uitwerken van haar personages. Ondanks het feit dat we niet al te veel te weten komen over commissaris Christian Tell is het een prettig personage dat de nieuwsgierigheid oproept. Gelukkig maar, want het is een karakter dat we in de volgende boeken van Ceder weer tegen zullen komen. Ceder werkt ook de rest van haar personages netjes uit. Vooral de psychisch gestoorde moeder Solveig komt overtuigend over. Er zijn momenten dat Ceder dreigt met te veel nieuwe personages op de proppen komt, maar gelukkig weet ze de balans nog net in evenwicht te houden..

Het verhaal kent verschillende verhaallijnen. Een van de verhaallijnen speelt zich ongeveer tien jaar eerder af, in de jaren negentig. In dat jaar vinden de gebeurtenissen plaats die later een sleutelrol zullen spelen in het onderzoek van de politie van Göteborg. Door de verschillende verhaallijnen zit er veel afwisseling in het verhaal, waardoor het verhaal geen moment verveelt. Conclusie: Bevroren ogenblik is een redelijk goed psychologisch verhaal. Het is hier en daar wat langdradig, maar de sterke schrijfstijl van Ceder maakt veel goed. Dat er in de wereld van de thriller een spannende toekomst voor hoofdpersoon commissaris Tell is weggelegd, lijkt overigens duidelijk. En dat is een leuk vooruitzicht.