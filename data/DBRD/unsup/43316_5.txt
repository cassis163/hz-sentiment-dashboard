Het verhaal speelt zich zowel in heden, als verleden af.
Verleden. In 1914, met de Wereldoorlog kloppend aan de deur, maken we kennis met Tsaar Nicolaas en zijn gezin. Zijn dochter, groothertogin Tatiana, wordt verliefd op een officier Dmitri. Gewond geraakt in de oorlog komt hij in een hospitaal te liggen waar zij hem verzorgt. Ze krijgen een innige band, maar door de oorlog worden zij voor lange tijd van elkaar gescheiden. Dmitri probeert haar te redden, maar hun liefde en levens komen in gevaar als de gebeurtenissen een catastrofale wending nemen.
Heden. Als haar relatie op de klippen loopt vlucht Kitty van Londen naar een afgelegen huisje dat ze van haar overgrootvader in Amerika heeft geërfd. Haar overgrootvader waar ze niets vanaf weet. Ze knapt het huisje eigenhandig op. Als ze een oud en geheimzinnig hangertje vindt, begint voor haar een zoektocht naar een familiegeheim.

Daar waar ik doorgaans eerst kijk naar ratings en recensies, kon ik mij daar nu niet door laten leiden. Ik laat me er vaak niet door beïnvloeden, maar ik ben wel benieuwd hoe groot het enthousiasme van anderen is. Nu werd mijn aandacht vooral getrokken door de omschrijvingen van de uitgever die het heeft over een combinatie van liefde, schuld en de geschiedenis van een Russische vorstin. De mystiek rondom Rusland en haar Tsaren vind ik erg fascinerend. Het verhaal dat Gill Paul heeft geschreven blijkt even boeiend en de uitgever maakt zijn belofte ruimschoots waar: het verhaal doorkruist moeiteloos de tijd en laat verleden en heden met elkaar versmelten in een verhaal over liefde, verlies en veerkracht. Ik heb het boek open geslagen en vervolgens geen acht meer geslagen op mijn omgeving; ik moest en zou het uit hebben. Het verhaal is ontroerend en adembenemend.

Uit de manier waarop Paul schrijft, ga je je gedurende het boek steeds sterker afvragen in hoeverre het een waargebeurd verhaal zou kunnen zijn. De verklaring achterin het boek stilt deze honger, maar maakt je tevens stil en doet je peinzend afvragen hoe de geschiedenis van de Romanovs nou écht in elkaar zit. Ik vind het knap hoe Gill Paul de geschiedenis heeft gebruikt en beschreven zonder langdradig te worden. Je kunt merken dat ze haar research goed heeft gedaan waardoor het hele verhaal realistisch op je overkomt.

Alleen maar lof? Misschien dan toch een heel klein puntje van kritiek; de cover. Ik had iets donkers, geheimzinnigs, wellicht met mooie juwelen of fabergé eieren verwacht. Iets met luxe maar toch ook verdriet. Iets dat je op een geheimzinnige manier bij het zien van de cover al laat weten dat het over de ooit eens zo rijke Romanov familie gaat. Ik vind deze cover er minder bij passen. De voorkant van het boek laat een vrouw in een dunne jurk op een steiger zien, met aan de andere kant van het water een wit gebouw. Omdat de vrouw van je af loopt, richting het water, had ik verwacht dat het water een grote rol zou spelen. Achteraf blijkt dat niet zo te zijn. De steiger snap ik, het meer ook. Maar toch past de vrouw in de dunne eenvoudige jurk bij geen van de personages. Maar dat gezegd hebbende hou ik nog steeds van dit boek.

Iedereen die dol is op romans en van geschiedenis houdt, kan ik het van harte aanbevelen. Het boek is spannend, adembenemend, vertelt op een prachtige wijze een deel van de geschiedenis zonder dat het maar een moment moeilijk is om te volgen. Kortom; De geheimzinnige vrouw is absoluut Hot! Er zijn veel woorden om het boek te omschrijven, maar eigenlijk is een woord voldoende: wauw! Ik geef het daarom 5 sterren (en dat doe ik niet snel).