Ik las The Cerulean als onderdeel van de Hebban Leesclub.

The Cerulean is het eerste boek dat ik las van Amy Ewing. Hoewel haar vorige serie (The Jewel) erg populair is, sprak het me niet zo aan. Op dat moment vond ik het teveel klinken als De Selectie, maar nu ik The Cerulean heb gelezen, denk ik erover de boeken toch op te pakken. Ook over The Cerulean had ik in het begin mijn bedenkingen. Een YA waarin een compleet nieuwe wereld wordt voorgesteld heeft de nadruk vaak op de personages liggen, waardoor de wereldbouw vlak blijft. Ik was blij verrast dat dit bij The Cerulean niet het geval bleek te zijn.

The City Above the Sky is een goed uitgewerkte maatschappij die veel verschilt van de onze, maar toch natuurlijk aanvoelt. Amy Ewing besteedt niet de meeste tijd aan het uitwerken van deze wereld, maar het is duidelijk dat er een goede gedachtegang achter zit en dat er veel meer over te vertellen valt. Dat lees je tussen de regels door. Het boek is opgedeeld in twee delen, die elkaar steeds afwisselen: The City Above the Sky, waar de achterblijvers moeten leren omgaan met het verlies van Sera, en op de planeet daaronder, waar Sera nieuwe mensen en nieuwe gebruiken leert kennen. Het leven op de planeet echoot het verleden van de aarde. Waar Agnes en Leo wonen doet de sfeer Victoriaans aan, en het thuisland van hun moeder lijkt eerder gebaseerd op het oude Griekenland.De sterke contrasten tussen alledrie de plaatsen (waarvan we er maar twee leren kennen in dit boek) is een fijne manier om spanningen te creëren.

Omdat het verhaal erg inleidend blijft (alle antwoorden zullen in deel 2 komen), is er ruimte om de personages op te bouwen. Ook hier weet Amy Ewing feilloos haar personages van elkaar te onderscheiden en een eigen stem te geven. Vooral Leela bloeit op van een bijpersonage tot een sterke hoofdpersoon in een (voor mij) vrij onverwachte wending. Leo's "redemption arc" wordt ook goed uitgewerkt, evenals de manier waarop Agnes worstelt tussen zichzelf zijn en relevant te blijven in een maatschappij die haar niet toestaat zichzelf te zijn.

Dat gezegd hebbende, moet er bij de personages zeker wel een kanttekening worden gezet. Sera plotselinge, niet onderbouwde realisatie dat ze op mannen valt was teleurstellend. Alleen omdat ze nooit eerder verliefd is geweest (logisch genoeg voor een puber) en ineens iets vreemds voelt als ze voor het eerst een man aanschouwt, wil dat nog niet zeggen dat ze op mannen valt. Deze omslag is plotseling, en nergens op gebaseerd anders dat Amy Ewing haar hoofdpersoon "anders" wilde maken, en dat wilde doen door de twist haar hetero te laten zijn in plaats van homoseksueel, zoals de rest van haar volk. Interessanter was het geweest als Sera wel degelijk bij haar maatschappij had gehoord. Nu voelt het alsof Amy Ewing een queer excuus wil hebben voor het hetero maken van haar hoofdpersoon, wat makkelijker schrijven is (omdat het een groter publiek aanspreekt). Ik kan me voorstellen dat een heleboel LGBTQ mensen daar niet gelukkig mee gaan zijn. Was het beter onderbouwd geweest, had het wellicht nog gekund.

Dit neemt niet weg dat The Cerulean een boek is dat me aangenaam verrast heeft. Ik had lage verwachtingen van het boek met betrekking tot de wereldbouw en karakterontwikkeling, en die waren beiden een stuk beter dan ik had verwacht. Ook de opgeworpen vragen in het plot blijven me boeien, en ik wil graag de antwoorden erop weten. De serie zou beter zijn geweest als trilogie dan de aangekondigde duologie: het eerste deel is zo inleidend dat ik vrees dat het tweede deel te zwaar gaat worden en daardoor een slechte balans ontstaat. Het kan echter maar zo zijn dat Amy Ewing hier een elegante oplossing voor weet.

Al met al ben ik zeker positief over het boek. Het feit dat elk personage zo distinctief zijn / haar eigen stem heeft is een groot pluspunt, en ook de manier waarop The City Above the Sky relevant is gebleven na het vertrek van Sera spreekt me erg aan. Het is zelfs interessanter geworden, en hangt niet langer op het vertrek van Sera, maar op haar eigen mysteriën. Ik ben benieuwd naar de rest van het plot en hoe het afloopt met de personages.