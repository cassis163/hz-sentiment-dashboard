De ‘Tijgerkat’ is dé klassieker van de moderne Italiaanse literatuur. Een makkelijk leesbaar boek is het zeer zeker niet, alleen al door de gecompliceerde politieke situatie, die een belangrijke rol speelt. Met deze politieke verandering zijn er ook veel sociale hervormingen op til.
‘De Tijgerkat’ is naast een verfijnde, symbolische en historische roman over het verval van de aristocratie en de opkomst van de burgerlijke maatschappij – en op filosofisch niveau een boek over de vergankelijkheid van het bestaan.
Zo representeren Don Fabrizio, bijgenaamd de Tijgerkat, en het hele huis Salina het verval van de feodale aristocratie, met al haar tradities. Met lede ogen moet de adel aanzien hoe de macht wordt overgenomen door de nieuwe burgerstand, gerepresenteerd door Don Calogero. Diens hebzucht, gebrek aan hogere idealen en boersheid staan in schril contrast met de onthechte diepgang en natuurlijke beschaafdheid van Don Fabrizio. Een tussenweg wordt gevonden door Don Fabrizio’s neef Tancredi Falconeri, de eeuwige opportunist, die trouwt met (het fortuin van) de bloedmooie Angelica, de dochter van Don Calogero.