met originele aspecten. ,De verwachtingen waren hooggespannen voor het nieuwe boek F*ck the system van Saci Lloyd, bekend van haar succesvolle reeks Dagboek van een klotejaar. Alle boeken van Saci Lloyd gaan over problemen en rampen die de wereld ooit te wachten kunnen staan, zoals een oliecrisis, een financiële crisis, en klimaatveranderingen. In het buitenland is F*ck the system al op weg naar de grote populariteit van zijn voorganger, die op dit moment in 15 talen is vertaald. F*ck the system heeft - als Momentum, de oorspronkelijke titel - al de Guardian Children's Fiction Prize 2011 gewonnen. Zou F*ck the system net zon status krijgen als Saci Lloyds vorige boeken?
F*ck the system speelt zich af in het toekomstige Verenigd Koninkrijk, waar olie aan het opraken is en twee bevolkingsgroepen tegenover elkaar staan: Citizens en Outsiders. Citizens, de rijken, kunnen energie betalen en houden zich netjes aan de regels. Ze leven in luxe. Outsiders, de armen, hebben niets en leven in sloppenwijken. Sommige Outsiders komen in opstand tegen de Citizens, waarbij ze ondermeer belangrijke machines saboteren. Dit zorgt voor grote spanningen en vijandigheid tussen de twee groepen. Het verhaal volgt de Citizen Hunter en de Outsider Uma, die elkaar ontmoeten als Hunter Uma helpt met het verstoppen van een belangrijk doosje voor de vijandige soldaten, de Kozakken. Hunter is geen typische Citizen, want hij springt over daken als een Outsider en moet niets hebben van alle elektronica waar de Citizens van genieten. Als hij dan de zware en lastige taak krijgt om de belangrijke doos te verstoppen, twijfelt hij ook geen moment  alhoewel, hij heeft niet veel keuze, nu hij ook al getuige is geweest van een moord. Hij komt steeds meer in de problemen en krijgt de keuze: behoudt hij zijn luxeleventje en geeft hij het doosje aan de Kozakken of gaat hij samen met de Outsiders vechten tegen de overheid, ook al zal hij dan nooit meer een Citizen kunnen zijn?
F*ck the system is een boek waar je of van houdt of dat je niks vindt. Zelf heeft het boek me niet genoeg kunnen interesseren, terwijl ik veel lovende recensies heb gelezen. Het boek begint heel spannend omdat Hunter getuige is van een moord. Daarna gaat het verhaal naar mijn mening tot ongeveer een kwart van het boek erg langzaam. Maar als alles eenmaal op dreef is, word je als lezer meegenomen in de ene situatie na de andere, de ene heel spannend, de andere onrealistisch. Het is interessant om te lezen hoe Hunter zich probeert staande te houden tussen de wantrouwige en gewelddadige Outsiders. De actie in het boek is dan ook het sterkste punt. F*ck the system is spannend en gedetailleerd geschreven, met originele aspecten. Vooral de tegenstellingen tussen de bevolkingsgroepen zijn realistisch beschreven.
Met een verhaal over een jongen en een meisje uit verschillende bevolkingsgroepen kan je het eigenlijk al raden: een onmogelijke liefde. Deze liefde was leuk om over te lezen, maar ze kwam wel opeens uit het niets en werd naar mijn mening niet goed uitgewerkt. F*ck the system is een interessant futuristisch boek, vol met verwachtingen over hoe de wereld eruit kan gaan zien als de mensheid op deze manier blijft doorgaan. Als je een origineel verhaal wilt lezen, vol met actie en spanning, dan is F*ck the system een perfect boek. Zelf zal ik niet snel meer in een ander boek van Saci Lloyd beginnen, omdat dit boek mij onvoldoende boeide.