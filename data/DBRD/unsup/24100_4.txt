Het mooie van dit boek is dat het geen rechtlijnige thriller (whodunnit) blijkt te zijn. Zo zijn er vele lagen te ontdekken met als rode draad het aan de kaak stellen van de media. Hawley onderzoekt de neiging van nieuwszenders om te vergeten dat het altijd gaat om echte mensen, niet om karakters in een film of een serie. Daarbij komt dat entertainment en realiteit steeds meer verweven worden … alles voor de kijkcijfers.

De auteur is producent en schrijver van de tv-serie Fargo en dat kun je merken. Hawley schrijft zijn verhaal als een filmscript en dat leest natuurlijk als een trein. Hij weet de karakters binnen enkele alinea’s messcherp uit de verf te laten komen. Hij speelt met perspectieven en is een meester in het vertragen en versnellen van de tijd. Mocht je het boek nog gaan lezen: let daar dan eens op, het is echt meesterlijk toegepast.

De dubbele laag in deze thriller zit hem in de op het eerste oog nogal saaie ontknoping. Na het opbouwen van allerlei grote complottheorieën, kom je als lezer toch een beetje bedrogen uit. Maar dank denk je er wat langer over na … tja … de dubbele bodem past natuurlijk wel perfect bij de eerder genoemde rode draad van het boek. Knap gedaan dus. Een vlot geschreven verhaal met de nodige relevantie voor onze huidige tijd.