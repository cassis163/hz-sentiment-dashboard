Brief voor de koning wordt meestal gezien als een fantasy-boek, maar dat is uitsluitend gebaseerd op het feit dat het zich in niet-bestaande landen afspeelt. Er komt geen magie in voor, geen draken, geen elfen. Het is een ridderroman, een avonturenroman, een christelijk verhaal met tamelijk historische maatschappelijke verhoudingen. Het is een kinderboek, dat ik echter nog steeds spannend vind, zelfs als ik de afloop ken. Ik heb niet de indruk dat Dragt de kinderen hun domheid gunt, het taalgebruik is levendig en buigt niet voor de moeilijke lezers, waardoor het voor volwassenen nog goed leesbaar is.
Binnen de genreboeken (fantasy) neemt Brief voor de koning een bijzondere plaats in. Niet alleen omdat het eigenlijk geen fantasy is, maar meer omdat het boek geen gelijke heeft in Nederland of daarbuiten, het is nergens mee te vergelijken en staat daardoor op eenzame hoogte.

Vroeger speelden we het verhaal na, met fietsen als stalen ros, of met Lego of wat er voorhanden was, want de wereld en het verhaal nodigen uit tot doorfantaseren en zelf je avonturen beleven. Wat de schrijfster ook deed, want er zijn meer verhalen gepubliceerd zich zich in deze wereld afspelen, waaronder De geheimen van het Wilde Woud, dat het vervolg is op Brief voor de koning.
In het boek zijn prenten opgenomen die door de schrijfster zijn gemaakt, maar het opvallendst is de kaart van het gebied waarin het verhaal zich afspeelt. Als kind had ik niet helemaal door hoe de toponiemen in elkaar zaten, als volwassene kan ik erom glimlachen. En zit er niet een koude oorlog in dat verhaal verweven?
Ik ken mensen die de film niet durven zien, omdat ze denken dat het de herinnering aan het boek vervuilt, maar de film blijft behoorlijk dicht bij het boek en paste goed bij hoe ik me een en ander had voorgesteld.