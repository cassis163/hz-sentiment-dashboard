In afgelopen jaren heeft Charles den Tex faam opgebouwd onder thrillerminnend Nederland met boeken als Cel en De Macht van meneer Miller. Zijn handelsmerk is het schrijven van taalkundig sterk geschreven boeken in het omhulsel van een thriller, waarbij met name de invloed van technologie op de maatschappij als hoofdthema wordt gebruikt.
In Wachtwoord speelt wederom Michael Bellicher de hoofdol. Na zijn vorige avontuur in Cel, waarin hij het slachtoffer werd van identiteitsfraude, is hij in afwachting van de vrijlating van zijn vriendin Guusje. Haar terugkeer in zijn leven brengt hem gemengde gevoelens van blijdschap om haar terugkeer en treurnis om de tijd die hij haar niet heeft kunnen zien. Zijn enige steun is de moeder van Guusje, de New-Age goeroe en beroepszweverd Lies. Bij de dag van het afhalen komen ze echter tot een verontrustende ontdekking. Guusje is al reeds opgehaald door twee ongure mannen en de politie wil niks kwijt over hun identiteit. Het vreemdste is dat zij uit vrije wil mee lijkt te zijn gegaan. Wie zijn deze mannen? Waar hebben ze Guusje mee naartoe genomen? Nog verontrustender is dat Guusje in de gevangenis een interesse heeft gehad voor enkele jonge Oost-Europese vrouwen uit de seksindustrie.
Gedreven door een intens gevoel van machteloosheid zet Michael Bellicher een wanhopige zoektocht in naar zijn vriendin. Zijn enige wapens zijn het relativerende karakter van medestander Lies en zijn toegang tot computernetwerken via zijn baan als mede-adviseur bij een adviesbureau voor ICT. De prijs van de speurtocht is echter hoog. Innerlijk wordt Michael Bellicher verscheurd door een gevoel van triestheid. Zijn baan wordt in gevaar gebracht als hij verantwoordelijkheden laat liggen en er worden enkele aanslagen op zijn leven gepleegd. Wanneer hij een liefde gaat voelen voor zijn jongere collega Sterre begint hij zich af te vragen of het nog de moeite loont. Maar dan is het al te laat om terug te trekken en kan hij niet meer de rust vinden om het op te geven.
De kracht van Charles den Tex ligt hem in de manier waarop hij de emoties van zijn protagonist weet over te brengen. Zijn ik-figuur Michael Bellicher komt in een extreme situatie terecht, maar de gevoelens en gedachten die het oproept zijn herkenbaar en overtuigend. In die zin overstijgt Den Tex het keurslijf van de thriller. Het is zoveel meer dan dat, want de nadruk ligt meer op de emotionele diepgang van de karakters dan op de spannende gebeurtenissen op zich.
Daarbij is de tocht van Bellicher als een spiegel op onze maatschappij. Het schetst een beeld van een wereld die beheerst wordt door technologie en waarin de mens continu in de overtuiging is dat alle antwoorden te vinden zijn, als een wachtwoord die ons toegang geeft tot een computer. Ook Michael Bellicher zal ''het wachtwoord'', oftewel het antwoord op zijn vragen, moeten vinden. Maar continu zullen we ons als lezer afvragen of zijn wil om de antwoorden te vinden de prijs van de zoektocht waard zijn. Het karakter van de New-Age goeroe Lies is weer een mooi tegenwicht aan de anderzijds kille en bittere wereld van de technologie. Haar manier van denken met gevoel en zweverigheid leidt tot nieuwe inzichten in het denken van de hoofdpersoon.
Met Wachtwoord heeft Den Tex wederom een imponerend staaltje literair thriller schrijven laten zien. Het is een buitengewoon spannend verhaal met een licht-filosofisch tintje. Een aanrader.