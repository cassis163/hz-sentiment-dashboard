Een nieuwe samenwerking tussen Pieter Feller en Tiny Fisscher leverde het leuke boek "Clara" op. Eerder hebben de schrijvers al twee delen in de serie "Het meidenteam" uitgebracht.
Clara is een meisje van elf en zij leeft in Amsterdam in 1911. Ze wil later ontdekkingsreiziger worden, maar omdat zij een meisje is wordt ze natuurlijk door iedereen hard uitgelachen. Maar Clara is eigenwijs en een doorzetter. Ze wil na de lagere school verder leren, maar ook dat is niet gebruikelijk in die tijd. Zal het Clara lukken om haar dromen te verwezenlijken? Of zal ze net als alle andere meisjes van haar leeftijd na haar schooltijd thuis blijven om mee te werken in huis?

Clara is een erg leuk boek voor mensen van 9-99 jaar oud. Het verhaal is erg leuk bedacht, omdat het zich afspeelt in het begin van de vorige eeuw. Voor kinderen van deze tijd is het nauwelijks te begrijpen dat er toen geen televisie was, laat staan mobieltjes en internet. Buiten spelen is wat ze elke dag deden. En verder moesten ze helpen in de huishouding of meewerken om geld te verdienen.
Het personage van Clara is ook goed ontwikkeld. Een leuk, grappig, eigenwijs kind dat weet wat ze wil.

'Ze is een keer zo stom geweest om in de klas te vertellen wat ze later wil worden, toen meester Korevaar ernaar vroeg. "Bakker," zei Maarten van Berkel, omdat hij zijn vader zou opvolgen. "Winkelmeisje," antwoordde kruideniersdochter Louise. "Marktkoopman," zei Henk van Tolbrug, want zijn vader is dat. Zo ging het een poosje door, Niet iedereen wist het al. Waarschijnlijk hadden niet alle kinderen veel keus en zouden ze in een of andere fabriek terecht komen. Toen Clara aan de beurt was, flapte ze eruit: "Ontdekkingsreiziger." Bijna de hele klas moest lachen.'

De auteurs hebben heel goed de sfeer van het verleden weergegeven. Door de oude beroepen te benoemen bijvoorbeeld, maar ook door te omschrijven hoe de straten eruit zien (met oude gaslampen in plaats van elektrische lantaarnpalen bijvoorbeeld) en welk snoep de kinderen kopen.

Als je het boek ziet liggen wil je het al direct meenemen. De (hard)cover is erg prachtig met de tekeningen van Natascha Blum-Stenvert. Ook elk hoofdstuk is versierd met een tekening van haar hand.

Een erg leuk boek voor jongens en meisjes en een heerlijk origineel verhaal. En ik kan alvast verklappen dat deel 2 in de maak is!