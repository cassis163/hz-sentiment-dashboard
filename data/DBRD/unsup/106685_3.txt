We hebben een boekenplank vol met werken van Isabel Allende. Het zou me niet verbazen als die rij boeken ongeveer haar hele oeuvre behelst. Zeker weten doe ik het niet want de Chileense schrijfster was tot op heden totaal aan me voorbij gegaan.
Zelfs 'Het huis met de geesten' heb ik nooit in handen gehad. De boeken van Isabel Allende worden hier thuis door mijn vrouw gelezen.

Nu Isabel Allende met 'Ripper' een thriller schreef, kon ik het niet laten om een leespoging te wagen. Ik moet toegeven dat Allende absoluut een goede 'pen' heeft. Ze weet in Ripper een flink aantal uiteenlopende karakters zeer overtuigend neer te zetten waarbij ze een paar pittige onderwerpen niet schuwt.

Zo voert ze een navy seal op met een posttraumatisch stresssyndroom en een Afrikaans fotomodel dat slachtoffer is geweest van vrouwenbesnijdenis. Ook voor de andere personages neemt Allende volop de tijd.
Indiana Jackson die een praktijk in een holistische kliniek heeft, haar dochter Amanda die het spel Ripper met haar vrienden en grootvader speelt, de ex-man van Indiana die het moordonderzoek leidt, de lugubere seriemoordenaar en alle andere hoofd- en bijkarakters - en dat zijn er best een hoop - worden door Allende overtuigend neergezet. Zelfs de tijdens een oorlogsmissie gewond geraakte hond van de navy seal spreekt tot de verbeelding.

Ondanks alle ellende en strubbelingen vergeet Allende ook de humor niet. Dat geeft extra cachet aan het boek.
Als roman is Ripper me dus geweldig meegevallen. Als thriller - en zo wordt het boek toch wel gezien - is het toch wel een beetje een tegenvaller.
Er zijn schrijvers die dat toch wel een graadje beter kunnen. Het einde is lekker vet aangezet - oké, wel spannend - maar ligt er ook dik bovenop.

Het is natuurlijk een enorme kunst om een geweldige roman te schrijven die ook als thriller staat als een huis. Weinigen slagen daar in.
Isabel Allende is het ook nét niet gelukt. Wat onverlet laat dat mijn eerste Allende me absoluut een aantal heerlijke leesuren heeft bezorgd.
4 sterren als roman en twee 2 sterren als thriller.
De snelle rekenaar weet dan wat mijn eindoordeel is.