Het verhaal en de verteller (Guus Kuijer) zijn onlosmakelijk met elkaar verbonden. Guus Kuijer vertelt zoals hij (dit boek) schrijft, bijna alsof het vanzelf gaat. Alsof iedereen dit zou kunnen, zo natuurlijk en vanzelfsprekend wordt dit verhaal uit de doeken gedaan. Met humor en mededogen vertelt Kuijer over Thomas die in al zijn jeugdige onbevangenheid wordt geconfronteerd met een godsdienstwaanzinnige vader. Kuijer trekt je met zijn betoverende vertelstem het verhaal in en laat je niet meer los. Kuijer stond volkomen terecht op de shortlist van genomineerden om de Hebban luisterboeken award in de wacht te slepen. Dat hij het niet geworden is, is omdat hij een geduchte concurrent had: Frank Lammers. En Lammers is ook een bijzonder goede verteller. Desalniettemin: ‘Het boek van alle dingen’ is een absolute aanrader. Het is een genot om te luisteren naar de geruststellende vertelstem van Guus Kuijer. Hoewel luisteren de voorkeur geniet: dit boek is sowieso fantastisch.