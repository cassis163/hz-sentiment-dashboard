Moordlust is een vreemd boek. Het siert Hecht dat hij een dergelijk wetenschappelijk thema wil aansnijden. Hecht wil echter te veel. Hij wil zowel het wetenschappelijke element uitdiepen als de achtergronden van de twee hoofpersonnages verduidelijken. Gooi daar ook nog eens een bord emotionaliteit over, inclusief driehoeksverhoudingen tussen een man en twee vrouwen en we zijn vertrokken voor een lange 446 blz.

De eerste 150 blz zijn gespeend van elke spanning en overleven enkel dankzij de schrijfstijl van Hecht. Het middenstuk is iets spannender, maar telkens slaagt Hecht er wel met een of andere, vaak niet echt ter zake doende, zijsprong om het verhaal te doen stokken. Het einde is misschien verrassend, maar eerder als kouwe douche. Je stelt je terecht de vraag: is dergelijke high tech operatie echt mogelijk geweest onder leiding van deze kerel?

De laatste 10 blz vormen het emotionele sluitstuk aan dit boek (bezwaarlijk thriller te noemen), maar dan ben je al compleet murw geslagen door de loodzware wetenschappelijke kost.

Slotsom: goed uitgangspunt en schitterende schrijfstijl, maar helaas te onevenwichtig in de middenmoot om te blijven boeien. Wie geen zin heeft in 150 blz wetenschappelijke begrippen zonder verklarende woordenlijst, laat dit boek best rustig in de kast liggen!