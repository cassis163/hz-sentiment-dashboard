Dit boek heeft een proloog die duister en geheimzinnig aanvoelt. Het maakt je nieuwsgierig naar de rest van het verhaal. Het verhaal bevat een aantal clichés: een onzeker meisje, dat verliefd wordt op de knappe, nieuwe jongen op school. Desalniettemin is het een heerlijk verhaal, dat vlot leest doordat het beeldend geschreven is en het is een verhaal om heerlijk bij weg te zwijmelen. Ook mist het zeer zeker niet de nodige spanning. Mensen in Teagans directe omgeving gaan zich vreemd gedragen en de nachtmerries worden beangstigender als ze niet alleen maar dromen blijken te zijn.

Op de cover staat ‘zonder duisternis geen licht...’. Het thema licht/duisternis wordt goed besproken in dit verhaal. Het een kan niet zonder het ander. Er is een strijd gaande tussen het licht en de duisternis en Teagan speelt er een belangrijke rol in. Teagan is indrukwekkend in deze strijd en maakt keuzes die mij verrasten. Ze wordt zekerder van zichzelf en krachtiger en gaat door het vuur voor degenen die zij lief heeft.


“Ster van Acht” is een heerlijke, romantische en spannende paranormale YA. Een verhaal dat je even helemaal alles laat vergeten. Door de vlotte en beeldende schrijfstijl, de romantiek, het dreigende gevaar en de spanning tijdens de confrontatie tussen licht en duisternis, vond ik het moeilijk om het boek weg te leggen. Ik kan me goed voorstellen dat je als tiener dit boek verslindt. Het is verder een mooi en ook ontroerend verhaal met een passend einde dat je als lezer met een tevreden gevoel achterlaat.