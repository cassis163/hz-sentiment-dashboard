Toni Coppers kennen we vooral van zijn serie rond inspecteur Liese Meerhout. Zes boeken lang hield ze zich bezig met kunstcriminaliteit in Brussel, waarna ze verhuisde naar Antwerpen en moordzaken ging oplossen. Met dertien boeken is de reeks nog niet afgesloten, wist Coppers onlangs op de Boekenbeurs te vertellen, maar het was wel tijd voor een nieuw seriepersonage. En dat heet Alex Berger.

Alex woont in Brussel en verloor twee jaar geleden zijn geliefde vrouw Camille tijdens de aanslagen in de Franse hoofdstad. Zelf was hij niet aanwezig, omdat hij in Brussel een verdachte moest verhoren en dat neemt hij zichzelf nog steeds bijzonder kwalijk. Alex is een gebroken man, hij kan maar niet loslaten wat er is gebeurd en functioneert nog nauwelijks. Wanneer in een nieuwe moordzaak de naam van Novak opduikt, de man die hij destijds aan het ondervragen was toen Camille stierf, besluit Alex aan het onderzoek mee te werken en zo hopelijk wraak te kunnen nemen.

Het verdriet, de nachtmerries en het alcoholprobleem van Alex krijgen te veel de overhand in dit boek. De moordzaken komen daardoor niet genoeg uit de verf, de plot raakt min of meer ondergesneeuwd. En dat is jammer, want schrijven doet Coppers nog steeds als de beste, zijn boek is zeer toegankelijk en vlot geschreven. Bij deze auteur weet je wat je krijgt: een duidelijke zaak, zonder ingewikkelde toestanden. 'De zaak Magritte' is een geloofwaardig verhaal met vrij goed uitgewerkte karakters. Helemaal overtuigen doet het boek niet, maar het is mooi dat Coppers na bijna tien jaar Liese Meerhout een begin gemaakt heeft met een tweede thrillerserie.