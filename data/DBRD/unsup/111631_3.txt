Kwaad bloed is het negende boek van Fairstein met in de hoofdrol de officier van justitie Alexandra Cooper en haar vaste sidekicks de rechercheur Mike Chapman en inspecteur Mercer Wallace. Het boek kan prima als los deel gelezen worden. Wat in vorige boeken is gebeurd en van belang is om te weten over de personages wordt keurig samengevat in Kwaad bloed.
Ik vind het overigens jammer dat Bad Blood is vertaald als Kwaad bloed. Uit het verhaal blijkt dat het gaat over slecht bloed. Of was dat geen optie omdat Declan Hughes die titel al gebruikt?
Aan het begin van het boek vinden we Cooper in een rechtszaal terwijl ze zich voorbereidt op een moeilijke zaak: ze moet bewijzen dat Brendan Quillian iemand heeft ingehuurd om zijn vrouw te wurgen terwijl hij op reis was. Om het nog moeilijker voor haar te maken: de advocaat van de verdachte is haar vroegere mentor die haar destijds de kneepjes van het vak heeft geleerd. Al vanaf de eerste getuige lijkt het erop dat haar tegenstander het proces gaat winnen. Een opzienbarende getuigenis wordt bijna groot nieuws, maar dan gebeurt er een ramp die de voorpagina opeist. Er is een ontploffing in één van de belangrijke watertunnels onder New York. Even wordt er gedacht aan een terroristische aanslag maar al snel schijnt het toch een ongeluk te zijn. Maar is dat wel zo? Als blijkt dat er verwantschap bestaat tussen Quillian en de slachtoffers van het ongeluk wordt het proces stilgelegd.
Op haar website zegt Fairstein dat er in Kwaad bloed veel meer rechtbankscènes zitten dan in de voorgaande boeken. Dit is mijn eerste Fairstein dus ik heb geen vergelijkingsmateriaal, maar ik vond het aandeel rechtbank redelijk klein. Kwaad bloed gaat over de ondergrondse wereld van Manhattan, het grote stelsel van tunnels voor water, riolering, elektriciteit en metros. Fairstein vertelt over de Ieren die honderd jaar geleden in Amerika kwamen en die geen ander werk konden krijgen dan het aanleggen van tunnels. Generatie op generatie werkte in de tunnels en daarbij kwam het weleens tot een botsing tussen verschillende families, maar de Ierse mentaliteit was altijd dat dit onderling werd uitgevochten.
Cooper en haar sidekicks krijgen te kampen met deze mentaliteit. Ze komen er achter dat het zeer lastig is om maar enige informatie uit deze mensen te krijgen.
Fairstein is zelf officier van justitie geweest en volgens de flaptekst maakt dat haar boeken zo levensecht. Dat is zo. Dat komt onder meer tot uiting in een paar niet afgeronde verhaallijnen, bijvoorbeeld een client van Cooper die zegt dat ze gestalkt wordt of het liefdesleven van Cooper dat een nieuwe impuls krijgt.
Degenen die van Kwaad bloed genoten hebben, kunnen na afloop terecht op de site van Fairstein. Daar heeft ze een reading guide met een tiental vragen om nog verder over de inhoud na te denken.