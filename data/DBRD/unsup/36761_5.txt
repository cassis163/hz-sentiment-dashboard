Een wonderbaarlijke reis door de wereld en door de tijd.
Een sektelid betrokken bij de gifgasaanval in de Tokiose metro, een oud Chinees boeddhistisch theevrouwtje, ’n non-corpum die in hersenen van diverse personen kruipt, een gevluchte Ierse wetenschapster. Dit zijn een aantal van de bizarre personages uit de verhalen in dit geweldige,fascinerende boek. De geestverwantschap tussen hen blijkt uit het, op ingenieuze wijze, meer of minder uitgebreid, terugkomen van personages in een of meer van de andere verhalen.In het laatste verhaal zijn we terug bij het sektelid en komt álles bij elkaar.

Ben je nieuwsgierig naar Zijne Serendipiteit, transmigratie, alfa-en gammagolven, pratende bomen op een Heilige Berg, de wereld als dierentuin en wat dit allemaal te maken heeft met een preventieve luchtaanval van de Amerikanen, een nachtelijk radioprogramma, een kunstroof in St Petersburg en de Mongoolse vlakten? Het klinkt absurd, dat is het soms ook en niet alles wordt voor 100 % duidelijk maar lezen dit boek. Vooral liefhebbers van Auster en Murakami.

En alweer zo’n boek om eigenlijk nog eens te lezen! Maar het maakt me ook hongerig naar de andere Mitchells..