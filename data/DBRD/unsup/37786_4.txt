Censuur is het vierde deel van de serie boeken die Esther van der Ham heeft geschreven en die allemaal met de letter C beginnen. Deel 1 Controle (Marjolein in de hoofdrol), deel 2 Contact (Emma de zus van Marjolein heeft hier de hoofdrol). Deel 3 Confrontatie (Annabel, de dochter van Emma staat hier centraal) en dan nu Censuur hier staat Lisa, de nicht van Annabel, centraal.
Ik ben begonnen met het lezen van deel 2 en was vanaf dat moment verslaafd. Esther schrijft heel puur, heel open en weet het heel spannend te maken. Dat is nu ook in deel 4 weer het geval. Het eerste hoofdstuk met de titel Later maakt dat je gelijk op het puntje van je stoel zit. De hoofdpersonen, ach dat komt later wel, wat is er aan de hand, wat is er gebeurd? Het volgende hoofdstuk ‘Eerder’ zet je weer even met je beide benen op de grond en dan leer je Lisa beter kennen. Ze is journaliste en neemt een interview over van een collega. Dat interview verloopt in een onaangename sfeer en roept gelijk al spanning op. Zodra het interview gepubliceerd is komende de bedreigingen. Welke rol speelt haar baas en wat heeft zijn vriend er mee te maken? Wie kan Lisa vertrouwen? Lisa vlucht naar Annabel die een bed en breakfast runt. Is ze daar veilig? Hoe ver gaat Lisa in het stem geven aan mensen die onderdrukt worden, die onrecht wordt aangedaan, welke prijs moet ze daarvoor betalen?

Het boek leest makkelijk weg en Esther heeft de neiging om zo te schrijven dat ze je in de huid laat kruipen van de hoofdpersonages waardoor je zelf echt niemand meer vertrouwd. Bij sommige personages staan je haren recht overeind maar is dat terecht? Kortom een heerlijk spannend boek, korte hoofdstukken, chronologisch verteld behalve het begin dat begint met later. Ik vond dit boek ook het beste los te lezen boek van deze serie tot nu toe. Je hoeft de geschiedenis van Annabel niet zo heel erg goed te kennen om toch te kunnen genieten van dit boek. De schrijfstijl is in alle boeken constant even sterk en dat is een knappe prestatie. Enig minpuntje, doordat je het boek niet weg kan leggen is het veel te snel uit...