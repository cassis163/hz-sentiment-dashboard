Een kookboek van ruim 500 bladzijden, dat is niet mis. Het Basisboek Aziatisch, 300 recepten stap voor stap van Jody Vassallo en Emily Ezekiel met fotografie van Deirdre Roony is oorspronkelijk uitgegeven in het Frans in 2014. Ingrid Buthod vertaalde het werk, dat in Nederland werd uitgegeven door Good Cook in 2015.  

Het boek levert recepten uit verschillende Aziatische keukens; Thais, Japans, Chinees en Koreaans. Ook biedt het een hoofdstuk over Aziatische ingrediënten. Ook wordt er andere praktische informatie verschaft: zo wordt aandacht besteed aan ‘hoe rijst te koken’ en ‘hoe een wok in te branden’. In het stuk over het koken van rijst wordt aanbevolen een rijststomer aan te schaffen, maar daarna wordt stap voor stap uitgelegd wat je moet doen als je het toch gewoon in een pan wilt klaarmaken. En in het stuk ‘een wok inbranden’ is het niet alleen praktisch maar ook grappig te lezen hoe je je nieuwe wok van staal in een aantal keren volkomen zwart moet branden.  

Bij iedere ‘keuken’ wordt aandacht besteed aan specifieke ingrediënten en kookgerei. Vervolgens worden de hoofdstukken op verschillende wijze ingedeeld. Soms met het maken van een bestanddeel - zoals bijvoorbeeld het maken van een loempia of het koken van sushirijst -, soms meer klassiek met een opsomming van voorgerechten, groenten, gevogelte, vlees of soep en amuses, bakken en grillen, salades, eenpansgerechten, desserts. Soms heet een onderdeel ‘uit de zee’, soms ‘zeevruchten’ of gewoon ‘vis, schaal- en schelpdieren’.   Het gerecht dat is gekozen komt uit de Thaise keuken.  

Gebakken kip met gember en peultjes.
2 stengels bleekselderij
130 g waterkastanjes
3 el plantaardige olie
500 g kipfilet, in stukjes gesneden
3 el fijngesneden gemberwortel
2 tenen knoflook, fijngesneden
200 g peultjes
2 lente-uitjes, in stukken van 3 cm
4 el sojasaus
1½ el poedersuiker
125 ml kippenbouillon
1½ el (Chinese) rode wijn
rijst (optioneel), voor erbij  

1 SNIJDEN
Snijd de stengels bleekselderij klein. Snijd de waterkastanjes in tweeën.  

2 BAKKEN
Verhit de olie in een wok en bak daarin de stukjes kip op matig hoog vuur in 5 minuten goudbruin. Voeg de gember, knoflook, bleekselderij en waterkastanjes toe. Roerbak alles 3 minuten.  

3 AFMAKEN
Meng de peultjes, lente-ui, sojasaus, suiker, bouillon en rode wijn door het gerecht. Roerbak alles tot het vocht begint te koken. Verdeel over 4 borden en serveer het gerecht heet, eventueel met rijst.  

Wat opvalt is dat bij een flink aantal ingrediënten al bij de opsomming wordt gezegd dat men ze moet snijden en er vervolgens bij de werkwijze voor twee andere ingrediënten wordt gezegd dat ze moeten worden gesneden. Bij vele gerechten wordt deze toch eigenlijk inconsequente beschrijving gekozen. Ook is er geen standaard bij de werkwijze. Bij bovenstaand gerecht worden de koppen ‘Snijden’, ‘Bakken’, ‘Afmaken’ gebruikt, bij andere recepten soms ook ‘Mengen, Vullen, Bakken’ of ‘Stomen, Mengen, Verwarmen’ of ‘Mengen, Weken, Bereiden’. Toch komt dit bij het doorbladeren van het dikke boek met harde kaft niet als storend over. Eerder gaf het een glimlach.  

Door de dikte van het boek is het wel wat lastig om een recept te gebruiken met opengeslagen boek. Iets stevigs erop leggen helpt. Of even een fotootje maken van ingrediënten en werkwijze en de tablet of smartphone mee naar de keuken.    

De titel Basisboek is terecht. De recepten zijn duidelijk beschreven en over het algemeen prima te maken. Ingrediënten zijn goed te verkrijgen, al is het soms in een toko. Maar vrijwel alles is te koop in de supermarkt of kan besteld worden via internet. De vele foto’s geven een goed beeld van de stappen in het proces en hoe het eindproduct er uit zou moeten zien.  

Een heel mooi boek voor mensen die zich willen oriënteren op de vele heerlijke mogelijkheden van de Aziatische keukens. En het gekozen gerecht was heerlijk, hoewel zonder de waterkastanjes en gegeten met zeewierpasta in plaats van rijst.