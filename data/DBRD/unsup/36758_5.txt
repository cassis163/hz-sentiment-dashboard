Max is schrijver van misdaadromans en zijn eerste boek, De Bloedschool, is een bestseller. Alle boeken die hij daarna schrijft, mislukken schromelijk. Is dit toeval of heeft het een diepere oorzaak?
Max is getrouwd met Kim, een pilote, en samen hebben ze een pleegdochter, Jola.
In tegenstelling tot de verhalen in zijn romans leidt hij een braaf en burgerlijk bestaan.
Zijn broer Cosmo is heel anders, die zit in een gesloten psychiatrische inrichting voor zijn pedofiele neigingen.
Dan verandert alles, Jola wordt gekidnapt en Max wordt er van beschuldigd dit gedaan te hebben. Hij wordt slachtoffer van een internetproject, dat zegt te kunnen voorspellen wat iemand in de toekomst zal doen en criminele zaken op die manier wil voorkomen. De vraag is of het project echt kan voorspellen of dat mensen op basis van de voorspellingen gemanipuleerd worden om criminele handelingen te plegen.

Het boek heeft korte hoofdstukken, steeds met wisselend perspectief vanuit de personen die een rol spelen in het verhaal. Nieuwe personen worden op zo’n manier geïntroduceerd, dat je meteen weet dat zij onmisbaar zijn in het geheel. Dit geeft het boek veel vaart en nodigt uit tot verder lezen. Je wil weten wat die rol is, maar ook of die man of vrouw bij de mensen hoort die Max en Jola willen helpen, of dat zij juist bij de groep horen die alle ellende die Max overkomt op hun geweten hebben. Ik werd hierbij regelmatig aan het twijfelen gebracht. Dit mede door de regelmatige plotwendingen. Tegenwerkers bleken soms juist Max te willen helpen en andersom.
De dialogen zijn erg goed, je haalt er de informatie er uit die je nodig hebt, maar ook weer niet te veel. De fantasie van de lezer blijft geprikkeld.
De rol van “big data” zet mij aan het denken en ik neem aan dat dat voor andere lezers ook zal gelden. Niet alleen dat “alles” wat je doet op Internet te achterhalen is, maar ook dat je gegevens, zoekopdrachten en e-mails zo makkelijk te manipuleren zijn dat iemand die kwaad in de zin heeft dit kan veranderen en op zo’n manier iemand van een brave burger een crimineel kan maken.

Na veel beangstigende gebeurtenissen komt alles toch goed, iedereen is weer veilig thuis.
Tot alles opnieuw lijkt te beginnen.
Wie of wat het Joshuaprofiel is waar Max door is uitverkoren en de titel aan dit boek geeft? Dat ga ik hier niet verklappen, daarvoor raad ik iedereen aan dit boek te lezen.
Voor het geval u als lezer normaal gesproken het nawoord overslaat, lees het deze keer wel. Het geeft een inkijkje in de achtergronden van het boek en ook dit deel zet aan het denken.

Dit was het eerste boek dat ik van Sebastian Fitzek gelezen heb, maar het zal zeker niet de laatste zijn.