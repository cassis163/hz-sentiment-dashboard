Fresh & Light, alsof het kookboek voor mij geschreven is. Zoals ik met mijn recepten die lekker maar ook light zijn altijd op zoek ben naar de juiste balans, zo schrijft Donna Hay in haar inleiding: “Ik ben geen fan van diëten en huiver zelfs al bij het idee dat iemand op dieet is. Dit is dus geen dieetboek. Wat mij betreft gaat het altijd om het vinden van de balans. Ik hoop dat dit boek je helpt die van jou te vinden!”

Donna’s balans
Donna vindt in Fresh & Light haar balans door een smaakvolle maar lichtvoetige aanpak, een light benadering zoals ze het zelf noemt, met speciale aandacht voor groenten, graanproducten en eiwitten. Tevens gebruikt ze veel volkorentarwemeel en hele granen waarbij ze dus zorgvuldig rekening houdt met de essentiële glycemische index van de producten. Daarnaast wil ze niemand iets ontzeggen: iedereen verdient zijn zondige pleziertjes. Dus in Fresh & Light staan ook zeker zoete verwennerijen, maar dan net even iets meer light.

Van ochtend tot avond
Bijzonder leuk aan Fresh & Light vind ik dat het gevuld is met recepten voor ieder moment van de dag: ontbijt, lunch en salades, (snelle) avondmaaltijden, snacks en bijgerechten, desserts en traktaties. Zo is Fresh & Light dus niet alleen een verzameling van recepten maar echt de handleiding tot Donna haar levensstijl. Voor ieder eetmoment geeft ze inspiratie en ook houdt ze rekening met de dagen waarop je eigenlijk geen zin of geen tijd hebt om te koken. Ook voor die momenten heeft ze een Fresh & Light oplossing. En dit alles voor prachtig ondersteunt door ‘de basis’. Hierin vind je allerlei essentiële basisgerechten voor die Fresh & Light levensstijl zoals yoghurtkaas, tofoemayonaise, vanillericotta en dressings.

Favorietjes
Donna’s ontbijtjes zijn echte aanraders, veelzijdig, van deze tijd en vol met superfoods, Zo heeft ze krachtige ontbijtrepen, vijfgranenpap, granola van quinoa, diverse superfoodsmoothies en een snel receptje voor een basismuffin waar ze zes smulvariaties op heeft. Donna heeft meer van deze basisrecepten met leuke varianten: Vietnamese rijstrolletjes, bruschetta’s, volkorenpizzaatjes, frittata’s, vuurvrije pastasauzen, papierenpakketjes, hummus, edamame, granita, bananenbrood en ijslolly’s. Super handig en heel creatief! Andere favorieten zijn haar salades: met gekaramelliseerde pompoen en parelgort, met krokante tofoe, met geroosterde pittige kikkererwten en een gevulde zilvervliesrijst. In haar sectie ‘avondmaaltijden’ zit een heerlijke rode quinoa met boerenkool en haloumi, quinoa-minestronesoep met rucolapesto, spinazie-ricottagnocchi, linzenfalafel, quinoa-doperwtenbeignets met courgette, pompoenquiche met quinoabodem, snijbiet-ricottataart en tomatenquiche met polentabodem. Tot slot de traktaties… hier vind ik Donna echt een ster in! Perentaart, appelkorstjes, bosvruchten-ricottasneetjes, worteltjestaart en amandelpie. Mmm…

Hip vegetarisch
Goed om te vermelden is dat Fresh & Light van Donna Hay beslist geen vegetarisch kookboek is. Ze maakt erg veel vegetarische gerechten, maar er zijn ook voldoende varianten waar kip of rundvlees in verwerkt is. In veel gevallen zie ik al snel een creatieve oplossing om dit in te vullen met een van de vele vleesvervangers en ook als je deze gerechten weglaat blijft er meer dan voldoende lekkers over. Kijk naar mijn lijst van favorietjes! En dat was nog lang niet alles… Hip is het boek tot slot van top tot teen. Ik heb nog nooit zo’n elegant kookboek in handen gehad. Werkelijk prachtige uitgave, tot in de puntjes geperfectioneerd met kleur, beeld en typografie. Voor mij kan het fungeren als koffietafelboek om je aanrecht te sieren. Dat is ongetwijfeld ook de reden ik strikt verzocht ben geen beeldmateriaal te publiceren, Fresh & Light is werkelijk een pareltje dat ieder voor zich zou moeten ontdekken… Het is het waard!