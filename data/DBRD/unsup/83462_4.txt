Hugh Fearnley-Whittingstall is duidelijk niet aan zijn proefstuk toe. Licht! is immers het vierde River Cottage boek dat vertaald werd en staat vol met gezonde recepten. Het volume van dit boek is echter het tegenovergestelde van wat de titel doet vermoeden. Dit degelijk ingebonden kookboek kan tegen een stootje en zal dus ongetwijfeld lange tijd meegaan. De cover is voorzien van vrij sobere illustraties maar toch heel mooi. Al ben ik zelf vooral fan van de speelse tekeningen in groene tinten en niet van het felroze aspect.

Ondanks de titel en de grote hoeveelheid gezonde en gevarieerde recepten is Licht! geen dieetboek. Dit boek focust zich niet op het tellen van calorieën en het afwegen van porties, maar wil wel een aanmoediging zijn voor wie zichzelf een gezondere eetwijze wil aanmeten.

Elke rubriek begint met een vrij omvangrijke inleiding en de recepten worden steeds voorgesteld in een korte omschrijving. Achterin het boek kan je een verklarende ingrediëntenlijst terugvinden en ook een apart glutenvrij overzicht en de gehele recepten-index.

Het boek wordt geïllustreerd met eenvoudige en vrij sobere foto's, die een speels effect krijgen door het toevoegen van getekende details. Sommige recepten in dit boek spreken me niet meteen aan, andere weten me vooral te intrigeren en dan zijn er natuurlijk nog diegene die ik zeker eens wil uitproberen. Een honing Pina Colada smoothie bijvoorbeeld of de flinterdunne socca (Kikkererwten -pannenkoekjes).

Het grote aanbod en de originele combinaties zorgen er voor dat Licht! een ideaal kookboek is om als inspiratiebron te gebruiken.