Sara Linton haar dagelijkse routine, van zieke kinderen, een bemoeizieke moeder en een ex-echtgenoot die haar terug probeert te winnen, wordt grondig verstoord als ze op het toilet van de plaatselijke taverne het nog net in leven zijnde verminkte lichaam vindt van Sybil Adams. Jammer genoeg slaagt ze er niet in haar leven te redden. Saras ex en plaatselijke sheriff Jeffrey Tolliver, zijn collega, en zus van Sybil, Lena, en de andere agenten hebben geen enkel aanknopingspunt in hun jacht op de beestachtige moordenaar.

Dit boek is een geslaagd debuut dat alle elementen van een goede thriller bevat. Liefhebbers van de eerste twee boeken van Mo Hayder (Vogelman en De behandeling) konden smaken, kunnen zonder twijfel ook genieten van dit werk.

Toch heb ik een paar opmerkingen over dit boek:
gedurende het verhaal komen er, soms zelfs op niet relevante momenten, een aantal feiten uit de lucht vallen met betrekking tot de voorgeschiedenis van de hoofdpersonages die de indruk geven dat ze ter plekke verzonnen zijn omdat het plot aan het vast lopen was. Deze gebeurtenissen worden dan aangegrepen om op dat moment belangrijke beslissingen in het onderzoek te nemen.
Ook is het opvallend dat zowel de dader als alle slachtoffers door Sara Linton gevonden worden. Dit komt niet ten goede aan de, voor de rest zeer hoge, geloofwaardigheidsfactor.
En tot slot: de ontmaskering van de dader gaat naar mijn mening op een bepaald moment een beetje te vlot. Ik kan mijn niet voorstellen dat een moordenaar zich zo laat ontmaskeren. Dit komt een beetje over als: oops, het boek zit al over 350 bladzijden; nu wordt het dringend tijd om er een einde aan te breien.

Maar laat deze bemerkingen absoluut geen belemmering zijn om het boek ter hand te nemen, want het is een pageturner die ik met plezier gelezen heb.