De Amerikaanse Christina Henry leest zelf alles wat ze kan bemachtigen. Ze schreef de Black Wings-serie en The Chronicles of Alice duology. Het eerste deel van de Alice duology is één van Amazon’s Best Books of the Year 2015 in Science Fiction en Fantasy. In juni 2018 verschijnt het historische sprookje The Mermaid, over een zeemeermin die aan land gaat om de liefde te vinden. In 2017 verscheen Lost Boy gebaseerd op de verhalen over Peter Pan van J.M. Barrie. Met haar boeken heeft Henry zichzelf op de kaart weten te zetten als auteur van fantasy en twisted fairytales.
“All children grow up. Except one.”
Een quote onlosmakelijk verbonden met het verhaal over Peter Pan. Een sprookje dat de harten van vele kinderen vult en heeft gevuld en daarnaast de basis heeft gevormd voor verschillende films en series (onder andere de tekenfilm van Disney, Finding Neverland en Hook). Het brengt je een wereld van zeemeerminnen, piraten, altijd spelen en doen wat je wilt. Het voert je naar een eiland waar je altijd gelukkig en altijd kind zal zijn. Waar niemand ooit opgroeit. Maar is dit wel zo mooi als het lijkt?
Jamie is één van de lost boys. Peter koos hem als eerste uit om mee te gaan naar het eiland. Jamie is hierdoor voor altijd speciaal, in de ogen van Peter. Wanneer Jamie een bijzondere band opbouwt met lost boys Charlie en de mysterieuze Sal, laat Peter zich leiden door jaloezie.
“Peter watched me closely, though I pretended not to notice, watched me as a mother might watch over her child, or a wolf might watch something that was between it and it’s prey.”
Alles gaat toch altijd zoals Peter het wil? Door zijn jaloezie is hij, meer dan ooit, bereid zijn lost boys op te offeren voor een spelletje, een vechtpartij (met de piraten of de many-eyed) en wat extra plezier. Voor Jamie is dit een heel ander verhaal. Hij zorgt voor de lost boys waar hij kan.
“I’d had enough of Peter dismissing the boys who were dead. They loved him. It was hard for me to remember why at the moment, but they loved him, and he didn’t care what happened to them at all.”
Een bekend verhaal, vanuit een nieuw perspectief. We maken kennis met het verhaal van de Lost Boys en Kapitein Haak. Waar komen ze vandaan? Wat zorgt er voor de eeuwige strijd tussen Haak en Peter Pan? Het boek geeft antwoord op deze en vele andere vragen. Henry vult, met haar gedetailleerde beschrijvingen en verassende elementen, het boek met magie en mysterie. Het biedt liefde met een sprankeltje hoop. Geheel in de stijl van het oorspronkelijke verhaal. Ze laat je kennis maken met verschillende bewoners en neemt je mee op avontuur in een ogenschijnlijk bekende wereld. Het boek is een aanrader voor liefhebbers van twisted fairy tales én voor Peter Pan fans die bereid zijn het bestaande ideaalbeeld van Peter los te laten.