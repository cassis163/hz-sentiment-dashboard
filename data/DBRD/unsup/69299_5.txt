Het is 1942 en in het bezette Nederland is niets meer zoals het was. Het eten en drinken is schaars en het lijkt dat men niemand meer kan vertrouwen. Nadat Rica Beverborg een bezoek heeft gebracht aan haar ouders in Twente, krijgt ze op de terugweg een Joods kind in de armen gedrukt in de drukte van station Deventer. Het kind moet worden ondergebracht bij een pleeggezin in Brabant. Rica woont in Eindhoven en komt in contact met Johan, die haar indringend vraagt om mee te helpen meerdere Joodse kinderen veilig te stellen en af te leveren op een onderduiksadres.. Zo begint Rica's werk voor het verzet. Met het gevaar voor eigen leven zet ze zich heldhaftig in voor deze kinderen, maar daarbij gaat ze voorzichtig te werk in de wetenschap dat de verrader op haar loert. Daarbij komt ze ook Paul Kemperink weer tegen, de man die haar voor het altaar in de steek liet.( lees: deel 1) Paul, een belangrijk figuur in het verzet, maar kan ze hem dit keer wél vertrouwen? Zij is nog dezelfde Rica, maar in hoeverre is hij veranderd?

Ze krijgt een baantje in het nonnenklooster als een zogenaamde huishoudelijke hulp, maar in werkelijkheid houdt ze daar de administratie bij van alle ondergebrachte Joodse kinderen en zoekt uit welke ouders daarbij horen. Als ze uiteindelijk moet vluchten voor haar eigen veiligheid, gaat ze terug naar haar geboortedorp. Ze vindt het vreselijk om haar hospita Mien alleen achter te laten en ze wil absoluut niet weer bij haar ouders wonen. Niet om haar vader, maar om haar moeder, die haar duidelijk laat voelen dat ze niet welkom is….want wat kost dat wel niet om er een eter bij te hebben? Paul heeft er voor gezorgd dat ze bij zijn vader terecht kan zolang haar leven in gevaar is. Ze besluit om te gaan en ze merkt aan haar eigen gevoel dat ze minder wantrouwig is wat Paul betreft. Zou hij dan toch veranderd zijn?

Ik vond dit een heel goed boek! Een meeslepend verhaal wat geen moment verveeld!
Door de fantastische schrijfstijl en de realistische verhaallijnen, zit je aan dit boek vastgekluisterd en wil je alleen maar lezen. Ik heb meerdere boeken gelezen van deze schrijfster, maar vind dit één van haar beste boeken. Misschien dat ik ooit deel 1 nog eens ga lezen, maar het is niet noodzakelijk…Ik beloon dit boek met een dikke 5*