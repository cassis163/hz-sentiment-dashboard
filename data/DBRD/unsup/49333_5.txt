Om de een of andere reden was ik, de eerste keer dat ik dit boek las, niet helemaal overtuigd - nu zo'n jaar of tien geleden. Maar bij het herlezen ben ik helemaal verknocht geraakt aan dit boek.
Dit verhaal gaat over de onbreekbare vriendschap en de speciale band tussen broer en zus, en al heb ik daar geen ervaring mee, toch vind ik het prachtig neergezet en voelt het magisch aan. De dingen die Mika voor zijn zus doet zijn prachtig neergeschreven, echt ontroerend. Hij is een knap uitgewerkt hoofdpersonage, net als zijn zus Ellie en zijn vriendin Audrey.
Knappe beschrijvingen ook - op het moment dat ik dit boek voor het eerst las, was ik bezig met een library spree, zou je het kunnen noemen. En de C van Clayton zit vooraan in het alfabet, dus dit boek zat redelijk vooraan in de lange lijst die ik toen gelezen heb. De Schreeuw was een van de eerste boeken waar ik weg was van de beschrijvingen, ik zag ze zo voor me.
Het verhaal is origineel, en de worldbuilding ook. Als je dit boek nu pas voor het eerst leest, is de kans groot dat je het niet met me eens bent... maar je moet bedenken dat De Schreeuw in hetzelfde jaar als De Hongerspelen verscheen. In 2008 waren dystopische verhalen van dit kaliber nog niet zo wijdverspreid als nu, dus voor die tijd was het redelijk uitzonderlijk om dit soort plot te lezen. Goed uitgewerkt, logische opeenvolging, een paar dingen je net niet ziet aankomen...

Kort iets over het vervolg
Iets dat je zal opvallen als je het boek leest, is dat de titel niet verklaard wordt. Dat gebeurt pas in het tweede boek, dat nooit vertaald is. Aan de ene kant is dat jammer, natuurlijk, maar aan de andere kant... Dat boek is niet echt fameus. Heel erg jammer, na zo'n sterk eerste deel. Het lijkt er maar achter te zijn geplakt om het verhaal af te maken, zonder al te veel aandacht voor de grote zaken die ertoe doen. Spijtig.
Gelukkig kun je De Schreeuw volgens mij wel apart lezen. Dat doe ik ook. Je blijft met een paar vragen zitten, natuurlijk, en het is een beetje een open einde, maar niet t√© open en genoeg vragen zijn beantwoord. Het enige wat je eigenlijk van het vervolg (The Whisper) moet weten, is dat het een goed einde heeft.
10/10