Dankzij The House of Books en bol.com mocht ik een voorpublicatie lezen van Meisje Vermist van Tess Gerritsen en dat heb ik met veel plezier gedaan.

Tess Gerritsen is bekend geworden door haar verhalen over het duo Rizzoli & Isles, een detective-serie over een stugge politierechercheur en een arts. Deze verhalen zijn altijd goed voor een aantal uren leesplezier.
Minder bekend is, denk ik, dat de auteur eerder spannende romantische boeken schreef.
Dit boek, Meisje vermist, is zoâ€™n boek. Tess Gerritsen schrijft aan het eind ook dat dit de voorloper is van haar succesvolle serie.

Het verhaal begint als patholoog-anatoom Kat Novak voor een collega waarneemt. Een onbekende vrouw is dood gevonden in een niet al te beste wijk, met als enige aanwijzing een luciferdoosje met daarop een telefoonnummer. De doodsoorzaak lijkt een overdosis, maar de drug is onbekend.
Als Kat binnen een paar dagen opnieuw een onbekende vrouw op haar snijtafel heeft, ontvouwt zich een spannende zoektocht naar de dader. Is het de eigenaar van het lab waar de drug wordt ontwikkeld, of heeft de vermiste stiefdochter van de eigenaar er iets mee te maken? Of zou het iets te maken hebben met de drugsmaffia? Tja, voor die antwoorden zou ik zeggen: lees dit boek en je weet het ;).

Tess Gerritsen heeft met dit boek een actievol verhaal neergezet, met een sterke hoofdpersoon die zich door niets van de wijs laat brengen. Er komt veel aan bod: verkiezingen, corrupte agenten, romantiek, en nog veel meer. Het is een verhaal wat uitnodigt tot lezen. De schrijfstijl is heerlijk om te lezen, waardoor de uren voorbij vliegen.
Je leeft mee met de verschillende personages en hun beweegredenen. De medische achtergrond van Tess Gerritsen maakt dat het verhaal geloofwaardig overkomt.

Als je in dit verhaal Kat Novak vervangt door Maura Isles, zou het zo een eerste deel kunnen zijn uit de succesvolle Rizzoli & Isles serie. Iedereen die fan is van deze serie en degenen die houden van een spannend boek zonder veel opsmuk, gewoon een heerlijk moordmysterie, zouden dit boek moeten lezen. Ik weet zeker dat die personen er net zo van genieten als ik heb gedaan. Goed gedaan, Tess!