Wat een prachtig boek. Aaltje van Zweden, de vrouw van Jaap van Zweden, vertelt in haar boek het verhaal over Benjamin, een van haar vier kinderen die autistisch blijkt te zijn. De wijze waarop zij dit doet, ontroert. Benjamin heeft autisme en dat heeft invloed op het hele gezin van Zweden. Aaltje heeft vanaf zijn geboorte al het idee dat er "iets" met Benjamin is; het voelt zo anders dan bij de geboorte van haar eerste twee kinderen.
Als blijkt dat Benjamin autistisch is, duikt Aaltje in de wereld die autisme heet. Alles, om haar zoon beter te begrijpen en hem alle mogelijkheden te bieden die binnen bereik liggen, maar ook om alle kinderen die autistisch zijn en hun ouders te bereiken en mogelijkheden te bieden.

Ik was ontroerd door haar verhaal. Ook heb ik bewondering voor Aaltje en haar man. Het is prachtig te lezen hoe Benjamin zich ontwikkelt, hoe het gezin reageert op Benjamin en hoe ver Benjamin is gekomen als hij 27 is en op zichzelf gaat wonen.

Een aanrader, niet alleen voor mensen met iemand met autisme in hun omgeving maar voor iedereen, al is het enkel om een beter beeld te krijgen van wat autisme is en hoeveel invloed dit heeft op een "normaal" functioneren, zowel voor diegene zelf als voor zijn of haar directe omgeving.