Voordat ik aan De meisjesmagneet begin had ik twee eerdere boeken van Jackie van Laren gelezen. Mijn eerste kennismaking met haar boeken was met Vallen en Opstaan, een heerlijke duologie over een stoere rocker en een 'lief' meisje. Omdat De meisjesmagneet ook over muziek leek te gaan, verwachtte ik een zelfde soort steamy boek. Dat zou heerlijk zijn, maar het werd zelfs nog leuker.

Het verhaal wordt vertelt vanuit een, in eerste opzicht, niet zo'n sexy karakter. De, beetje sullige, Reinout, gaat vanuit Baarn studeren in de grote stad en komt boven een behoorlijk losgeslagen rockchick te wonen. Reinout is van de klassieke muziek en begrijpt eerst erg weinig van de metal van Leia. Toch wordt hij gegrepen door de muziek als hij gevraagd wordt in te vallen voor de zanger die kampt met drugsproblemen.
De band wordt steeds populairder en het leven van Nout verandert hierdoor drastisch.

Ik heb dit verhaal over jezelf vinden, je eigen mannetje staan in een onbekende wereld en over vriendschap en ontluikende liefde met plezier gelezen. De karakters in het verhaal kregen ieder hun eigen plek en de achtergronden maakten van het boek meer dan een lekkere feelgood. Het verhaal had zeker een diepere boodschap en laat je tijdens het lezen af en toe nadenken over je eigen keuzes in het leven.

Direct na het lezen gaf ik het boek drie sterren, maar hoe langer het na-sudderde, hoe meer ik het ging waarderen om de meerdere lagen. Ik heb het boek daarom opgewaardeerd naar vier sterren.