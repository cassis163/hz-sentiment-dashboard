De auteur

Wim Brus is geboren in Den Haag. Momenteel woont hij in Rozenburg. Als Anglofiel vertrok hij op 42-jarige leeftijd naar Engeland om zich daar te vestigen. Nadat dit mislukte, blies hij zijn autorijschool nieuw leven in. Doordat de economie een zakkende beweging maakte, koos Wim voor een vaste baan. Vanaf zijn jeugd hield hij zich bezig met het schrijven van korte verhalen en romans. Wim wil zich nu helemaal gaan toeleggen op het schrijven.

Het verhaal

Yulie Chan is misdaadverslaggever. Elke zondagavond maakt zij deel uit van Crime Team, een programma van de BBC, waarin ze oude en lopende strafzaken onder de loep neemt. Ze is bezig met een moord uit 1998. Uit de archiefstukken blijkt het bewijs niet sluitend te zijn. Dan kan betekenen dat Ray Reeves onschuldig vast zit. Niet iedereen is blij met dit onderzoek. Wie zit hierachter?

Daarnaast wordt de losbandige Ferry gestalkt door een vrouw. Het zou een bekende kunnen zijn, maar hij weet niet wie. Het gaat van kwaad tot erger en hij vraagt de hulp in van Yulie Chan. Kan zij hem helpen?

De elementen

De cover is als ik het naast het 1e deel houd, wat lauwtjes en straalt niet echt veel spanning uit. De titel duidt aan, dat het mogelijk nu meer "in the mind" van een personage afspeelt. Of kan afspelen. De vertelperspectief is 3e persoon. Het verhaal gaat over Yulie Chan, die een oude zaak onderzoekt. Ik mis hierin een soort voortgang of stukjes van details dat ze er mee bezig is. Daarnaast lezen we over Ferry. Hij heeft uiteindelijk de hulp van Yulie Chan hard nodig. Allereerst is het natuurlijk superleuk om weer aan een boek te beginnen met Yulie als hoofdrolspeler. Nadat de schrijfstijl van boek 1 over Yulie zeer plezierig en vlot was, kan ik dit over deel 2 niet altijd zeggen. Helaas is het begin zeer moeizaam om in te komen. Een onbekende "zij" maakt een aantal dingen mee. Wel heftig, wat zij meemaakt, maar in het begin is er bijna geen Yu, en daar zijn we toch voor gekomen. De zinnen die soms lang zijn en soms wollig, kunnen mij niet altijd raken. Sommige stukken lees ik opnieuw. Het verhaal had voor mij wat korter gemogen. En bij sommige dialogen is niet duidelijk wie wat zegt. Daarnaast mist het boek een tijdsaanduiding. Als er een ongeval is, na hoeveel tijd komt er hulp? of gaan ze weer weg naar een andere locatie? Het was lastig af en toe dit te peilen.

Conclusie

Yu, hersenspinsels is het 2e deel uit de Yu-serie. Met nieuwsgierigheid begon ik met lezen. Wat direct opviel is een andere formaat boek, het is groter dan deel 1. Wat jammer is voor een serieboek. En een kleiner lettertype. (Voor mij persoonlijk een dingetje.). Qua verhaal is het weer opnieuw een spannend avontuur, over Yulie Chan. Die weer veel meemaakt in de zoektocht naar een dader. Ze is echt een taaie tante en dat is echt te merken. De zoektocht naar degene die mogelijk verantwoordelijk is voor alle ellende, is best lang. Het had wat korter gekund. Het stukje van de hond was zielig. En het einde wel bijzonder, wat ik een klein beetje zag aankomen. Maar ik miste wat zaken en de extra "bite" uit deel 1. Waardoor de aandacht verslapte en dat vond ik erg jammer.

Waardering

Dit boek krijgt krapjes, 3 sterren.

Originaliteit: 3
schrijfstijl: 2
Leesplezier: 3
Plot: 3
Psychologie: 3
Spanning: 2