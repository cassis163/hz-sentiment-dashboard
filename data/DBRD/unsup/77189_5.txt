Wat ben ik blij met dit nieuwe prentenboek Luuk en Lotje - Het is zomer! van Ruth Wielockx. Eerder verschenen Luuk en Lotje – Het is herfst, het is winter en het is lente. Met dit vierde boekje is de serie waarbij Luuk en Lotje in één van de seizoenen spelen compleet.

In dit deel is het zomer! Wederom gaat de tweeling Luuk en Lotje de tuin in. Natuurlijk smeren ze zich goed in want de zon schijnt. Daarna gaan ze schommelen, bakken zandkoekjes in de zandbak en nemen een frisse duik in het zwembadje. Wanneer Lotje de planten water geeft, is ze Luuk ineens kwijt.
Ontdek samen met je kind waar die vrolijke jongen zit.

Mijn kleuters zijn dol op Luuk en Lotje. Ze vinden die twee vrolijk en grappig en houden van alles wat ze doen. De spelletjes en activiteiten zijn zo herkenbaar voor jonge kinderen, ze duiken mee het verhaal in en spelen als het ware met de tweeling mee. De illustraties zijn kleurrijk en gedetailleerd. Ze nodigen uit om er meer mee te doen. Leer de kleuren met de strandbal, tel de zandtaartjes of benoem iets en laat je kind daar naar op zoek gaan.

Mag Luuk en Lotje – Het is zomer! deze vakantie mee in jouw koffer?