Het boek kwam voor mijn idee rustig op gang, je leerde Walter en zijn moeder kennen, samen met zijn vertrouwelijke omgeving en de personages die daarbij horen. Het verhaal wordt pas spannender en avontuurlijker zodra eenmaal het boek vermist wordt uit de winkel, wat er bij mij voor zorgde dat ik het boek sneller wilde pakken om verder te kunnen lezen.
De personages:
In het boek komt een kleurrijk arsenaal aan personages voor die allemaal een belangrijke rol spelen. Echter springen er wel een aantal personages uit:
Lucy is de moeder van Walter Lavender en heeft haar eigen bakkerij. Ze heeft veel tegenslagen gehad, maar heeft haar leven nu goed op de rails. Lucy is een krachtig personage, authentiek en een goed voorbeeld van iemand met doorzettingsvermogen. Ze zit vol empathie en kan door iets of iemand heen kijken naar de ware kracht die iemand bezit. Ze kijkt niet alleen naar de buitenkant, maar kijkt naar de ziel die je bezit.
Walter is een jongen waar je hopeloos verliefd op wordt. Dankzij zijn onschuldigheid, maar ook de manier waarop hij left. Het is moeilijk te omschrijven, maar het is gewoon een schat van een jongen met een hart van goud. Wat erg opmerkelijk is, is dat hij een enorme groei doormaakt in het verhaal, waardoor je letterlijk voor hem valt.
Walter is ook een jongen met een ‘probleem’. Een zogenoemd rugzakje zoals dat tegenwoordig genoemd wordt. Vaak worden er al vooroordelen gemaakt, dit gebeurt in de regel onbewust, automatisch. Echter kom je door het lezen van dit verhaal tot de ontdekking dat kinderen of mensen met een beperking helemaal niet beperkt hoeven zijn. Het laat zien dat als de ‘reguliere’ manier niet mogelijk is, er nog ontelbaar veel andere kwaliteiten kunnen ontstaan, en plaats maken voor dat ene ‘gebrek’.
Ik vind dit, ook vanuit mijn werk als pedagogisch medewerker, mooi om te lezen. Het geeft me juist inspiratie om iedereen te bekijken zoals hij of zij is en daarbij de automatische vooroordelen af te wenden waar mogelijk. Want ook al valt iemand niet binnen het plaatje wat als ‘gewoon’ bestempeld is, betekent dat niet dat diegene minder waard is. Ieder mens is uniek en heeft sterke en minder sterke kwaliteiten en eigenschappen die met de juiste aandacht en zorg verder ontwikkeld kunnen worden.
Als laatste heb je Milton, de trouwe viervoeter die dankzij zijn eigen verleden en de bijzondere gave van Walter bij hun terecht is gekomen. Milton is hét voorbeeld van een trouwe viervoeter en de allergrootste vriend van de mens! Ondanks dat hij niet kan praten, heeft hij wel degelijk een stem in dit verhaal.


Het verhaal
Het boek vertelt het verhaal van Walter en Lucy. Eigenlijk hebben ze alles voor elkaar: een intieme kring van collega’s die eigenlijk familie voor ze zijn. Tot op een dag hun wereld instort als een belangrijk etalagestuk uit de bakkerij verdwijnt. Dit blijkt het enige aandenken aan Walters vader te zijn en tevens te zorgen voor een bepaald success in de winkel.

Walter hoeft niet 2x na te denken en gaat op een zoektocht naar het verdwenen boek. Tijdens zijn reis wordt je geconfronteerd met hoe wreed de wereld kan zijn op bepaalde aspecten, die we het liefst niet onder ogen willen zien.

Ondanks dat hij nog maar 12 jaar is, spijbelt hij van school en beleeft hij de meest ongelooflijke avonturen. Maar het mooiste is de reis, de ontwikkelingen, de vriendschappen die hij sluit, maar ook de meest bizarre situaties waarin hij verzeild raakt.

Het is oppassen dat ik niet uit ga wijken over de inhoud, maar het is zeker een mooi boek om eens te lezen. Totaal anders dan wat je verwacht. Het is een verhaal dat je raakt!