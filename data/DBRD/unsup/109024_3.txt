Op vijftienjarige leeftijd werd Catrin Price ontvoerd en misbruikt. Ze werd gered door de politieman Rhys. Een paar jaar later werkt Catrin ook bij de politie en woont ze samen met Rhys. Als politiemensen raken ze betrokken bij de verdwijning van een zanger van een band, Owen Face. Het lijkt erop dat hij zijn afscheid heeft aangekondigd en daarna van een brug is gesprongen. Daarna ontbreekt ieder spoor van de zanger.
Na het beëindigen van hun relatie, gaat Catrin verhuizen. Twaalf jaar later komt ze terug en komt gelijk in aanraking met enkele vreemde zaken. De zanger van de band is nog steeds vermist. Zijn fans stropen na al die jaren nog de kust af, waar van tijd tot tijd lichamen of lichaamsdelen van anderen aanspoelen. Wanneer het lichaam van Rhys aanspoelt en Catrin te horen krijgt met welke zaken hij zich bezighield, besluit ze om te gaan onderzoeken wat er precies aan de hand is.
Dansen met de duivel is geschreven door Howard Marks, een voormalige drugsbaron. Zijn kennis van drugs komt geregeld naar voren in het boek en het lijkt zelfs alsof die zijn schrijfstijl beïnvloed heeft.
Het boek begint sterk met de verdwijning van de zanger en de relatiecrisis van Catrin. Maar dan krijgt het verhaal iets wazigs en onwerkelijks, zonder dat er precies de vinger op te leggen valt waardoor dat komt. Onder het ongrijpbare verhaal is de onderliggende plot als een stevig skelet zichtbaar en het is te merken dat Marks die goed heeft neergezet.
Verhaal- en schrijftechnisch valt er nog wel iets te verbeteren. Catrin krijgt met een te groot gemak en met te veel toeval allerlei aanwijzigen aangereikt waardoor ze verder kan in haar onderzoek en Marks maakt net iets te veel gebruik van bijvoeglijke naamwoorden om een situatie te beschrijven.
Het vooroordeel waarmee ik dit boek begon, een voormalige drugsbaron die meent een thriller te moeten schrijven, was weggenomen na het lezen. Marks kan een prima plot verzinnen en die uitwerken tot een goedlopend verhaal. De lezer mag oordelen over de stijl waarmee hij dat doet.