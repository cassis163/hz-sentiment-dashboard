Korte inhoud

Drie moorden in drie dagen. De lijken verwond met de precisie van een chirurg. Afgeslacht als beesten. De verstikkende regen die Rome in zijn greep houdt, spoelt alle sporen weg. Het motief van de moordenaar mysterieus, zijn werkwijze curieus. Maar één man is in staat dit geheim te ontrafelen: commandant Enrico Mancini.

Gebukt onder het verlies va zijn vrouw, neemt Mancini de opdracht met grote tegenzin aan. Én ding is direct duidelijk: niets berust op toeval. Zal het Mancini lukken de moordenaar te slim af te zijn en zijn grote plan te ontrafelen?

Auteur

Mirko Zilahy (1974) studeerde en doceerde Italiaanse taal- en letterkunde. Hij werkte als journalist en werd nationaal bekend vanwege zijn Donna Tartt-vertalingen. Schaduw is zijn debuutroman, die in meer dan 15 landen werd verkocht.

Mijn mening

Allereerst wil ik Xander Uitgevers bedanken voor het recensie-exemplaar van dit boek.

In dit boek volgen we commandant Mancini, een doorgewinterde politieagent die nog herstellende is van het verlies van zijn vrouw. Tegen zijn zin in wordt hij op een nieuwe moordzaak gezet. Hij heeft het veel te druk met het onderzoek naar de verdwijning van dokter Carnevali, de behandelend arts van zijn vrouw. Al snel blijkt de moordzaak geen op zich staande zaak te zijn en raakt Mancini verwikkeld in een hel aan moordzaken. Zal hij de dader snel genoeg kunnen stoppen?

"De geest die hij daar zag, had alleen het voorkomen van een mens. Een spook, daar was hij uiteindelijk in veranderd. Een wezen dat gevangen zat in een vaste en onbegrijpelijke wereld. Ditmaal zou hij er niet meer uit komen."

Het boek is geschreven vanuit het perspectief van Mancini, maar ook de moordenaar en slachtoffer komen aan het woord. Met name door die laatste weet Zilahy de gruwelheden die ze doormaken goed over te brengen. De daden zijn op zijn zachts gezegd bruut te noemen.

Het is goed te lezen dan de auteur taal- en letterkunde heeft gestudeerd. De opbouw en woordkeus zijn hier het bewijs van. Hij besteed veel aandacht aan het beschrijven van details. Soms iets te veel naar mijn smaak.

Het boek komt langzaam op gang en vergt de nodige aandacht om het verhaal goed te kunnen volgen. Ook met name door alle namen van personen is oplettendheid geboden, aangezien ik veel namen op elkaar vond lijken en ze dus ook nog wel eens door elkaar haalde.

Het loont echter wel het boek verder te lezen. Ondanks de trage start, weet Zilahy mij te overtuigen. De wegen komen gedurende het boek samen om zo een goed geheel te vormen. De ontknoping is er dan ook een om trots op te zijn. Een overtuigend en kloppend einde die de meeste vragen welke je opdoet tijdens het lezen beantwoord.