Bladerend door deze mysteriepocket is het eerste wat opvalt de puzzels, opdrachten, quiz en raadsels. Eigenlijk krijg je gelijk zin om daaraan te beginnen, maar eerst moet er natuurlijk gelezen worden!

De Groene Hand is een geheime club. De leden van de club zijn Anniek, Daniel, Flora, Fabio en Hilde.
Samen ontrafelen ze geheimen, lossen ze mysteries op en beleven ze spannende avonturen!

In “Het raadsel bij de oude fabriek” gaat de klas met daarin de leden van De Groene Hand op schoolweekend. Daar gaan ze onder leiding van Tamara een natuurproject doen. Maar naast het hotel staat een oude fabriek, een gebouw van baksteen met enorm hoge ramen. Overal groeit er klimop tegen de muren en hier en daar zijn de muren al afgebrokkeld.
“Het lijkt wel een spookhuis” mompelt Flora. Anniek fluistert terug dat ze straks wel op onderzoek uit zullen gaan. Gelukkig ziet het natuurhotel er stukken beter uit. Ondanks dat het personeel zich wel wat vreemd gedraagt!
Als de volgende ochtend blijkt dat de fooienpot met daarin een hoop geld plotseling verdwenen is, besluiten de leden van de groene hand erachter te komen wie de pot heeft gestolen. De fabriek zou natuurlijk een fantastische schuilplaats zijn, maar of ze daar ook durven te gaan kijken?

In “De verdwenen kamer” besluiten de kinderen van De Groene Hand een boomhut te maken op het terrein achter het tankstation. Vanuit deze boomhut hebben ze goed zicht op de weg en de benzinepomp. Bij de benzinepomp had Fabio een raar busje gezien met zwarte graffiti erop.
Wanneer ze met z’n allen in de hut zitten, zien ze het busje over het terrein rijden. Wanneer het busje stopt, stapt er een man uit en komen er twee andere mannen met kratten uit een gebouwtje naar het busje gelopen. Wanneer iedereen weg is, besluiten de kinderen in het gebouwtje te gaan kijken om erachter te komen wat er in de kratten zou hebben gezeten. Daar vinden ze op de grond een vreemd briefje met namen van vreemde stoffen erop: “oxy..eth..zoline?” “Na..proxen: “het laatste woord is doorgekrast en half leesbaar: autod…” Wat zouden dit voor stoffen zijn? Toch geen stoffen om een bom te maken? Ze besluiten verder op onderzoek te gaan en ontdekken al gauw welke oude en nieuwe geheimen het verlaten terrein bewaart.

Wat deze verhalen extra leuk maakt, zijn de opdrachten die je na een aantal hoofdstukken tegenkomt. Hier kun je bijvoorbeeld zelf een lijstje met verdachten maken en de aantekeningen opschrijven over waarom je bijvoorbeeld iemand wel of niet verdenkt. Hierdoor ga je veel beter over het verhaal nadenken. Maar je vindt er ook opdrachten, zoals onderaardse gangenstelsels tekenen of je eigen uitkijkpost of boomhut maken.

Omdat ik zelf altijd zuinig ben op boeken, vind ik het zonde om erin te schrijven. Maar gelukkig kun je de vragen en puzzels ook terugvinden op de website van Susan van ’t Hullenaar
Deze site is ook erg leuk om te bekijken, wanneer je een boekbespreking over een van de boeken van Susan van ’t Hullenaar wilt maken. Je vindt er veel extra informatie over de schrijver en De Club van De Groene Hand, die echt heeft bestaan!

Wat ook erg leuk is om te doen, zijn de nachtbrieven. Anniek en Flora maken regelmatig van zulke brieven voor elkaar. Dit zijn spannende brieven die je overdag aan elkaar geeft, maar pas ’s avonds open mag maken.
Je kunt zelfs een nachtbrief van De Groene Hand ontvangen! Kijk gauw op de website wat je daarvoor moet doen!
Dit spannende en interactieve boek zal heel veel kinderen vanaf een jaar of 8 aanspreken. Juist omdat je niet alleen maar hoeft te lezen, maar ook zelf wat kunt doen.

En dat het de schrijfster daarbij is gelukt om je op het verkeerde been te zetten, blijkt wel bij mijn zoon (12). Hij zat tot bijna het einde aan toe helemaal op de verkeerde dader in “Het raadsel bij de oude fabriek”. Hoe verder hij kwam in het verhaal, des te zekerder hij was over zijn dader (die ik uiteraard niet zal noemen in deze recensie). Erg leuk om te zien hoe hij steeds enthousiaster werd met het opschrijven van aanwijzingen en conclusies.

Wij waarderen het boek daarom op 4 sterren.