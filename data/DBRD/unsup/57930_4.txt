Titel: Soms lieg ik
Auteur: Alice Feeney
Uitgeverij: A.W. Bruna
Publicatiedatum: juni 2018
Aantal bladzijdes: 336

Cover
Leuk kleurgebruik, vrolijk (voor een thriller dan). De titel staat heel groot in beeld met daar doorheen een vallende vrouw die we vanachter zien. Past goed bij het verhaal.

Auteur
Alice Feeney is journalist en schrijver en werkte 15 jaar bij de BBC als producer, verslaggever en redacteur. Soms lieg ik is haar thrillerdebuut.

Achterflap
Er zijn drie dingen die je over me moet weten:
1. Ik lig in coma
2. Mijn man houdt niet meer van me
3. Soms lieg ik
Amber Reynolds ligt in coma. Ze kan zich niet herinneren hoe dat is gebeurd. Maar ze weet dat het geen ongeluk was… Ze heeft het zogeheten locked-in-syndroom: ze hoort alles, maar kan zich niet bewegen en kan niet praten.
Doodsbang, opgesloten in haar eigen lichaam, probeert ze haar herinneringen van de afgelopen week te reconstrueren. Met een echtgenoot die niet meer van haar houdt, een zus met een geheim en een ex die nog steeds door haar geobsedeerd is, weet Amber dat er iemand liegt over wat er met haar gebeurd is. Haar leven is nog steeds in gevaar.
Lukt het haar wakker te worden voor het te laat is?

Mijn mening

‘Zonder duisternis kunnen sterren niet stralen…’

In Soms lieg ik is niets wat het lijkt. Je wordt meegezogen in de duistere wereld van Amber terwijl ze in coma ligt. Ze kan alles en iedereen horen die bij haar in de kamer komt, maar ze heeft geen idee hoe ze daar terecht is gekomen. Persoonlijk vind ik de gedachtegangen en angsten van Amber heel goed neergezet. Doordat ze in coma ligt wordt je heen en weer geslingerd tussen droom en werkelijkheid wat zorgt voor verschillende perspectieven in het verhaal. Je weet nooit zeker of het echt is of niet. Dit zorgt voor extra diepgang. De overige personages blijven vaag en onduidelijk.

Een hele fijne, vlotte en goed te lezen schrijfstijl. Feeney weet de spanning goed op te bouwen, ondanks dat je eigenlijk zo goed als alleen in het hoofd van Amber aanwezig bent. Wanneer je denkt te weten hoe het zit en denkt dat Amber zo zal ontwaken, word je ineens een andere kant opgestuurd. De plottwists die in het verhaal verwerkt zitten zijn onverwachts en zetten je steeds op het verkeerde been. Dit blijft eigenlijk tot de ontknoping weer een verrassing.

Een verrassend, spannend en veelbelovend thrillerdebuut. Het leest als een trein, eenmaal ingestapt is elk station een verrassing, waardoor je móet weten wat de eindbestemming nu echt is.

Spanning: 4
Plot: 4
Leesplezier: 4
Schrijfstijl: 3,5
Originaliteit: 3,5
Psychologie: 4

Hiermee kom ik op een mooie 4 sterren voor Soms lieg ik het thrillerdebuut van Alice Feeney. Benieuwd naar een volgende thriller van haar hand.