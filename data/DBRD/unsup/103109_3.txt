Bijwerking - Heleen van der Kemp
Genre; Thriller
Uitgever; Uitgeverij Cargo
ISBN; 9789023495932
Uitvoering; Paperback en ebook
Aantal pagina’s; 318
Verschijningsdatum; oktober 2015

Met dank aan Uitgeverij Cargo voor dit recensie-exemplaar.

Korte inhoud;
Hoe goed ken jij je vrienden nu echt?
Midden in het toeristenseizoen wordt politierechercheur Britt Franken opgeroepen bij de dood van een mysterieuze jongen. Hij heeft partydrugs op zak van hetzelfde type als die waardoor meerdere toeristen in de stad onwel zijn geworden. Een week later wordt haar team opgeschrikt door een tweede dode, een slachtoffer van een schijnbaar willekeurige kopschoppartij in de Jordaan. Het Amsterdamse uitgaansleven wordt steeds grimmiger. Ook Britts dochter Bo ondervindt dit aan den lijve. Plotseling komt de dreiging wel heel dichtbij.

De cover;
Over deze cover is het laatste woord nog niet gezegd, denk ik. Echt mooi kan ik hem niet noemen, opvallend daarentegen wel. Een knalgele achtergrond met een grote rode/roze mond en een blauw pilletjes tussen de lippen. (al deed dit mij in eerste instantie aan een ander blauw pilletje denken) Het is in iedergeval wel een boek dat opvalt in de boekenwinkel en dat ik zeker zou vastnemen om de korte inhoud te lezen. Gezien het onderwerp is het waarschijnlijk de bedoeling geweest om voor deze opvallende cover te kiezen?

Samenvatting;
Als per toeval het dode lichaam van een jongeman gevonden wordt, komen Britt en haar team in actie. Aan de hand van pillen in zijn zak, blijkt dat het om een drugsdealer gaat. Omdat er reeds een onderzoek gaande is naar een nieuwe drug die opgedoken is in het uitgaansleven, werken Britt en haar team samen met rechercher Nina Hansen.

Als een week later een jongeman letterlijk doodgeschopt wordt, lijkt er geen verband met de nieuwe drug, maar denkt het team aan een geval van zinloos geweld. Als blijkt dat de nieuwe drug echte ‘killerpillen’ zijn, gaat een lichtje branden. Op verschillende camerabeelden is een groepje tieners in beeld. Heeft die nieuwe drug hier dan toch iets mee te maken?

Ook Bo, de dochter van Britt wordt van heel dichtbij geconfronteerd met de drug en de gevolgen daarvan. Helaas komt Britt geen stap verder in het onderzoek. Daarbij loopt de relatie tussen Britt en Thomas ook nog eens helemaal vierkant, dit tot groot ongenoegen van Bo. Britt zoekt steeds meer troost in de drank.

Conclusie;
Niet enkel het drugsprobleem wordt uitgebreidt uit de doeken gedaan, maar ook verweeft zij moeiteloos een actueel thema dat zich afspeelt in het leven van Karim in dit boek. Als hij erachter komt dat zijn zusje zal worden uitgehuwelijkt, is hij razend op zijn familie. Het gaat zelfs zover dat zijn familie hem compleet buitensluit en hij niet meer welkom is.

Van der Kemp heeft de kunst om haar karakters zo uit te werken dat het echte personages worden. Ze schrijft zeer beeldend en door hun privé-leven in het verhaal te betrekken krijg je een totaalplaatje. Omdat dit deel vier in een serie is, blijft de rode draad de relatie tussen Britt en Thomas. Ook deze keer is het niet anders. Britt, die blijft twijfelen als het op een relatie aankomt. Blijft Thomas dit slikken?

Ook nu heeft Heleen van der Kemp in vlotte en duidelijke taal een mooi verhaal neergezet. Na een proloog die vraagt om verder te lezen, valt het verhaal echter wat stil. De technische uitleg over drugs en de vele personages, halen de vaart er wat uit. Het verhaal kabbelt vervolgens rustig verder om te eindigen in een “big bang” met een enorme cliffhanger, want dit verhaal vraagt om een vervolg.

Zoals we gewoon zijn van Heleen leest ook ‘Bijwerking’ lekker weg. Ik heb weer verschillende uurtjes leesplezier mogen ervaren en ben heel benieuwd naar het vervolg!

3 sterren voor ‘Bijwerking’.
Karin - Team De Perfecte Buren