‘Het had gedooid. Er lag nog volop sneeuw, maar het verblindend harde landschap van eerder in de winter was verbrokkeld. Onder de grijze hemel lagen de pokdalige hopen er in de velden bij als vuilnis’.

De Canadese auteur Alice Munro is vooral bekend om haar kortverhalen, verhalen over het mysterie van het dagdagelijkse leven waarin vrouwen en liefde centraal staan. In 2009 ontving ze de Man Booker International Prize voor haar volledige oeuvre.

Weg van haar gaat over een ouder koppel. Grant en Fiona zijn al vijftig jaar samen. Ze leiden een schijnbaar harmonisch, teruggetrokken leven op het platteland. Wanneer Fiona met alsmaar ernstiger geheugenstoornissen geconfronteerd wordt, laat ze zich opnemen in een verpleegtehuis. Daar wordt ze verliefd op een andere patiënt. Haar echtgenoot herkent ze al niet meer tijdens zijn eerste bezoek.

Alice Munro slaagt erin om gewone mensen met hun doordeweekse gevoelens en gedragingen op een beeldrijke en vanzelfsprekende manier neer te zetten. Op het eerste zicht lijkt Weg van haar een tragisch, maar ongecompliceerd verhaal over liefde, ouder worden en vergankelijkheid. De gebeurtenissen worden verteld vanuit het perspectief van Grant, die subtiel tussen de regels door storende elementen over zichzelf aanbrengt. Dit doorprikt het verwachtingspatroon van de (melo)dramatische idylle en tilt het dunne boekje (92 pagina’s) tegelijk op naar een hoger literair niveau.

Weg van haar werd eerder uitgegeven als ‘De beer kwam over de berg’ in de verhalenbundel Liefde slaapt nooit. Het verhaal werd in 2009 verfilmd als ‘Away from her’ met Julie Christie in de hoofdrol.