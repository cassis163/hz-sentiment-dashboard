De boeken van Hjorth Rosenfeldt had ik al enige tijd op mijn wil ik lezen plank staan. Na alle goede recensies te hebben gelezen, ben ik er dan ook eindelijk aan begonnen. Het enige wat ik nu denk, is waarom heb ik zo lang gewacht, want 'Wat verborgen is' komt zeker op mijn favoriete Scandinavische thrillers plank.

'Wat verborgen is', is het eerste deel in de Bergmankronieken, met Sebastian Bergman als hoofdpersoon. Psycholoog Sebastian Bergman hielp in het verleden de Nationale Recherche met het oplossen van moordzaken. Maar na een tragische gebeurtenis, vervalt hij in een zware depressie en stopt met werken. Als zijn moeder overlijd moet hij terug naar zijn geboorteplaats Västeras om het ouderlijk huis te verkopen. Tijdens het doorspitten van zijn moeders bezittingen, stuit hij op een brief die zijn wereld op z'n kop zet.

Een paar dagen voordat Sebastian naar het huis van zijn moeder afreist, wordt het lichaam van de zestienjarige Roger gevonden in een moeras even buiten Västeras. Hij is met messteken om het leven gebracht en daarnaast heeft de moordenaar zijn hart eruit gesneden. Het hoofd van de recherche van Västeras besluit om de Nationale Recherche in te schakelen.
Torkel Höglund komt samen met zijn team om het onderzoek over te nemen. Al snel leidt het spoor hun naar het elitaire Palmlöv College, een dure particuliere school die eigenlijk veel te duur was voor Roger.

Als Sebastian erachter komt dat zijn voormalig collega Torkel Höglund het onderzoek leidt, biedt hij zijn hulp aan. Torkel accepteert zijn hulp, maar zijn teamleden zijn alles behalve enthousiast. Sebastian heeft zich in de jaren dat hij voor de Nationale Recherche werkte zich niet geliefd gemaakt onder de mensen met wie hij samenwerkte. Maar Sebastian heeft een andere reden om aan het onderzoek mee te helpen en dat heeft alles te maken met de brief die hij heeft gevonden.

Michael Hjorth en Hans Rosenfeldt hebben hun krachten gebundeld in dit eerste deel van de Bergmankronieken. Dit debuut staat als een huis. Een goed plot en uitstekend uitgewerkte realistische personages. Vooral psycholoog Sebastian Bergman is ontzettend goed neergezet. Door zijn egoïstische karakter, krijg je soms gewoon een hekel aan hem en medelijden met wie hij moet samenwerken. Het plot is goed opgebouwd, met de nodige wendingen die samen toewerken naar een verrassende climax. Het open einde laat je daarnaast met open mond naar de laatste bladzijde staren en je wilt zo snel mogelijk het tweede deel lezen.