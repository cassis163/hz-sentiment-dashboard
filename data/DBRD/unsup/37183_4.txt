Bart van Berkel is de winnaar van Masterchef 2014. Een man die het aangedurfd heeft om zijn leven een heel andere wending te geven door zijn IT-bedrijf te verkopen en zijn droom achterna te jagen. En het is hem gelukt. Hij werd winnaar van Masterchef en een jaar later is er een eigen kookboek.
Kookboeken zijn er volop en in veel soorten en maten. Je hebt bijvoorbeeld kijkkookboeken, leeskookboeken en kookkookboeken. Het boek van Bart van Berkel “Ontdek het geheim van de chef” valt in alle drie de categorieën. In eerste instantie is het een adembenemend kijkkookboek. Daarna is het een leeskookboek (hoe leuk dat verhaal over de tijd bij Masterschef) en dan blijkt het ook nog eens een uitstekend kookkookboek te zijn.

Bart gaat in dit boek op bezoek bij 10 topchefs. Hij stelt ze in het begin van het boek aan ons voor en de topchefs trekken aan ons voorbij met een beschrijving van wie ze zijn en een blik in het restaurant waar ze hun kookkunsten vertonen. Prachtige foto’s van oogstrelende creaties waarvan je denkt, mooi maar dat kan ik nooit. Het tegendeel wordt door Bart bewezen want in het boek staan 50 thuisrecepten die geïnspireerd zijn door de topchefs en allemaal in 1 uur te bereiden met goed verkrijgbare ingrediënten.
Mooie stap voor stap foto’s en duidelijke uitleg. Bart weet als geen ander dat alles valt of staat met een goede voorbereiding en daar begint hij dan ook mee. We lezen alles over boodschappen doen, mise en place, snijplanken, messen en nog zo wat zaken. De rest van dit dikke boek wordt gevuld met recepten die prima te maken zijn door de wat betere hobbykok. Bij ieder gerecht staat de naam van de topkok die de inspiratie is achter het recept en een duidelijke beschrijving en, als het nodig is, stap voor stap foto’s. De foto van het eindresultaat laat zien hoe mooi je zo’n gerecht kunt serveren. De foto’s zijn vrijwel zonder uitzondering geschikt om in te lijsten.

In het boek treffen we recepten als romige risotto met paddenstoel & gepocheerd ei, een broodje pom met piccalilly & pittig zoetzuur, eendenborst met dropsaus en hazelnoot, zeebaars smokey yakitori & radijs en zo gaat het maar door. Er zijn zes hoofdstukken waaronder ook mooie vegetarische gerechten en heerlijke desserts als panna cotta, mango, passievrucht & hangop en ook gegrilde ananas, chocolade & dark rum of snickers, pindaijs & caramel.
Het boek eindigt met een paar pagina’s ‘smaakmakers’ die zelf te maken zijn zoals o.a. koffie-koekjeskruim, kokos pindakruim en crèmes & dressings. Allemaal kleine heerlijkheden die altijd van pas komen.

Bart heeft het aangedurfd om zijn leven om te gooien en daarna om dit boek in eigen beheer uit te geven. Een grote stap maar in dit geval wel een hele goede keuze. We gaan ongetwijfeld nog heel veel van Bart horen en wat mij betreft is dit boek nog maar het begin.
Een fijn kookboek is altijd een leuk cadeau maar dit boek wil je gegarendeerd zelf houden en je gaat er heel veel plezier van hebben.
Chapeau Bart van Berkel!

Deze recensie is ook verschenen op www.culinette.nl