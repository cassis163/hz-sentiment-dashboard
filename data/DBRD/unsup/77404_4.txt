‘De tocht der schaduwen’ van Kevin Deckers is net een spinnenweb. Zowel in fictie als non-fictie is er veel geschreven over macht. Ook in de speculatieve literatuur is dit een veel voorkomend thema en in ‘Tocht der schaduwen’ van Kevin Deckers is het een belangrijk onderdeel van het verhaal, naast beproevingen, strijd en oorlog.
Voor de dwergen staat macht in het teken van activiteit en passiviteit. Rayon begint aan de tocht der schaduwen en wordt daarbij geconfronteerd met de apathie van zijn volk. Om dit conflict te versterken gebruikt Deckers enkele tegenstellingen, die de situatie met betrekking tot legitieme macht spannend maken.
Bij de mensen staat de persoonlijkheidsmacht centraal. In de beproevingen die Donol moet doorstaan is hij de underdog en wordt hij door de situatie gedwongen om al zijn talenten te gebruiken. Hierdoor verdient hij steeds meer respect van de lezer en krijgt Donol als persoonlijkheid meer autoriteit.
Waar ik van genoten heb is de relatie tussen mensen en draken. In tegenstelling tot de draken in het werk van Cocky van Dijk zijn de draken in ‘Tocht der schaduwen’ niet geïnteresseerd in een band met de mensheid. Zij zijn machtige, gevaarlijke wezens en staan ver boven de mensheid. Bij Van Dijk groeien mensen en draken naar elkaar toe.
‘Tocht der schaduwen’ is dus naast een prachtig verhaal met veel creatieve verwijzingen naar macht ook een intrigerend relaas over draken. Ik wil meer van Kevin Deckers lezen en verheug me al op zijn volgend boek.