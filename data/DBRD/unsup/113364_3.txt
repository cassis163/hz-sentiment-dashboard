Dit boek heb ik gekocht, omdat het uitgekozen was als kanshebber voor het spirituele boek van het jaar 2017. Ook al sprak de titel mij enorm aan -nooit meer te druk, een opgeruimd hoofd in een overvolle wereld- de belofte was te mooi om waar te zijn. Vandaar maar drie sterren, want het is een mooi, praktisch boek vol goede, psychologisch onderbouwde adviezen. Echter, onsamenhangend, helaas. Ook heb ik er lang over gedaan om de inhoud een kans te geven om te beklijven, maar het lukte me gewoon niet. De auteur heeft wel een kunstmatige ordening aangebracht in drie delen, maar ze sluiten niet op elkaar aan, en ondanks de korte samenvattingen aan het eind van elk hoofdstuk, blijft het een overload aan informatie. Boeiend en leuk om te lezen, ook de vele anekdotes waarmee hij zijn diverse adviezen lardeert, maar tot slot was ik eigenlijk nog onrustiger geworden dan voor het lezen van het boek. En dat is niet best. Ik weet wel wat er aan de hand is. De schrijver weet heel veel, vult het hele boek met zijn ondoorleefde kennis, terwijl het misschien handiger was geweest als hij voor één boodschap gegaan was. Dat hij voor de bereidwillige lezer uitgezocht had hoe je nooit meer te druk werd. Dat je niet, zoals ik, na het lezen achterblijft met een te vol en chaotisch hoofd vol informatie. En met de gedachte 'ligt het nou aan mij?' Maar ja, dat zal toch niet. Ik ben ook een psycholoog.