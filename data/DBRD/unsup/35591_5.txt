Afgelopen zomer sprak ik af met boekenvriendin Nancy. Op het terrasje van de Vooruit in Gent vertelde ze me dat er een nieuw boek van Blake Crouch was verschenen. Op de een of andere manier was dit compleet langs mij heen gegaan. Ondanks het feit dat Nancy niet razend enthousiast was over Vlucht besloot ik het boek diezelfde week nog te kopen. Na het lezen van Dark Matter was ik immers groot fan van de auteur. Met Vlucht stelde Crouch me gelukkig allesbehalve teleur!
Jack vormt met zijn vrouw Dee, hun puberende dochter Naomi en zoontje Cole een doorsnee Amerikaans gezin. Ze wonen in Albuquerque, Nieuw Mexico. Maar dan wordt de Verenigde Staten opgeschrikt door de opkomst van agressie en geweld.
Een invasie van bizarre moorden trekt door het land. Een agent richt een bloedbad aan in een bejaardentehuis en er zijn schietincidenten op scholen. Er breken zelfs hevige opstanden uit in gevangenissen. Het land wordt overspoeld door onbegrijpelijke, agressieve uitspattingen. In de duurtijd van vijf dagen neemt het aantal moorden exponentieel toe. De president smeekt het volk om kalmte. Maar er komt geen einde aan de moorden. De moordenaars lijken zich zelfs te verenigen. Wanneer de elektriciteit ook nog eens uitvalt, lijkt de beschaving zoals wij die kennen compleet om zeep.
Jack weet eigenlijk niet waarom maar dát er mensen komen, staat voor hem vast. Om hem en zijn familie uit te schakelen. Zijn vermoeden wordt bevestigd wanneer hij zijn naam hoort op de radio. Iedereen die genoemd wordt, moet worden gedood. Jack weet: ze zijn onderweg naar hem en zijn gezin. Hij heeft geen tijd om na te denken. Ze moeten nu vluchten.
Vanaf de eerste pagina voel je een luguber sfeertje. Dit onaangename gevoel houdt je van begin tot eind gezelschap tijdens het lezen. Je weet vaak dat er iets vreselijks gaat gebeuren, maar wat, dat is vaak nog erger dan je op voorhand had verwacht.
Vlucht is een super spannend verhaal. Het liefst lees je het complete boek in een ruk uit. Vlucht is een achtervolging zonder einde. Een gevecht op leven en dood. Toch staat vooral de wil om te overleven centraal. Hierbij gaat Blake Crouch bruut geweld niet uit de weg. Ik zou dit boek dan ook absoluut niet aanraden aan mensen met een zwakke maag.
Als Jack en Dee een tijdje op de vlucht zijn, komen ze meer te weten over de moordende groeperingen. Blijkbaar hebben deze mensen een mysterieus licht gezien, waardoor ze aangezet worden om de rest van de bevolking - de mensen die het licht niet hebben waargenomen - te vermoorden. Het licht maakt haar toeschouwers moordlustig. De ongerustheid van Jack en Dee neemt toe, wanneer ze ontdekken dat hun zevenjarige zoontje Cole het licht ook heeft gezien. Voorlopig toont hij nog geen tekenen van agressie, maar hoe lang kan hij dat volhouden? En zullen Jack en Dee in staat zijn hun eigen kind te vermoorden als dit noodzakelijk blijkt?
Jack is niet altijd het perfecte personage. Ja, hij zet alles op het spel om zijn gezin in veiligheid te brengen. Maar echt subtiel is hij niet. Bijvoorbeeld wanneer hij zijn kinderen zegt dat ze niet naar de lijken op straat mogen kijken:
"Dit is zoiets waar je naar van gaat dromen, dus als je vannacht huilend en bang wakker wordt, vraag mij dan niet om je te troosten, want ik heb gezegd dat je niet mocht kijken."
Tegelijkertijd is het begrijpelijk dat hij zo'n harde façade op zet tegenover vrouw en kinderen. In een wereld als deze is het doden of gedood worden. Dus doet Jack het nodige om zijn familie van het leed te beschermen. Maar is dat genoeg? Tussen alle gruwel en actie door, ontdek je echter ook dat er voor de moorden wat problemen waren binnen het gezin. Is de aanslag op hun levens genoeg om het gezin weer dichter bij elkaar te brengen? Of maakt de angst de scheuren in de relatie alleen maar dieper?
Door middel van korte hoofdstukken weet Blake Crouch de spanning en de vaart in het verhaal te houden te houden. Als lezer ga je mee in de adrenaline en de angst van Jack. Zal zijn gezin het overleven? Bovendien ben je getuige van de donkere kant van de mens in al haar gruwelen. En dat is absoluut geen pretje.
Vlucht is zo'n boek dat je liefst van begin tot eind verslindt, ondanks het onaangename gevoel dat het lezen met zich meebrengt. In deze keiharde thriller zijn Jack en gezin op de vlucht. Waarom weet eigenlijk niemand, maar het is duidelijk dat de agressievelingen Jack dood willen hebben. Vlucht is een angstaanjagende road trip vol gruweldaden, gevechten en moorden. Tussen alle actie weet Blake Crouch zijn personages echter ook een menselijke kant te geven. En dat maakt het verhaal misschien des te enger. Ook het doorsnee gezin van vader, moeder, puberdochter en zoon kan zoiets overkomen. Damn.
Deze recensie verscheen ook op Oog op de Toekomst.