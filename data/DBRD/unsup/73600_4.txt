Larry Bond schrijft al technothrillers sinds de jaren tachtig, zowel alleen als met coauteurs. Een aantal daarvan verscheen tot eind negentiger jaren in vertaling. Uitgeverij Karakter pakt dit jaar de draad weer op met Larry Bond. In augustus verschijnt het gloednieuwe Ramkoers en in maart kwam Rookgordijn uit, dat al eerder onder de titel Spanningsveld werd uitgegeven. Rookgordijn werd samen met Patrick Larkin geschreven.
Het is 1995 en de spanning tussen het Midden-Oosten en de westerse wereld groeit. De Iraanse generaal Taleh zet operatie Kromzwaard in gang. Deze operatie wordt ingeluid door een golf van terreuraanslagen in Amerika. Kolonel Peter Thorn raakt via zijn nieuwe vriendin Helen Gray, die bij de FBI werkt, betrokken bij deze aanslagen. Langzamerhand groeit het vermoeden dat deze aanslagen niet op zichzelf staan, maar een voorbode zijn van iets groters.
Larry Bond leidt de lezer in dit dikke boek met grote stappen door de gebeurtenissen, maar tegelijkertijd weet hij voortdurend pas op de plaats te maken door te laten zien welke impact de gebeurtenissen (en vooral de terreuraanslagen) op de gewone man hebben. Bij Larry Bond is niemand verzekerd van een goede afloop. Rookgordijn zit boordevol actie en spanning. Voor zover dit genre boeken daar ruimte voor biedt, besteedt Bond ook nog aandacht aan onderlinge relaties. Natuurlijk doet een technothriller van bijna twintig jaar geleden tegenwoordig gedateerd aan. Maar als opwarmertje voor Bonds nieuwe boek dat in augustus verschijnt, is dit een prima keuze van uitgeverij Karakter.