Wie had gedacht ooit nog te lezen over Pierce Quincy en Rainie Conner ? Het laatse deel in de FBI-Profilers serie van Lisa Gardner verscheen immers in 2008, waarna het verontrustend stil bleef. Een Facebookpoll op haar auteurspagina bracht daar verandering in. Lezers kozen, tot haar eigen verbazing, massaal voor een nieuw boek rond het duo en verplichtten Gardner zo tot het herlezen van haar eigen boeken. Met het nieuwe ‘Achter je’ als uiteindelijk resultaat.

Jaren geleden vermoordde Telly zijn beide ouders om het leven van zichzelf en zijn zusje Sharlah te redden. Beiden werden gescheiden en kwamen terecht in het circuit van pleegzorg, waarbij Pierce Quincy en Rainie Conner zich uiteindelijk over Sharlah ontfermden en nu plannen maken om haar te adopteren. Samen met gewezen politiehond Luke zullen ze het perfecte gezinnetje vormen.

Maar dan worden ze opgeroepen na een schietpartij in het plaatselijke tankstation. Twee mensen lieten het leven, maar het feit dat alle sporen lijken te leiden naar Telly verontrust de toekomstige adoptieouders misschien nog het meest. Is Telly op zoek naar zijn zusje en is haar leven in gevaar ? Gevonden foto’s maken de angst alleen maar groter en betekenen de start van een spannende klopjacht. Een strijd tegen de tijd, waarbij de toekomst op het spel komt te staan.

Het moet gezegd, het lange wachten op een nieuw deel in de FBI-Profilers serie wordt beloond. Startend met een even sterke als knappe proloog zet Gardner de lezer onmiddellijk op scherp en neemt die mee in een knap opgebouwd verhaal rond familie, trauma, pleegzorg en vertrouwen waarbij een niet te onderschatten rol is weggelegd ‘voor alle bijzondere honden ...’

Het is duidelijk dat een gedegen research aan de basis ligt van dit sterke verhaal, waarbij Gardner op overtuigende wijze alle protagonisten één voor één ten tonele laat verschijnen en een realistisch beeld schept over hoe trauma en verloren vertrouwen nooit zonder gevolgen zullen blijven of op zijn minst over hoe het verleden - op welke manier dan ook - steeds zijn sporen nalaat.

Krachtig, helder neergezet, in een boeiend verhaal dat bij momenten doet denken aan ‘Bekraste zielen’ van RJ Ellory. Alleen jammer dat de op zich sterke plot op het einde een knauw krijgt door een te makkelijke ingreep van de auteur en zo de maximale 5-sterren beoordeling alsnog misloopt. Wat die ingreep is ? Dat moet de lezer zelf maar ontdekken. Het voor de rest hoogstaande verhaal krijgen ze er gratis bij.