Broeder Grimm neemt de draad negen maanden na het einde van het vorig boek, Adelaarsbloed, op. Het Hamburgse rechercheteam, onder leiding van hoofdinspecteur Jan Fabel, likt nog steeds de wonden die aan het einde van het vorige onderzoek toegebracht werden toen er aan de oever van de Elbe het levenloze lichaam van een tienermeisje wordt aangetroffen. Al snel blijkt dat het niet bij één slachtoffer blijft, en op al de lichamen worden aanwijzingen gevonden die verwijzen naar de sprookjes die de gebroeders Grimm bijna tweehonderd jaar geleden verzamelden. Ondertussen ontstaat er in de Duitse pers beroering om het boek Die Märchenstrasse van Gerhard Weiss. In dit fictieve reisdagboek van broeders Grimm, wordt Jacob afgeschilderd als een moordenaar die al de verhalen die hij en zijn broer verzamelen uitbeeldt in een moordscène. Fabel gelooft niet in een toeval en in de hoop de oplossing voor de moorden te vinden, verdiept hij zich in het werk. Ondertussen gaat de moordenaat steeds driester te werk...
Omdat Broeder Grimm chronologische aansluit op het vorige boek en er ook veelvuldig naar verwijst, is het aan te raden om Adelaarsbloed gelezen te hebben alvorens aan dit werk te beginnen. Wie dat doet, wacht een briljant uitgewerkte thriller met de sprookjes van Grimm in een schitterende hoofdrol. Russell heeft fantastisch werk geleverd met het uitwerken van de magistraal opgezette plot.
Jammer genoeg zijn er ook een aantal minder sterke punten aan deze roman: om te beginnen de schrijfstijl. Deze is vrij ondoorgrondelijk, waardoor het boek vrij moeilijk is om te lezen en het de lezer quasi onmogelijk gemaakt wordt om in het verhaal gezogen te worden. Er is zo veel concentratie nodig om te lezen dat lezer en verhaal geen moment samensmelten tot één geheel. Het is evenwel best mogelijk dat dit aan de vertaling te wijten is.
Ook is het spijtig vast te stellen dat gemakkelijk verifieerbare feiten niet geheel nauwkeurig weergegeven worden. Hierdoor wordt er geknabbeld aan de geloofwaardigheid van het geheel. Als voorbeeld noem ik de zogenaamde XYY-mannen die in het boek voorgesteld worden als enorm grote personen, terwijl ze in werkelijkheid gemiddeld  amper - zeven centimeter groter zijn dan de gewone XY- mannen.
Maar al bij al is dit een goede thriller en een waardige opvolger van Adelaarsbloed. Verhaal-technisch is Craig Russell enorm geëvolueerd en laat hij bij momenten flitsen van briljant schrijverschap zien. Een topauteur in wording.