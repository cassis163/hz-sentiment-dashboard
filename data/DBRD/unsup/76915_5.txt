Het derde deel over de familie Cazalet neemt je mee naar de laatste twee jaren van de Tweede Wereldoorlog. Voor mij is het heel waardevol om te weten dat deze boeken geschreven zijn uit eigen ervaringen van de schrijfster. Ze geeft je een prachtige inkijk in het leven van deze welgestelde familie: over hun denkwijzen, hun idealen, hun gedachten over trouw en ontrouw, de mode, het eten, de invloed van de oorlog en het (voor hun) gewone leven. Archie is in dit deel de vertrouweling van elk gezinslid. Zij storten allemaal hun hart, hun twijfels en verwachtingen bij hem uit. Polly en Clary zijn 17/18 jaar en zoeken hun weg naar de toekomst. Zij hebben alleen prive-onderwijs genoten van juffrouw Milliment. Zij hebben geen diploma’s. Louise sluit een “goed” huwelijk en beantwoordt daarmee geheel aan de verwachtingen. Ze is echter niet gelukkig. Rachel kan nog steeds niet kiezen voor Sid, Edward blijft vreemd gaan, Rupert wordt vermist en Hugh heeft verdriet omdat zijn vrouw is overleden: Liefde, trouw en ontrouw komen volop aan bod.
Daarnaast kom je te weten wat er zoal wordt gegeten en gedronken tijdens de schaarste van de oorlogsjaren. Ook over kledingkeuzes wordt uitgebreid verteld. Het volgende en laatste deel zal gaan over de familie in de na-oorlogse jaren. Ik ben benieuwd. Wat zal er overblijven van hun welstand? Ik verheug me er nu al op.