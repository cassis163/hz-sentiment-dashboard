De Rode Magneet start met reporter Chris en zijn collega die een nare gebeurtenis meemaken. Deze gebeurtenis zet Chris aan het denken waarna hij de uitnodiging van zijn oud-ruimtevaartcollega Justin accepteert om weer in training te gaan als astronaut. Dit keer zal de reis een enkele reis zijn om een nieuw leven op Mars te beginnen en een kolonie te starten. Chris en Justin gaan samen met twee vrouwelijke astronauten de training aan en uiteindelijk de ruimte in. Het grootste deel van het boek volgt de lancering en het mediacircus er om heen en het leven van de astronauten tijdens hun ruimtereis. Je volgt hun inspanningen, hun twijfels, verdriet en vreugde. De reis verloopt niet geheel vlekkeloos waardoor er bij het thuisfront vraagtekens ontstaan over de missie. De zus van Justin besluit daarom ook in training te gaan om zich later bij haar broer te kunnen voegen. 

De Rode Magneet is absoluut een boek wat geschreven is met kennis over het onderwerp. Niet alleen de ruimtevaart maar ook de psychologie en dynamiek van de personages onderling is goed uitgewerkt: het klopt tot in de kleinste details. De sfeer van de ruimtereis wordt goed vastgelegd, het maakt mij er alleen maar meer bewust van dat, hoewel ik de interesse in het onderwerp zeker heb, zelf er niet aan gaat beginnen. Dit boek brengt het dichterbij dan dat je normaal in aanraking komt met de ruimte. De vraag waarom de reis verloopt zoals hij loopt blijft continu bovenborrelen waardoor ik het boek niet weg kon leggen en het in één ruk uit heb gelezen. De Rode Magneet is niet alleen een must-read voor liefhebbers van ruimtevaart, maar voor iedereen die een pakkend psychologisch en grotendeels spannend boek wil lezen.