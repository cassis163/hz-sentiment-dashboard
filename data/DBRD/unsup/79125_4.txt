Wanneer hun zoon Sander spoorloos verdwijnt tijdens een dropping op een vakantiekamp, worden Alma en Linc Meester keihard geconfronteerd met de gruwelijkheden in het leven. Hun gelukkige gezinsleven wordt hierdoor volledig op zijn kop gezet. Als het lichaam van Maarten, het vriendje van Sander, levenloos wordt aangetroffen in het bos, vloeit langzaam de hoop weg.

Zes jaar later ontvangt Alma een telefoontje vanaf een Duits politiebureau. Sander heeft zich gemeld aan hun receptie en vertelt wat hem de afgelopen jaren is overkomen. Alma en Linc kunnen hun geluk niet op, zij kunnen zich weer herenigen met hun zoon. De enige die haar vraagtekens zet bij het plotselinge opduiken van Sander is Iris, dochter van Alma en Linc. Eenmaal thuis blijkt dat Sander dingen meegemaakt heeft waar hij liever niet nogmaals over wil spreken. Alma en Linc laten hun zoon langzaam gedijen in het gezinsleven en willen voorkomen dat het oprakelen van herinneringen voelt als het oprijten van oude wonden. Toch wordt het gezin geconfronteerd met feiten uit die allesbeslissende nacht. Wat is er precies gebeurd met Sander? En wie spreekt de waarheid in dit mysterie?

'Anders' is de vierde thriller van Anita Terpstra, onder andere bekend van de blog 'Thrillerschrijvers bloggen' waarin zij met collega-thrillerschrijfster Ingrid Oonincx blogt over de belevenissen voor, tijdens en na het schrijven. Het verhaal in 'Anders' doet denken aan het verhaal van de 'bosjongen' die zich in juni 2012 meldde en wiens verhaal enkele weken de Nederlandse en Duitse pers bezighield. Echter weet Anita Terpstra dit gegeven om te zetten in een originele thriller die in één woord 'bloedspannend' te noemen is. Het op het eerste oog idyllische gezin Meester maakt gedurende het verhaal dingen mee waardoor het vertrouwen in elkaar langzaam weg dreigt te sijpelen.

Door middel van het gebruik van verschillende perspectieven en het toespelen van kleine puzzelstukjes gedurende het verhaal, wordt de lezer actief aan het werk gezet om het mysterie rondom die verschrikkelijke nacht in het bos op te lossen. Maar wie is er uiteindelijk nog te vertrouwen? Bij het dichtslaan van het boek had ik kippenvel op beide armen, een signaal dat dit deze thriller enorm geslaagd is.