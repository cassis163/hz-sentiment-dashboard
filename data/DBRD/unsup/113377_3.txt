In De verdwijntruc sleurt Roger Hobbs je het verhaal in met het relaas van Sabor Parks, die met twee compagnons op volle zee smokkelaars van hun saffieren berooft. Aan boord van de boot van de smokkelaars vindt hij een nog veel grotere schat die niet alleen hem in de problemen brengt, maar ook Angela, het brein achter de roofoverval. Zij roept met een gecodeerd e-mailbericht de hulp in van Jack, de Spookman uit het eerste boek van Roger Hobbs.
Jack was al enige tijd in Oregon aan het gokken in een casino en begon zich te vervelen. De noodkreet van Angela kwam voor hem op het goede moment. Zo snel hij kan reist hij naar Angela in Macao, de voormalige Portugese stad in China. In deze bizarre, bijzondere stad raken ze verzeild in de wereld van de triades. Het kost ze de grootst mogelijke moeite om de problemen die de twee schatten met zich meebrachten op te lossen en zelf in leven te blijven.
Net als Spookman is De verdwijntruc een fascinerend boek over een wereld waarin de gemiddelde lezer nooit terecht zal komen. Hoe bizar het verhaal ook is, Hobbs is er wel in geslaagd het overtuigend en tot op bepaalde hoogte geloofwaardig te maken. Natuurlijk is het geen literaire thriller, maar dat hoeft ook niet. Het is een spannend, goed geschreven verhaal dat beslist amuseert. De vraag is of Jack en Angela zich uit de problemen kunnen werken, iets wat tot het laatst toe onduidelijk is. Het einde laat genoeg ruimte over voor een derde deel.
In vergelijking met Spookman bevat De verdwijntruc helaas minder humor. De actiesc√®nes zijn wel net zo goed. Het is jammer dat Hobbs de hoofdpersonen niet goed heeft uitgewerkt. Ze komen niet goed uit de verf. Ook wordt het niet duidelijk wat Angela en Jack met elkaar hebben. Over andere zaken heeft Hobbs daarentegen weer wel goed nagedacht, zoals wat het voortdurend wisselen van identiteit met je doet en wat voor gevolgen dat heeft. Angela en Jack veranderen beiden zo vaak van identiteit en uiterlijk dat het lastig voor ze is om elkaar te herkennen na elkaar zes jaar niet te hebben gezien. Angela had om die reden indertijd voor Jack en zichzelf een horloge gekocht. Pas toen ze elkaar het horloge hadden laten zien en het verhaal er achter hadden verteld, wisten ze zeker dat ze Jack en Angela waren.
Kortom, mits Hobbs wat doet aan de psychologische diepgang van de personages is een derde deel over Jack de Spookman iets om naar uit te kijken. Meer avonturen van deze man die eigenlijk niet bestaat.