Het boek begint met de zin: Op een bankje ligt een vuurwapen, open en bloot, aan de rand van een speelplaats. Het boek heeft op deze manier meteen je aandacht. Joey ziet het wapen liggen en neemt het mee. Wat hij dan nog niet weet is dat het wapen heel bijzonder en gevaarlijk is. Het is een experiment uit de tweede wereldoorlog en maakt nog steeds slachtoffers. Omdat Joey het mee naar huis neemt, zal zijn leven nooit meer hetzelfde zijn. Hij komt terecht in een gevaarlijke wereld en ze hebben plannen met hem. En er zijn ook nog eens mensen die het vuurwapen in handen willen hebben. Hij moet vluchten en rennen voor zijn leven. Als lezer merk je die druk echt op. Je voelt de klok bijna tikken.Het is een spannend verhaal en er zit veel vaart in!
Het weer geeft het boek ook een typische sfeer. Mensen die uit de buurt komen van Den Helder, weten dat het er flink kan spoken. En de stevige wind, maakt het vaak zwaar voor fietsers. Joey, het hoofdpersonage heeft ook vaak tegenwind, letterlijk en figuurlijk. Beeldend geschreven!

De IJsvogel is een wapen dat je liever niet wilt tegenkomen. Het wapen doet rare dingen met mensen. Het geeft ook een vleugje SF aan het verhaal. Door de nanotechnologie, zet het je ook tot nadenken. Ik hoop dat dit nooit werkelijkheid kan worden! Het idee geeft mij de kriebels en dat doet Lineke met elk boek, iedere keer weer! Heerlijk als een thriller dat met je doet!

Het einde is echt heel goed. Je zit op het puntje van je stoel. En als je het boek dan dichtslaat, weet je dat meer wilt! Gelukkig gaan ze aan een tweede Verzoekboek beginnen, nog dit jaar!

Dit boek is begonnen als Het Verzoekboek. Een bijzonder project. De mensen die er aan meededen, konden namen, plaatsen en andere dingen bedenken. Hierdoor wist Lineke vaak zelf niet welk kant het verhaal zou gaan. Voor haar ook erg leuk om te doen, omdat ze zelf misschien wel een andere richting was ingeslagen. Het is echt bijzonder knap van een auteur om zoiets te schrijven, origineel en uniek!

Voor mensen uit de omgeving van Den Helder een echte aanrader. Het speelt zich grotendeels af in en rondom de stad. Als je daar de weg weet dan zie je het zo voor je.
Alleen is het niet Fort Kijkduin maar Fort IJmuiden. Daar moest ik aan wennen. Ik was met mijn gedachten steeds in Den Helder en IJmuiden is dan erg ver weg. Dit is de vrijheid van de schrijver(s).
Toch beschrijft Lineke de hele sfeer van Fort Kijkduin en hoe het eruit ziet. Dus je bent echt nog steeds in Den Helder, voor je gevoel.
Op sommige momenten denk je precies te weten wat er door het verzoekboek team is bedacht. En op andere momenten weet je zeker dat het van Lineke is.
Het is voor mij een persoonlijk boek geworden. Voor iedereen die meegedaan heeft is dat ook zo. Er zit toch een stukje van jezelf in, hoe klein het ook is. Joey is een naam die persoonlijk is voor mij (ook mijn familienaam kwam voorbij).

Ik vind het heel moeilijk om het boek te recenseren. Omdat ik zelf meegedaan heb met het project, kan ik minder objectief zijn. Ik ben trots op het resultaat en kijk alweer uit naar het volgende Verzoekboek. Voor een Verzoekboek- Debuut is het een erg spannend verhaal. Daarom geef ik het boek 4**** ( Cijfer:8).