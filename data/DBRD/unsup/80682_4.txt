Het merendeel van Kings boeken bevat een vorm van bovennatuurlijke elementen, Misery is echter een uitzondering. Het is een psychologisch verhaal waarin Paul Sheldon, een schrijver die vooral beroemd is geworden door zijn romans rond het personage Misery Chastain, de hoofdrol speelt. In zijn meest recente boek laat hij Misery sterven, omdat hij een nieuwe weg wil inslaan als schrijver. Op een dag wordt hij wakker in het huis van Annie Wilkes, een voormalig verpleegster die zichzelf beschrijft als zijn grootste fan. Zijn benen zijn verbrijzeld, waardoor hij compleet afhankelijk is van haar. Wanneer Annie ontdekt dat hij Misery vermoord heeft, dwingt ze hem 'De terugkeer van Misery' voor haar te schrijven. Paul beseft dat ze compleet krankzinning en ontzettend wreed is, maar hij kan niet vluchten door zijn verwondingen. Ze verliest haar grip op de realiteit steeds meer, waardoor het leven van Paul in gevaar komt.
Het grootste deel van het verhaal speelt zich af in Annies huis, waar zij en Paul de enige personages zijn. De auteur neemt hier een groot risico, een verhaal zonder veel variatie kan al snel eentonig worden. In Misery is dit echter niet het geval, omdat de personages interessant en overtuigend zijn. Beide personages zijn sterk ontwikkeld. De lezer ziet alles vanuit Pauls standpunt, maar kan zich ook perfect inbeelden wat er in het hoofd van Annie omgaat. De personages hebben een uitgebreide en soms tragische achtergrond waardoor je hen beter kan begrijpen. Annie is een complex personage, dat constant lijkt te wisselen tussen de rol van moeder en kind. Ze is slim, krankzinnig en vooral onvoorspelbaar. Paul is simpeler, maar zijn sarcastische gedachten voorkomen dat hij een saai personage wordt.

Misery is een sterk boek over de menselijke psychologie. Hoewel het plot ontzettend simpel is, heeft het verhaal genoeg te bieden om niet langdradig te worden.