Het voorwoord wordt ingeleid met een hier toepasselijk citaat:

Het leven wordt voorwaarts geleefd en kan slechts achterwaarts begrepen worden - Søren Kierkegaard

In dit bijzondere boekje geeft Joke van Dalsum-Pallada ons een kijkje in het leven van Sjeng van Dalsum als kunstenaar.
Een genummerd overzicht van slechts een gedeelte van de tekeningen en schilderijen die Sjeng van Dalsum (8 maart 1943 – 8 november 2015) in de loop van zijn leven heeft gemaakt vind je achter in het boek terug.

Joke Pallada wist dat Sjeng van Dalsum in het begin van zijn carrière kunstschilder was geweest, maar daar hield haar kennis over zijn werk zo ongeveer mee op. Omdat ze na Sjengs overlijden verantwoordelijkheid kreeg over de nalatenschap van de Van Dalsums ging ze onder meer op zoek naar meer informatie over zijn leven als kunstenaar. Deze informatie wilde ze delen.

De brieven die bewaard zijn gebleven, alsmede de vele aantekeningen die hij maakte, agenda’s en dagboeken waarin hij schreef gaven voldoende stof tot concluderen. De gesprekken met vrienden van hem waren een mooie aanvulling.
Al deze informatie gebundeld was genoeg om een keuze te maken uit de kunstwerken die nodig waren voor dit boekje.

Het beschrijven van zijn leven, tezamen met de cursief gedrukte citaten uit zijn dagboeken geeft een heel andere kijk op het leven van Sjeng van Dalsum. De herinneringen van Joke Pallada geven bovendien een extra dimensie aan deze biografie; hierdoor leer je deze kunstenaar nog beter begrijpen. Sommige bijdragen zijn heel aangrijpend om te lezen.

Het ongeluk waarop hij een abonnement lijkt te hebben, de kracht van zijn beslissingen, de momenten waarop hij een gevangene lijkt te zijn van zichzelf en de vrijheid die hij heeft leren omhelzen; dit alles maakte hem tot de kunstenaar die hij was.
Ik heb dit boekje met ontzag en ontroering gelezen; het was alsof de kunstenaar opnieuw geboren werd.