Het eerste ( en misschien nog niet laatste boek) van het nieuwgeboren schrijversduo Tomas Ross en Corine Hartman is een feit, Doodskopvlinder heet het.
Toen het namens Dizzie op de mat viel om te recenseren was ik zeer verheugd!
Ik ben een trouwe Corine Hartman lezeres, nog niet zo heel lang overigens, maar ik ben dol op haar schrijfstijl. Tomas Ross had ik al veel over gehoord, maar tot een paar maanden geleden nog niets van gelezen. Ik vond zijn schrijfstijl heel bijzonder, en was verrast door zijn soms politieke standpunten en ‘geheimen’ die hij onthulde in zijn boek.
Wat is waarheid, en wat is fictie heb ik mij meermaals afgevraagd tijdens het lezen. En zo nu ook weer. Wat een spannend boek is Doodskopvlinder!
Het boek pakte me vanaf de eerste bladzijde en liet me niet meer los, heb het met moeite weg kunnen leggen. Was zelfs een keer bijna te laat op het schoolplein.
Het verhaal gaat over een verdwenen diplomaat van de NAVO, deze had een gecodeerde vlindergids bij met belangrijke punten voor de verdediging van de Turkse grenzen aldus Ethan Boydd, een belangrijke generaal van de NAVO. Zijn beste vriend Charles leid de zoektocht naar de diplomaat en gecodeerde gids, want dat dat met elkaar te maken heeft wordt gauw duidelijk.
Hij stelt een team samen van de getraumatiseerde maar zeer ervaren en bekwame Adam Kaplan, en de rookie Carrie ( Caressa ) Montevagio. Die laatste heeft banden met de Italiaanse ( Siciliaanse ) maffia en zelf ook nog een appeltje te schillen met hen.
Naarmate het verhaal vordert, en de zoektocht steeds meer richting de Russen ( of toch niet? ) gaat vallen er steeds meer puzzelstukjes op zijn plaats voor zowel Charles als Adam en komt het tot een zeer verassende ontknoping, want wie is toch Maria, en haar geheime Russische contactpersoon.
Dit alles tegen de achtergrond van het beroep van Sarah, de vrouw van Charles, die een nieuw soort Doodskopvlinder 'gekweekt' heeft. Dit is toch wel de rode draad die door het hele verhaal loopt en dat meermaals toch wel een hoofdrol speelt in het verhaal.
Het boek is van het begin tot het einde razend spannend, het leest heel snel weg doordat de hoofdstukken kort zijn. De personages zijn goed neergezet, en de verhaallijn is begrijpelijk, doch verassend omdat er nogal wat actuele thema’s behandeld worden. Zoals het neerhalen van de MH17 en de kwestie met IS in Syrië. Dat maakte voor mij dat ik heel snel verder wilde lezen, en nu nog steeds met veel vragen zit omtrent de ontknoping en wat fictie is en wat niet.
Kortom, geweldig boek wat ik aan mijn omgeving zeker zal aanraden! Ik kijk in ieder geval uit naar een volgende Ross & Hartman!