Ik wilde al een tijdje wat van Paulo Coelho lezen en het werd dit op het eerste zicht een wat curieus boek, zowel om de beperkte omvang, maar bijvoorbeeld ook om de vele illustraties (overigens prachtig werk van de strip-tekenaar Moebius). Is het een soort sprookje? Het lijkt erop als Coelho het in zijn voorwoord heeft over een symbolische vertelling. Maar eenmaal begonnen, laat het boek je niet meer los en wordt een pareltje onthuld; een prachtige sage vol filosofische bespiegelingen.
Het verhaal gaat kortweg over de herdersjongen Santiago die zijn dromen volgt, naar de piramiden reist en zo zijn eigen legende weet te vervullen. Coelho laat zien dat Santiago doorgaat waar zovelen falen; zij negeren hun eigen legenden en verliezen de controle over hun levens. Coelho lijkt de lezer dus een levensles te willen geven. Als je het maar wilt, kun je je eigen lot bepalen. Want, zo orakelt hij, als je echt wilt dat er iets gebeurt, dan zal het hele universum samenspannen zodat je wens waarheid wordt. En hiermee is “De Alchemist” van Coelho een zeer optimistisch boek.
Ik ga zeker meer van hem lezen!