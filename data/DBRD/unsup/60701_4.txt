Carmen is een jonge meid van ongeveer 18 jaar. Ze woont samen met haar beste vriend en vriendin, maar heeft een hele hechte band met haar jongere zusje van 16. Ze lijken ook heel erg op elkaar, het had wel een tweeling kunnen zijn. Ze zijn beiden knap, blond en bijdehand en denken vaak precies hetzelfde.

Als op een schoolfeest Jessie van de trap valt en in het ziekenhuis terecht komt, staat de wereld van Carmen en haar ouders op zijn kop. Hoe heeft dit kunnen gebeuren? Als Carmen Jessie wil bezoeken in het ziekenhuis, is het bed ineens leeg. Waar is Jessie?

Hier is waar het verhaal begint. Carmen krijgt rare berichten van de ontvoerders van Jessie. Het zijn hints waar Jessie zou kunnen zijn, maar de politie mag niet erbij betrokken worden. Uiteindelijk krijgt Carmen een soort van visioenen over Jessie en lijkt het alsof Carmen door de ogen van Jessie kijkt. Ze hoort haar gedachten en voelt de emoties van Jessie.
Dit stukje is mij net iets te vaag. Ik snap het thriller aspect, maar dat paranormale randje voegde voor mij niet heel veel toe. Het werd soms ietwat ongeloofwaardig daardoor. Maar, zoals ik al zei, ik lees nooit thrillers!

De personages zijn wel heel sterk uitgewerkt. In het begin is iedereen nog lekker vaag en leer je zo gaande weg de personages beter kennen. Dit maakt het boek ook erg interessant. Al snel merk je bepaald gedrag op en probeer je steeds uit te vogelen of dat nu verdacht is of niet. Carmen is namelijk best goed van vertrouwen, maar als lezer besef je als snel dat iedereen een dubbele agenda kan hebben.

Het verhaal zelf vond ik ook heel erg interessant. Ik kon me wel inleven in Carmen, ik moet er niet aan denken dat mijn zusje ontvoerd zou worden! De bedreigingen en berichten die Carmen krijgt zijn ook echt heftig, Chinouk zorgt ervoor dat je steeds op het randje van je stoel blijft zitten en door MOET lezen.
Want dat is dus wel het geval. Dit boek is een echte pageturner die je niet weg kan leggen. Ik had het boek dan ook in één avond uit.

Kortom: ik ben fan! Het was een heerlijk boek om te lezen. Ben ik verkocht aan de thrillers? Dat niet. Maar ik heb gemerkt dat ik het wel een hele prettige afwisseling vind. De cover past ook perfect bij het verhaal en de ontknoping is ontzettend spannend. Alleen het eind… ik wil een deel twee!