“Kleine grote liefde” wordt verteld vanuit drie verschillende perspectieven. De 10-jarige Zac, zijn moeder Juliet en zijn grootvader Mick.
Zac is op zoek naar zijn vader, wie is hij en waar is hij. Samen met de hulp van zijn beste vriendin Teagan maakt hij er een grote missie van. Dit traject verloopt nog niet zo gemakkelijk en naarmate ze dichter bij de waarheid komen maken zijn moeder en grootouders zich grotere zorgen. Is het niet beter om het verleden te laten rusten.
Juliet Zac’s moeder wiens hart gebroken is toen Zac’s vader hen in de steek liet. De liefde die ze voor haar zoon heeft kent geen grenzen. Voor haar is er maar één enkel iets belangrijk en dat is dat Zac gelukkig is. Zal ook zij haar zoon helpen zijn vader terug te vinden?
Mick de vader van Juliet, hij worstelt al jaren met een schuldgevoel. Als gevolg lijdt hij in stilte. Er is een grote spilfiguur in het verhaal: Liam (vader, partner, schoonzoon). Waar is hij en waarom heeft hij zijn verantwoordelijkheid als vader niet opgenomen. Had hij een goede reden om te verdwijnen?
In “kleine grote liefde” worden de personages heel mooi weergegeven. Ik heb ze als lezer snel in mijn hart gesloten. Een kind als verteller in een verhaal dat spreekt me wel aan. Ze hebben het vermogen om dingen op een andere manier te bekijken dan volwassenen. Waarden en normen verschillen van die van volwassenen dit wordt meerdere malen in het verhaal weergegeven.
"Teagan en ik hebben een theorie dat de hemel een eindeloos lange gang is met allemaal verschillende deuren voor elke dag van je leven. Op die deuren hangen gouden plaquettes met wat er die desbetreffende dag is gebeurd. Zeg maar zoals een dagboek, maar dan in de vorm van een deur. Als je die dag wilt herbeleven, kun je gewoon op de deur kloppen en word je binnengelaten. (p43)"

“Kleine grote liefde” is het verhaal over familie, geheimen, verlies, vergeving en liefde. Katy Regan hanteert een vlotte en gedetailleerde schrijfstijl. Het is een hartverwarmend verhaal over de niet-aflatende zoektocht van een jongetje om zijn vader te vinden.