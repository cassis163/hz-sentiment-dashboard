Orana – Verzetsdaden vertelt het verhaal van Jaco en Altera en hun strijd tegen de volkspartij. Het verzet kan de pilootskwaliteiten van Jaco goed gebruiken en ook Altera, die wordt opgeleid tot geneesvrouw/verpleegkundige, komt goed van pas.
Ontsnappen uit Orana, dat goed bewaakt wordt en niemand van het buitenland zomaar binnen laat (of omgekeerd), blijkt geen sinecure.
Wanneer Jaco en Altera uiteindelijk in hun verzetsdorp terechtkomen, gaat een geheel nieuwe wereld voor hen open, al moeten ze ook hier voorzichtig zijn.
Jaco wordt al veel sneller dan verwacht ingezet bij de verzetsacties tegen de volkspartij van Orana, een slag die niet zonder slag of stoot gevoerd wordt.
Lukt het Jaco en Altera om hun familie veilig te stellen? En wat zijn de gevolgen van de acties tegen de volkspartij?

Orana – Verzetsdaden is een Young Adult met voldoende spanning, maar mist een grote dosis geloofwaardigheid, doordat het de personages allemaal heel snel voor de wind gaat. Elk probleem heeft heel snel een oplossing, zonder al te veel drama tussenin. Rechttoe, rechtaan zou je zeggen, maar dat werkt in dit verhaal niet.
Mede door taal- en grammaticale foutjes lijkt het erop dat er geen of weinig professionele redactie aan dit boek te pas kwam en dat maakt het boek niet vlot te lezen doordat deze foutjes de neiging hebben je uit het verhaal te halen.
Het verhaal heeft potentie en mits voldoende proeflezers en een professionele redactie voor de finetuning, verwacht ik een succesvol vervolg op het eerste boek.