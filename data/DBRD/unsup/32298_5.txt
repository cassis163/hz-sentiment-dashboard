Er heerst al twee jaar droogte in het Australische dorpje Kiewarra (kun je het je voorstellen??) als Aaron Falk er na twintig jaar terugkeert om de begrafenis van zijn jeugdvriend Luke Hadler en zijn vrouw en zoontje bij te wonen. Het lijkt erop dat Luke, gek geworden van de hitte en de zorgen, zijn vrouw en kind heeft omgebracht en daarna zelfmoord heeft gepleegd. Toch blijken er een aantal dingen niet te kloppen.
Falk raakt tegen zijn zin in betrokken bij het onderzoek van de plaatselijke brigadier, Raco, naar wat er daadwerkelijk gebeurd is en waarom. Falk wordt niet bepaald warm onthaald in het dorp, er heerst nog altijd wantrouwen en woede over wat er twintig jaar geleden gebeurde en de droogte zorgt ervoor dat lontjes korter zijn dan anders. Falk maakt noodgedwongen een reis naar het verleden…

De sfeer van de cover en titel voel je het hele verhaal door: een beklemmende, benauwende sfeer. Er blijken een hoop geheimen begraven te zijn in Kiewarra en in Luke’s en Falk’s jeugd. Falk zal ze allemaal moeten opgraven om achter de waarheid te komen, de waarheid van toen en de waarheid van nu…
Het verhaal is enorm spannend van het begin tot aan het verrassende einde. Ik vind het heel goed in elkaar zitten, ik zag de ontknoping echt niet aankomen. En de auteur wist me echt te raken en mee te slepen en liet me meeleven met hoofdpersoon Falk.
Een onwijs sterk thrillerdebuut! Ik kan zeker uitkijken naar de verfilming én naar meer van deze veelbelovende auteur! Ik denk dat A.W. Bruna weer een bestseller te pakken heeft…