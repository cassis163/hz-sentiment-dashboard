Het zal je maar gebeuren: je laat even de hand los van je zoontje en hij rent onder een auto. De chauffeur rijdt door.

In dit boek leren we een getraumatiseerde vrouw kennen, die op de vlucht slaat naar een afgelegen kustplaatsje in Wales. Zij probeert daar een nieuw bestaan op te bouwen. De politie is ondertussen bezig de auto en chauffeur op te sporen. Er zijn nauwelijks aanwijzingen bij dit ongeluk, maar ze zetten alles op alles om meer duidelijkheid te verkrijgen.

De schrijfster heeft in haar debuut een aantal thema's aangesneden die je absoluut niet onberoerd laten. Daarbij zit er een verrassende plotwending in dit verhaal die de spanning nog eens doet stijgen. De perspectiefwisselingen en later in het boek ook de flashbacks, houden de vaart in het verhaal. Het is moeilijk het boek opzij te leggen.

Claire Mackintosh heeft de politieacademie doorlopen en heeft haar praktijkervaring gebruikt om tot de opzet van dit verhaal te komen.

Mea culpa is een verrassend goed boek geworden dat 5***** verdient.