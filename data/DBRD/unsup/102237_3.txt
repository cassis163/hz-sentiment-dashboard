In Waalwijk werd auteur Ria van der Ven – Rijken geboren. Het is dan ook niet vreemd dat haar verhalen zich in de omgeving van Tilburg, Den Bosch en de Loonse en Drunense Duinen afspelen. Ook het tweede boek in de serie over de familie Molleman en de familie Van Gemert speelt zich in dit gebied af. Leest Toekomstplannen net zo lekker weg als deel 1, Zwijgplicht?  

Sanne van Gemert, de zus van Lieke, werkt sinds kort bij de ANWB. Jeroen Prinsen, de plaatselijke imker, komt drie keer per week honing brengen. Sanne ziet hem meteen zitten. Jeroen vindt Sanne ook erg aantrekkelijk. Sanne en Jeroen proberen een relatie met elkaar aan te gaan, maar al snel blijken ze erg verschillend. Jeroen is erg rustig en terughoudend en Sanne een wilde spring-in-het-veld die alle mogelijke kansen aangrijpt. En dat zorgt voor een probleem in hun relatie.  

En waarschijnlijk zouden die problemen in al dit soort relaties ontstaan. Jeroen droomde van een baan in de dierentuin. Een droom die hij noodgedwongen opzij moest zetten, omdat hij zijn overleden vader had beloofd het familiebedrijf, zorgboerderij Het Brabants Hof, voort te zetten. Wanneer Jeroen deze baan opnieuw aangeboden krijgt, beseft hij dat hij op de zorgboerderij thuishoort. Dat is zijn thuis. En het biedt meteen perspectief voor zijn relatie met Sanne. Want zij kan hem ondersteunen in de uitbreiding die Het Brabants Hof te wachten staat.  

Maar Sanne heeft hele andere toekomstplannen. Reisleidster zijn in een warm land, daar droomt ze van. Het werk bij de ANWB vindt ze erg leuk, maar toch… Het reizen kriebelt meer en meer. Wanneer ze aangenomen wordt als reisleidster in Portugal en ze de baan aanneemt, komt haar relatie met Jeroen onder druk te staan. Overleven zij het jaar dat ze elkaar weinig tot niet zullen zien?  

Een goed onderwerp snijdt Van der Ven – Rijken hier aan. Jaag je je droom na of blijf je bij je tweede keus voor je geliefde? En bespreek je dit dan? Of zit er al eigenlijk zoveel niet goed in je relatie dat je die kans niet aan je voorbij kunt laten gaan? De schrijfster weet de lezer met dit verhaal na te laten denken over de eigen keuzes.   Wat je ook kiest, het is belangrijk dat je 100% achter je keuze staat. Ook dat komt in het verhaal naar voren. Jeroen is zeker van zijn keuze. Hij houdt van de boerderij, met of zonder Sanne, hij wil het graag een succes maken. Ook Sanne staat achter haar beslissing. Na dat jaar kan ze immers altijd nog bij Jeroen op de boerderij gaan werken.  

Veel meer dan dit dilemma heeft Toekomstplannen eigenlijk niet te bieden. Het tussenverhaal van Jopke en Kevin is aardig en het is leuk dat Felice, de tiener die in Zwijgplicht op 16-jarige leeftijd zwanger raakte, een redelijk grote rol in het verhaal heeft. Ook leest het lekker weg en ben je voor je het weet al halfweg, maar echt diepgaand is het verhaal niet.  

Toekomstplannen is dan ook niet het geschikte boek als je echt op zoek bent naar een diepgaand verhaal. Wil je gewoon even lekker je verstand op nul en genieten van een liefdesverhaal met een toekomstdilemma? Dan zit je met dit boek goed. Ontspannend, prettig leesbaar en onderhoudend, zo laat Toekomstplannen zich omschrijven.