Wie wil weten hoe een leven van een meisje in Amsterdam-Zuid wordt geru√Øneerd, en hoe het toegaat in de beslotenheid van de joodse ultra-orthodoxie in Amsterdam moet dit boek Exodus uit de vuurtoren lezen. Dina-Perla geeft zichzelf volledig bloot en dat is moedig. Want in het ogenschijnlijk kleine wereldje rond de streng-joodse school waarin ze is opgegroeid, moet ze nog steeds een bekende zijn. Dat blijkt ook uit de interviews die ze over het boek heeft gegeven. Exodus uit de vuurtoren beschrijft de uitzichtloze thuissituatie waarin ze samenleeft met haar gehandicapte moeder en haar schizofrene (?) halfbroer. Beiden zijn gewelddadig. Haar jeugd is een aaneenschakeling van mishandelingen. Iedereen in haar kleine wereldje kijkt weg. Niemand neemt actie die tot de enige effectieve verbetering zou leiden die dit meisje nodig heeft, uit het huis, uit het gezin en weg van de school.
Het boek begint voor de lezer fictioneel doordat de auteur haar eigen geboorte beschrijft alsof ze er zelf weet van heeft. Maar de disclaimer voorin en de tekst achterop zijn duidelijk: dit boek vertelt de feiten. En die feiten zijn schokkend. Geestelijke en lichamelijke mishandeling, manipulatie, chantage, incest, leugen, diefstal, bedrog, destructie, verwaarlozing, tot aan kinderloosheid. Het is een ongelofelijke rij van gebeurtenissen, en ... de ontroerende beschrijving van de ridder redder op het witte paard waarmee Dina-Perla uiteindelijk de toekomst aan kan.