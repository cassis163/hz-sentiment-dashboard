De Geheugenman van David Baldacci is een ongelooflijk ingenieus inelkaar gezet verhaal. Baldacci heeft nu al zoveel  thrillers geschreven dat het aantal bijna niet meer is bij te benen. De plots zijn steeds erg knap, de boeken zijn helder geschreven en lezen als een trein. Niks ingewikkelde zinnen, niks ontelbare personages, niks bovennatuurlijke krachten: gewoon een goed en spannend verhaal dat je niet opzij kunt leggen.
Bovendien leer je nog eens wat. Want wat wist ik nou van hyperthymesia? Niks dus en nu wel. Als je dat ook wilt weten moet je het boek maar gauw lezen. De kans is groot dat je het dan nooit meer vergeet….
De Geheugenman heeft net als de andere boeken van Baldacci het predicaat 'thriller' meegekregen. Niet 'literaire thriller' en dat is terecht. Want hoe goed de thrillers van Baldacci ook zijn geschreven, literair zijn ze niet. Er staan geen zinnen in die zó mooi zijn dat je ze nog eens over leest en denkt 'tjeetje wat prachtig'. Het is qua taalgebruik geen hoogstandje, maar tegelijkertijd voeg ik daaraan toe dat dat ook niet hoeft. Aan alle voorwaarden waaraan een thriller wél moet voldoen voldoet deze Geheugenman. Hij is spannend, vlot geschreven - goed vertaald ook - en al met al zeer de moeite waard!