WOLF  is een boek met inspecteur Jack Caffery in de hoofdrol en het vijfde dat in de Wandelaar-serie verschijnt.

Een echtpaar van in de zestig wordt thuis met hun dochter overvallen en gegijzeld door twee mannen. De overval lijkt te maken te hebben met een autobiografie die de man van het echtpaar heeft geschreven en waarin industriÃ«le geheimen aan de kaak worden gesteld. Ook zijn er raakvlakken met een brute moord op twee tieners veertien jaar geleden. De hond van het gezin wordt met een kreet om hulp om zijn halsband op pad gestuurd, maar of dat op tijd is?

WOLF  is een ander boek dan het vierde deel in de Wandelaar-serie, Poppenspel. De duistere en mysterieuze elementen zijn verdwenen en de Wandelaar mag weer zijn opwachting maken. De doorlopende en langdradige verhaallijn over de verdwijning van Misty Kitson wordt abrupt tot een einde gebracht, waarna de aandacht volledig uitgaat naar het gezin dat overvallen wordt.

Mo Hayder neemt er de tijd voor om het verhaal op gang te brengen. Driekwart van het boek is er amper sprake van spanning, vooral omdat Hayder de aanleidingen daartoe wegneemt. Maar daarna pakt ze goed uit door de machtsverhoudingen tussen de overvallers en het gezin flink aan het wankelen te brengen, waarna ze gedegen toewerkt naar de finale. En als je als lezer denkt dat je alles gehad hebt, dan weet Hayder een laatste dreun uit te delen, waar Caffery in het volgende boek nog last van zal hebben. (Door: Anne Terwisscha)