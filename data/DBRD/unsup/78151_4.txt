Anita van Breukelen (1961) heeft niet alleen een man, drie dochters en een verwende roodharige kat, maar ze heeft ook in 2002 de door het tijdschrift Libelle uitgeschreven spannende verhalen wedstrijd gewonnen. Er volgden meer verhalen, columns (o.a. in het tijdschrift J/M 4 tot 12) en artikelen. In 2011 verscheen haar eerste roman (Kiezen of delen).
Steenrijk is de derde roman van Anita van Breukelen. Het boek is verschenen in de Relaxreeks.
Suzanne – zeg maar Suus – werkt bij een groothandel in natuursteen. Ze is er het laatst bijgekomen, maar ze staat te springen om meer taken op zich te nemen. Allereerst de taken van haar collega Nel die binnen niet al te lange tijd vervroegd wil stoppen met werken, daarnaast zou ze ook graag PR-taken op haar bordje willen hebben. Iets waar het bedrijf nu nauwelijks iets aan doet. Een van haar collega’s blijkt in de loods een handeltje illegaal vuurwerk te hebben opgeslagen, een andere lijkt ver boven zijn stand te leven, zeker als hij zich ook nog een dure nieuwe auto aanschaft, die hij overigens bijna meteen in de prak rijdt, Nel kan het zich plotseling toch niet veroorloven te stoppen met werken, er is geld verdwenen en relaties lopen spaak. Als klap op de vuurpijl wordt door de baas een tijdelijke kracht aangetrokken, die precies gaat doen wat Suus al min of meer was toegezegd, namelijk PR. Suus maakt zich daar flink kwaad om, zo kwaad dat haar in eerste instantie niet eens opvalt dat Foeke er bijzonder leuk uitziet. Tijdens een avondje stappen met haar zus Liedewij vallen voor Suus de puzzelstukjes op zijn plaats. Ze weet ineens zeker hoe het zit. Er wordt zonder twijfel gefraudeerd binnen het bedrijf en Foeke is natuurlijk binnengehaald om onder het mom van PR de fraudeur te ontmaskeren. Maar wie is de fraudeur? In de ogen van Suus is iedereen verdacht, want iedereen heeft in haar ogen dubieuze dingen gedaan… Ze laat Foeke weten dat ze hem doorheeft en blijft op eigen houtje speuren naar bewijzen…
Steenrijk is een vlotgeschreven verhaal in een soap-achtige setting dat lekker wegleest. Ideaal voor op vakantie of andere momenten die vragen om een leuk verhaal dat met weinig inspanning goed te volgen is. De personen hebben duidelijk verschillende karakters, al zijn ze wat stereotiep. Het boek mist wat spanning en heb je ruim voor het eind al wel door dat Suus op het verkeerde spoor zit. De setting is hedendaags en daarmee herkenbaar voor een breed vrouwelijk publiek.