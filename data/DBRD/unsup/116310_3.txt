Ik las: 'Zolang ik jou heb’ van Susan Crandall: prachtig! Het boek is ontroerend en confronterend. De gevolgen van de wetten in Amerika, de opstanden en de ongelijkheid.

Er is een hoop tijd en liefde in het boek geïnvesteerd om het juiste gevoel over te brengen op de lezer. Een prettige combinatie van humor, originaliteit en emotie. Het was dan ook een feestje om te mogen lezen, maar er waren ook een paar kleine dingetjes. Laat ik daar mee beginnen.

Naar mijn idee zijn sommige personages iets te zwart wit beschreven, ' gewoon' omdat ze goed of slecht waren. Niet het waarom, geen achtergrond, geen reden, en dan de leeftijd van Starla. Als ik niet had gelezen dat ze negen was, had ik er ook rustig een pittige veertienjarige van gemaakt. Ook dat klopt dan niet helemaal, want het ene moment kan ze heel kinderlijke beslissingen nemen (geeft ze toe aan impulsen als naar een winkel lopen, terwijl ze zich verborgen moet houden, of ramt ze op de kermis een achterlicht kapot uit pure frustratie) en het volgende moment snapt ze helemaal hoe volwassenen in elkaar steken.

Toch ben ik absoluut dol op Starla. Het is een kind naar mijn hart, met haar rode haar, brutale mond en haar sterke rechtvaardigheidsgevoel. Ze is nog jong, en heeft al heel wat meegemaakt, toch begrijpt ze de wereld om haar heen nog niet helemaal.

Terwijl ze onderweg is naar Nashville, ( ze is weggelopen bij haar oma, om haar moeder te zoeken) leert ze al snel hoe oneerlijk het leven kan zijn. Uiteraard identificeer je als lezer met het jonge ding en onwillekeurig bekijk je het decor dat zich afspeelt (rond Mississippi) nog beter. Het is 1963, en raciale spanningen en segregatie spelen een grote rol.

Onderweg ontmoet ze Eula, een tengere zwarte vrouw die haar een lift aanbiedt. Eenmaal in de truck blijkt de vrouw ook een blanke baby, genaamd James, onder haar hoede te hebben genomen. Terwijl de twee hun lange en soms gevaarlijke reis maken, worden Starla's ogen geopend voor de harde realiteit. De werelden van Eula en Starla komen bij elkaar, de verschillen worden weergegeven, maar dan wordt duidelijk dat alles draait om liefde, familie en verbondenheid.

Echt een aanrader voor liefhebbers romans die je bijblijven.