Parijs 1909/1910. Guillaume de Frère (Guy) en Jeanne Clermont worden verliefd op elkaar, maar door het verschil in klasse is hun liefde kwetsbaar.

Cambridge, 1988. Na het overlijden van haar opa, ruimt Petra zijn archief op en stuit op een foto van haar opa met twee onbekende mensen met de tekst ‘Vergeef me’ op de achterkant. Petra gaat op onderzoek naar het verhaal achter deze foto.

Door de geheimen die verwerkt zijn in het boek, vlieg je door het verhaal heen en blijf je lezen. Wat heeft de opa van Petra precies gedaan dat hij ‘Vergeef me’ op de foto schreef en hoe loopt het af met de liefde tussen Guy en Jeanne?

Laura Madeleine heeft een fijne schrijfstijl en weet je mee te voeren naar de keuken van de pâtisserie, je kunt de karamel bijna ruiken, ziet de prachtigste creaties zo voor je en voelt de hitte van de grote ovens. De patissier van Parijs is een schitterend debuut, deze heerlijke roman doet verlangen naar meer!