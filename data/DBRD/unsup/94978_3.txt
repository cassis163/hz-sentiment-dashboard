Ik heb het boek geleend bij de afdeling 'Sprinters'. Dit zijn nieuw aangekochte boeken die je binnen de twee weken moet terugbrengen. Eerst slikte ik even, maar uiteindelijk bleek dat het boek zeer vlot las.
Mijn eerste indruk was dat de schrijfstijl mij aanstond en het verhaal mij aansprak. SJ Watson kiest hier voor een vrij moeilijk, maar wel origineel thema. De auteur heeft het zich op enkele punten gemakkelijk gemaakt: hij koos voor een beperkt aantal geschetste personages en het plot is vrij eenvoudig en voorspelbaar. Het boek zal vooral door vrouwelijke lezers gesmaakt worden, ook de reden waarom ik me verwonderde dat de schrijver een man was. Het boek is weliswaar goed opgebouwd, maar af en toe langdradig door de voortdurende herhaling. De schrijver had het boek even goed 100 bladzijden kunnen inkorten zonder belangrijke informatie achterwege te laten. Ondanks alles was het boek vrij goed, maar de verhouding aanloop - plot was een beetje ongelijk verdeeld. Vooral voor vrouwen die weinig psychologische thrillers lezen is dit verhaal aan te raden.