De Eindeling stond al een heel eind op mijn verlanglijstje, omdat enerzijds de korte inhoud me enorm aansprak en anderzijds de cover heel sterk tot mijn verbeelding sprak. En ik mag meteen met de deur in huis vallen, dit boek stelt absoluut niet teleur, integendeel, het overtreft ten volle mijn torenhoge verwachtingen. Toegegeven er zijn al tal van jeugdboeken waar dieren de hoofdrol spelen en een verpersoonlijking ondergaan, maar deze Eindeling gaat net nog dat stapje verder. Niet alleen wordt het plot voorgestuwd door de constante interactie tussen mens en dier, de dieren die we uit het dagdagelijkse leven kennen zijn dan wel in het verhaal aanwezig, ze blijven gewoon zichzelf, het zijn de fantasycreaturen die hier de show gaan stelen. Katherine Applegate houdt een fantasywereld voor die van de pagina's afspat, haar beschrijvingen zijn tot in de puntjes verzorgd en dompelen de lezers moeiteloos onder in het gebeuren. Ze slaagt erin om jong en oud met volle teugen te laten genieten van high fantasy zoals die maar zelden wordt neergepend. Het plot mag dan wel gedragen worden door het hoofdpersonage Byx, ook de sidekicks mogen met zekere regelmaat in de kijker staan en maken het geheel af. Door de heel toegankelijke maar absoluut niet betuttelende schrijfstijl is dit boek niet voorbehouden voor een select groepje jeugdige lezers, ook young adults en volwassenen zullen ongetwijfeld kunnen genieten van de belevenissen van De Eindeling. Applegate zet met dit boek een standaard, waar maar weinig genretitels zich aan kunnen meten.