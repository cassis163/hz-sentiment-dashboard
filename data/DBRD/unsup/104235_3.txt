Met Zeven soorten honger heeft Renate Dorrestein een boek geschreven waarin vele actuele thema’s aan bod komen: obesitas ingevolge vraatzucht; anorexia; kinderverwaarlozing; drankmisbruik en fraude. Het hoofdpersonage, Nadine, baat samen met haar echtgenoot Derek een kuuroord voor geslaagde zakenlui uit. Geen gasten die op zoek zijn naar ontspanning, maar mannen die kampen met obesitas en deze tijdens hun verblijf in het instituut te lijf gaan met een uitgebalanceerd dieet en veel lichaamsbeweging. Zij kiezen vrijwillig voor deze nieuwe levensstijl, weliswaar onder lichte dwang van de financiële consequenties in geval van falen binnen de vooruit bepaalde termijn. Nadine en Derek dragen elk een geheim mee dat ze initieel zelfs onderling verbergen, maar in de loop van het verhaal noodgedwongen aan elkaar moeten bekennen. In het boek treedt ook het personage van de geheimzinnige zwerver aan, die bij de lezer vragen omtrent zijn oprechtheid en zijn intenties opwekt. Een andere tijdelijke bewoner van het kuuroord is Hedwig, een 15-jarige puber die kampt met een zeer ernstige vorm van anorexia. Ook haar problematiek brengt de nodige beweging in het verhaal. Zeven soorten honger is een ontspannend, toegankelijk, leuk boek met fijnzinnige humor en een mooi, correct taalgebruik. Het verdient zeer zeker een plaatsje in de vakantiebagage!