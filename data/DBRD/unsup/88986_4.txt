‘Geboren in ijs’ is het tweede deel uit de Drie dochters-trilogie van Nora Roberts. Deze trilogie is eerder verschenen als De zusjes Concannon-trilogie.
Brianna oftewel Brie Concannon is de jongste dochter van Tom en Maeve Concannon. Zorgen voor anderen is haar lust en haar leven. Ze zou zelf graag haar eigen gezinnetje hebben maar tien jaar geleden heeft haar grote liefde Rory haar vlak voor hun huwelijk laten zitten. En sindsdien is er geen man meer in haar leven geweest. Ze runt haar eigen Bed & Breakfast in het graafschap Clare in het prachtige Ierland. Haar ouderlijk huis heeft ze hiervoor aangepast, het is een cottage op het platteland. De gasten komen van heinde en ver. Neem bijvoorbeeld Grayson Thane, de befaamde Amerikaanse thrillerschrijver. Hij neemt voor meerdere maanden zijn intrek in het huis van Brie. Brie raakt emotioneel bij hem betrokken maar ze houdt afstand van hem. Grayson is immers geen blijver, hij lijkt wel een zigeuner. Hij heeft geen eigen huis en trekt om te schrijven over de hele wereld. Nee, bepaald geen type om een gezin mee te kunnen starten.
Na het overlijden van haar vader, heeft Brie nog vijf jaar voor haar moeder Maeve gezorgd. Nu woont Maeve met een gezelschapsdame in haar eigen huisje en besluit Brie om oude papieren van hun vader die nog op zolder liggen op te ruimen. Daarbij stuit Brie op onverwachte zaken. Samen met zusje Maggie, haar man Rogan en Grayson, gaat Brie op onderzoek uit. Dit onderzoek levert spannende avonturen op tot in Wales toe.
De wederzijdse aantrekking tussen Grayson en Brie leidt uiteindelijk tot een mooie verhouding tussen die twee. Moeder Maeve is daar niet blij mee maar ze krijgt geen kans om hier invloed op uit te oefenen.
Aan alle mooie dingen moet echter weer een eind komen. Het boek van Grayson Thane is klaar en deze man zonder verleden en zonder familie wil weer verder trekken. Op naar het volgende verhaal….

Mijn mening: ‘Geboren uit ijs’ is een prima vervolg van de Drie dochters-trilogie. Een heerlijk verhaal over Ierland, het leven in Clare en het gezin Concannon. De lieve Brie, door haar zus ook weleens ‘de heilige Briannon’ genoemd die zo graag zorgt voor iedereen. Maar intussen een eigen gezinnetje mist. Gelukkig woont haar zusje Maggie met haar gezin vlakbij. De karakters uit het eerste deel worden verder uitgediept. Zo wordt het ook Brie pijnlijk duidelijk dat ze niet in liefde verwekt is. Ze heeft die liefde gemist maar is daardoor sterker geworden: ze heeft zoveel liefde te geven.
Een prima boek dus, vier sterren.