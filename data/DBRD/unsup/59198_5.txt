Chabon is één van mijn favoriete schrijvers, en met dit boek verstevigt hij alleen maar die status! Wat een geweldig, heerlijk, grappig, tragisch boek is dit weer, dit WonderBoys.
Chabon blijft dicht bij zichzelf en verhaalt over een succesvolle schrijver die volledig vastloopt in het snel uitdijende moeras dat het manuscript van zijn nieuwe boek is geworden. Iets dat Chabon ook overkwam met zijn tweede boek, Fountain City, een project dat hij uiteindelijk nooit heeft afgerond. Gelukkig maar, zou je bijna zeggen, want anders had WonderBoys waarschijnlijk niet het venijn en de scherpte gehad dat het nu heeft. Want vrijwel elke zin in dit boek is goed getroffen, elke observatie is raak en elke metafoor is spitsvondig.
Het verhaal gaat intussen over de universitair docent creatief schrijven Grady Tripp, die niet alleen eindelijk de harde waarheid onder ogen moet zien dat zijn manuscript (natuurlijk WonderBoys geheten) is mislukt, maar ook zijn vrouw, maîtresse en baan lijkt te verliezen. Met zijn losbandige redacteur Terry Crabtree en de veelbelovende maar getroebleerde student James Leer, die overal een jaloersmakend briljant manuscript met zich meedraagt in een morsige rugzak, maakt hij een knotsgek weekend mee, een weekend dat zijn leven zal veranderen…
Conclusie: lezen dit boek!