Wat heb jij nodig? Dat is de vraag die centraal staat in het nieuwste boek van Joelle Charbonneau. Het boek volgt verschillende jongeren op een school in een klein plaatjes in de Verenigde Staten. De jongeren sluiten zich één voor één bij het nieuwe netwerk NODIG. Ze kunnen hier aangeven wat ze nodig hebben. Een nieuwe telefoon? Een concertkaartje? Voor een tegenprestatie kan NODIG alle verzoeken inwilligen.

Als Kaylee, een van de hoofdpersonen, hoort van NODIG is ze in eerste instantie wat sceptisch, maar haar broer heeft dringend een nieuwe nier nodig dus ze dient een verzoek in. Langzaam maar zeker worden de tegenprestaties steeds groter en steeds gevaarlijker. NODIG lijkt toch niet zo onschuldig als ze in eerste instantie dachten.

Nodig begint rommelig en erg verwarrend doordat je in elk hoofdstuk wordt voorgesteld aan een nieuw personage. Zeker in het begin is het niet duidelijk wie iedereen nu precies is. Naar mate je vordert in het boek wordt dit steeds duidelijker en leer je de personages steeds beter kennen. Vanaf dat moment is het boek erg spannend. Je weet dat er iets staat te gebeuren wat de hele stad op zijn grondvesten zal laten schudden maar je weet niet wat dat is en wanneer dat gaat gebeuren. Vanaf ongeveer halverwege het boek zit je op je puntje van je stoel en wil je weten hoe het afloopt.

Er worden verschillende personages geïntroduceerd, maar Kaylee heeft een grotere rol dan de anderen. Haar broer heeft een nieuwe nier nodig en omdat ze daar zoveel mee bezig is (bij tot het obsessieve toe) heeft ze bijna geen vrienden. Haar moeder heeft bijna alleen maar aandacht voor het broertje en de enige aandacht die Kaylee krijgt is negatieve aandacht. Kaylee is een zielig personage dat eigenlijk alleen maar probeert te helpen maar door omstandigheden, waaronder tegenprestaties van NODIG, wordt ze alleen maar met de nek aangekeken. Toch gaat Kaylee niet bij de pakken neerzitten en probeert ze alles aan te doen om haar broer te vinden en de mensen achter NODIG op te sporen om het hele project stop te zetten.

NODIG begint zwak en verwarrend maar eindigt als een spannende pageturner die je in 'één ruk wil uitlezen.