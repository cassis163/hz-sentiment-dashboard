Hartelijk dank aan uitgeverij A.W. Bruna voor het beschikbaar stellen van het recensie-exemplaar

‘Kwaad Licht’ is de derde thriller in de serie rondom misdaadverslaggever Ellen Tamm. In dit deel krijgt ze te maken met de minister van Justitie Louise Bohman. Louise wordt door de pers genadeloos afgemaakt, nadat haar persvoorlichter Anders Heed dood is aangetroffen. In eerste instantie lijkt het om zelfmoord te gaan, maar algauw gaan de geruchten rond dat Louise Bohman betrokken is bij zijn dood. Ellen ergert zich dat Bohman door zo’n beetje elke media-outlet zwart gemaakt wordt, zonder ook maar met de minister van Justitie zelf gesproken te hebben. Ellen krijgt toestemming om een reportage te maken over Louise Bohmans leven. Naarmate ze meer contact met haar heeft, begint ze zelf een onderzoek naar de dood van Anders Heed.

Mikaela Bley vertelt het verhaal aan de hand van zowel het perspectief van Ellen Tamm als van Louise Bohman. In korte afwisselende hoofdstukken schetst ze het beeld van een gedreven journaliste en een minister van Justitie die op het punt van breken staat door de hetze van de media. De schrijfstijl van Bley is eenvoudig. Ze gebruikt korte zinnen, waardoor er vaart in het verhaal zit en het boek makkelijk leesbaar is. Het gekozen onderwerp past heel goed in het huidige tijdsbeeld. De snelle maatschappij met zijn snelle conclusies, nauwelijks onderbouwde verhalen en artikelen. Alles om snel te scoren. Sneller te zijn dan de concurrent. Bley weet dit beeld goed over te brengen en probeert een tegengeluid te laten horen met het personage Ellen Tamm. Ellen is een prijswinnende documentairemaakster en ook in deze zaak zoekt ze de diepgang als tegenwicht voor het vlugge nieuws. Jammer is dat de personages zelf toch vrij oppervlakkig blijven. Ondanks het inkijkje dat Mikaela Bley verschaft in de levens van zowel Ellen als Louise. Het kan zijn dat in Ellen Tamms geval de verdieping al wat meer plaats heeft gevonden in de eerste twee delen van deze serie rondom haar persoon, maar ik heb deze delen niet gelezen. Daarentegen heeft de auteur de wereld van het nieuws en de politiek wel treffend weten over te brengen. De spelletjes die er gespeeld worden om vooral zelf goed voor de dag te komen, zijn goed beschreven. Wat wel weer tegenvalt is de ontknoping van het verhaal. Gedurende het ontvouwen van de plot kun je als lezer al aardig inschatten welke kant het verhaal uiteindelijk uitgaat. Er worden net iets te veel stukjes informatie vrijgegeven om het einde verrassend te houden. Bij een thriller is dat toch wel een minpunt.


Al met al leest “Kwaad Licht” makkelijk weg, maar ontbeert het echte spanning.
Dit boek krijgt van mij 2.5 sterren.