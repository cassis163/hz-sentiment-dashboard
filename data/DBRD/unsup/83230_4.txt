Na het lezen van het eerste boek met het duo Thorston en Flóvent - natuurlijk gelijk verder met wat er nog meer in de aanbieding was. Gelukkig is "Shadow Killer" net uit. Hopelijk blijft Arnaldur Indridason meer verhalen rond dit duo schrijven.

Deel twee uit de reeks "Reykyavik tijdens de Tweede Wereldoorlog"is eerder verschenen in het Nederlands. Hier is het al een tijdje beschikbaar onder de naam "Blauwzuur". Deze titel refereert naar een pil, die bij toeval gevonden wordt bij een vermoorde handelsreiziger.

Flóvent raakt het eerst betrokken bij deze moord, als lid van de IJslandse politie. Maar omdat de man vermoord is met een Amerikaans pistool, wordt Thorsen er bij gehaald.

Men denkt de identiteit te kennen van de dode, maar bij de identificatie gaat het mis. Er start een zoektocht naar Felix Lunden, zoon uit een Duitse familie met Nazi sympathieën.

Wat is zijn rol, waar is hij, is hij een spion? Van cruciaal belang; niet alleen omdat spionnen op IJsland informatie kunnen verzamelen over geallieerde konvooien en die gegevens weer kunnen doorspelen naar U-boten. Het lijkt er ook op, dat Churchill wel eens op bezoek zou kunnen komen. En dan is er ook nog een "Cherchez la Femme" die mogelijk een soort "zwarte weduwe" is. Handelt het op een relatie-drama, familie-drama, of is er meer aan de hand?

Ondertussen komt Thorson onder druk te staan. Officieel hoort hij de Britse bezettingsmacht op de hoogte te houden. Maar de Amerikanen zullen op korte termijn het eiland over nemen en willen dat hij hen informeert. Daarnaast worstelt hij met zijn sexuele identiteit.

Zoals van Indridason te verwachten valt: uitstekend verhaal, goed plot en diverse sub-plots, geloofwaardig en overtuigend, juiste mix van hoofdpersonen en bijpersonen, intrigerend kijkje in de IJslandse geschiedenis, met af en toe een vleugje humor. Een perfecte, boeiende thriller-cocktail. Wat wil een lezer nog meer?