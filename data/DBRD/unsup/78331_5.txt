Wat is ‘Fulia’ van Joost Uitdehaag een heerlijk boek om te lezen! De middeleeuwse spannende sfeer in combinatie met vrouwelijke mystiek, maken dit boek niet alleen tot een spannend verhaal, maar ook tot een geschikte eerste kennismaking met mystiek.
Om te beginnen heeft de auteur een tweedeling gemaakt tussen het wereldse en geestelijke in het verhaal. Het wereldse wordt in het verhaal voor het merendeel vertegenwoordigd door mannen: ridders, adel, jagers, soldaten. Een intrigerend personage is Salrund, graaf van Els. De gebeurtenissen uit het verleden zijn van sterke invloed geweest op de graaf als persoon. Hoe Fulia en Salrund elkaar wederzijds beïnvloeden is erg overtuigend beschreven.
Vervolgens bestaat de geestelijkheid uit vrouwen. Een boeiend personage is Ilse de Lène, de priores van het klooster van Nivantes. Van haar ontvangt Fulia belangrijke lessen die te maken hebben met het geloof. Ilse is een bijzondere vrouw, die een rotsvast geloof heeft en een onverstoorbare gemoedsrust.
Ook de symboliek in ‘Fulia’ is zorgvuldig en origineel gekozen. Bijvoorbeeld, het verbond dat de landen samenbindt en verbroken is, waarbij de term verbond associaties oproept met de eucharistische woorden: ‘dit is het nieuwe, altijddurende verbond.’ Er zijn drie belangrijke symbolen in het klooster van Nivantes. Een daarvan is de kruik en dat is een prachtige verwijzing naar Jer.19,10.
Verder is het motief van strijd voeren op fysiek en geestelijk niveau uitstekend verwerkt in het verhaal. Hoe verschillende personages hier ieder voor zich op zijn eigen manier mee te maken krijgt, geeft een extra dimensie aan het verhaal.
Kortom, Fulia is een echte mustread: spannend, mystiek en een prachtige diepgang. Een heerlijk boek!