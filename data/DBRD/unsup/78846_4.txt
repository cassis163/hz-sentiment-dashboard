Ella Vreeland raakt ongewild betrokken in het huiveringwekkende web rondom een succesvol middel tegen veroudering. Na de dood van haar minnaar David, een rijke zakenman die lid was van het rijke en machtige eliteclubje dat toegang heeft tot het middel, iets waarvan Ella niet op de hoogte was, wordt ze bedreigd en ziet ze geen andere keuze dan de mysteries rond zijn dood uit te zoeken. Ze ontmoet Jacob Grünberg die de ontdekker van het middel is. Voor ze het weet is ze onderdeel van de duistere schaduwwereld achter de schone schijn.

Het idee een middel tegen veroudering te gebruiken en er daarna aan vastzitten, met alle financiële en lichamelijke consequenties van dien, is niet nieuw. In 1986 ging bijvoorbeeld één van de verhalen in de tv-serie Twilight Zone erover (om precies te zijn: het verhaal Aqua Vita). Oonincx weet het thema in Medicijn echter op spannende en geslaagde wijze naar het hier en nu van 2016 te halen.

Want wat nou als er echt zo’n anti-verouderingsmiddel bestaat? En wat nou als de rijke en machtige mensen op aarde dit middel gebruiken? En wat nou als de ingrediënten van het middel bestaan uit zaken die direct de ethiek van het mens-zijn aantasten. Mag het dan wel gemaakt worden? Of niet? En ook niet als het middel beschikbaar gesteld wordt aan de gehele bevolking? Of dan weer wel? Als de rijke en machtige mensen op aarde dit middel gebruiken, kun je er dan als buitenstaander iets tegen doen als je vindt dat het niet kan? Oonincx weet in Medicijn wezenlijke vragen op te roepen bij de lezer. Want wat vindt de lezer zelf van deze vragen?

Hoofdpersoon Ella Vreeland is een goed uitgewerkt personage. Haar zorgen om haar demente moeder en haar verdriet om de dood van David zijn geloofwaardig. De spanningsboog is hoog, waar het eerst draait om de dood van David, gaat het al snel om ethische principes tijdens de zoektocht van Ella, waarbij ze via België in het hol van de leeuw in Italië belandt. Dat Jacob dan op Ella’s uiterlijke schoonheid valt en zich niets lijkt aan te trekken van haar psychiatrische verleden, voortkomend uit de dood van haar broer en vader, onderstreept de oppervlakkigheid van Jacob, die nooit lichamelijk wil verouderen én in het openbaar eeuwige erkenning voor zijn uitvinding wenst te ontvangen.

De vele toevalligheden waardoor de reis van Ella naar Italië heel gemakkelijk verloopt en waarbij ze onderweg exact de juiste personen ontmoet, is een minpunt. Ondanks dat is Medicijn een onderhoudende thriller. Oonincx heeft een vlotte schrijfstijl die de lezer uitnodigt door te lezen. Er zit geen enkele scene in die niet opbouwt aan het verhaal, al lijkt dat soms wel zo. En dan is het leuk als het kwartje aan het eind van het verhaal alsnog op zijn plaats valt!