Op de cover van HEX staat griezelig, pakkend en origineel. En dit is dan ook zeker het geval. Het boek start ietwat verwarrend maar na een paar hoofdstukken wordt er meer duidelijk. Vanaf dat moment sleept het boek je echt helemaal in de mysterieuze wereld van Beek, een wereld die erg origineel is en een verhaal bevat dat ik nog niet eerder ben tegengekomen.
Thomas Olde Heuvelt heeft een erg vlotte schrijfstijl en weet de spanning goed vast te houden. De hoofdstukken zijn prettig van formaat en zo geschreven dat je van hoofdstuk tot hoofdstuk kunt lezen. Af en toe was het boek wel erg gruwelijk en angstaanjagend dat ik kan geloven dat men hier nachtmerries van krijgt. Het is dan ook een verhaal voor lezers die wel wat gewend zijn en wat griezelgeweld aankunnen.
HEX heeft meerdere hoofdpersonages en deze zijn stuk voor stuk goed uitgewerkt waardoor je je goed in deze personages kunt inleven. Door het verhaal een Nederlandse setting te plaatsen wordt het verhaal persoonlijker en komt het dichterbij.
Het enige min punt van het boek was het tweede gedeelte en daarmee ook het einde. Hier werd het voor mij ongeloofwaardig en ‘over the top’. Het einde was dan ook een grote anticlimax. Had dit tweede deel niet in het boek gezeten had het boek een hogere waardering gekregen wat mij betreft.