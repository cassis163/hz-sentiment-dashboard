De titel 'Beautiful boy' suggereert een verhaal over een jongen, maar is het verhaal van een vader. David (de auteur) is trots op zijn prachtige zoon Nick, die verslaafd raakt aan crystal meth. In het boek wordt duidelijk hoe desastreus verslaving is, niet alleen voor de verslaafde, maar juist ook voor de mensen die van hem houden.
In zijn wanhopige zoektocht naar oorzaken en oplossingen, grijpt David naar datgene waar hij als journalist goed in is: het onderzoeken van achtergronden, het verzamelen van informatie en het reflecteren op zijn eigen aandeel. Het boek is daardoor meer dan het verhaal van David en Nick, het geeft ook een inkijk in de Amerikaanse visie op verslaving en de effecten van verschillende behandelingen.
De auteur legt de pijn van het gezin van een verslaafde bloot. David heeft het boek geschreven om lotgenoten te laten zien dat ze er niet alleen voor staan.
Het verhaal van deze gewone vader en zijn prachtige kind maakt schrijnend duidelijk dat loslaten soms de ultieme daad van liefde is.