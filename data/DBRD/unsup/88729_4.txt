Hey allemaal! Hier ben ik weer met een nieuwe aanvulling op mijn zoektocht naar goede Nederlandse en Vlaamse YA. Als officieel recensent voor Dutch Venture Publishing mag ik boeken voordat deze uitkomen lezen en recenseren. Deze keer mocht ik een verhalenbundel met negen verhalen met een bovennatuurlijk tintje bespreken. Als schrijfster van korte verhalen weet ik hoe frustrerend het kan zijn om in een bundel te staan die besproken wordt, maar waar jouw verhaal niet genoemd wordt waardoor je dus niet weet hoe jouw verhaal bevallen is. Om deze reden bespreek ik in deze recensie alle negen verhalen door per verhaal een korte samenvatting en mijn mening te geven.

Het eerste verhaal in de bundel is De Lazarusprijs van Vanessa Gerrits:

In het verhaal maken we kennis met hoofdpersoon Delani die samen met haar vrienden een familie van ondoden of Lazarussen aan het bespioneren is. Het vriendengroepje wordt echter betrapt door een van de zombies en vlucht weg. Delani laat een dure nachtkijker vallen en besluit die de volgende dag op te halen, maar de kijker is verdwenen en in plaats daarvan ligt er een foto van het voorwerp met een boodschap achterop gekrabbeld. Er zit niets anders op dan aanbellen bij de familie van zombies en de kijker terug te vragen en zo ontmoet ze Hugo Winters. Langzaam groeien Hugo en Delani naar elkaar toe, maar hun ontluikende liefde lijkt door een van Hugo's familieleden gesaboteerd te worden. Kunnen Delani en Hugo samen verder ondanks hun verschillen?
Hoewel het begin van het verhaal ietwat stroef loopt door de introductie van teveel personages loopt de rest van het verhaal als een trein. Het is spannend, romantisch en bovenal origineel. Ik vond de spin op zombies, waarbij mensen tegen een hoge prijs weer tot leven gewekt kunnen worden na hun dood en daarna afhankelijk zijn van donorbloed om te overleven super leuk gevonden. Ook de liefde die tussen Delani en Hugo ontstaat is erg goed ontwikkeld en voelt ondanks dat het een kort verhaal is niet gehaast aan. De plottwist op het einde was echt cool en tijdens het lezen heb ik lange tijd getwijfeld wie van Hugo's familieleden nu kwaad in de zin had.

Het tweede verhaal in de bundel is Silvanima van Isabel Peters:

In dit verhaal maken we kennis met Silva een doodgewoon tienermeisje dat hard leert, samen met haar ouders voor haar verstandelijk gehandicapte zusje Audrey zorgt en het liefst alleen is. Dankzij alle zorgen om haar zusje krijgt Silva zelf weinig aandacht en door alle verantwoordelijkheden die ze door haar moeder toebedeeld krijgt, heeft ze last van paniekaanvallen. In het bos bij haar huis komt Silva echter helemaal tot rust en kan ze zich weer opladen. Als ze op een dag een hyperventilatie-aanval krijgt in haar bos wordt ze omgeven door een vreemde energie die haar lijkt te helen en alle negatieve gevoelens verdrijft. Niet lang daarna ontdekt ze dat er in het woud silvanima, of woudzielen, wonen en een van hen, Florian, wordt haar vriend en vraagt om haar hulp bij het redden van het bos omdat dit op het punt staat om gerooid te worden en plaats te maken voor een snelweg. Een snelweg die de vader van de populairste jongen, Sten, op haar school koste wat kost wil laten bouwen. En Sten en zijn vrienden deinzen nergens voor terug om Stens vader te helpen. Zal het Silva lukken om Florian en zijn volk te redden? En hoe past Dominic, een vriend van Sten, in dit hele verhaal?
Dit verhaal is erg mooi geschreven en doet heel realistisch aan. Groot pluspunt vond ik dat het bovennatuurlijke element, de woudzielen (of dryaden), niet alleen origineel zijn maar ook gebruikt werden om een licht maatschappijkritisch verhaal neer te zetten waarbij de lezer herinnerd wordt aan wat onze moderne bouwzucht ons kost. De personages waren zeer goed ontwikkeld en de gebeurtenissen waren spannend. Het einde stelde alleen ietwat teleur omdat het nogal abrupt was en verwarrend.

Het derde verhaal in de bundel is Heksenzusje van Rianna Werring:

In dit verhaal volgen we Stefanie, een weesmeisje dat in een opvanghuis woont en voor de eigenaresse zand verkoopt. Zand is een substantie die mensen in staat stelt om magische krachten te gebruiken. Stefanie werkt samen met Joost een van de andere kinderen/ tieners in het opvanghuis. Als hij op een dag niet thuiskomt, vreest ze het ergste en niet onterecht want al snel blijkt dat Joost dood is. Stefanie gaat op onderzoek uit om te achterhalen wie Joost vermoord heeft. Zal het haar lukken om de moordenaar op te sporen?
Ik vond het concept van dit verhaal erg tof, een substantie die mensen in staat stelt om magie te gebruiken maar waarbij je niet van tevoren weet wat voor magie omdat dit afhankelijk is van je eigen talenten. Desondanks was ik niet erg enthousiast over dit verhaal. De uitwerking is te gehaast waardoor de personages wat vlak blijven en de spanning niet goed uit de verf komt. Het duurde daardoor een poosje voordat ik echt in het verhaal zat. Juist toen ik het gevoel had dat het verhaal toch nog spannend kon worden, eindigde het ineens erg abrupt en ook nog eens op een manier die het verhaal niet echt afsloot. Net alsof de schrijfster er ineens genoeg van had en bedacht laten we het hier maar eindigen. Erg jammer want zoals ik al zei was het concept wel erg tof.

Het vierde verhaal in de bundel is Jim Djinn van Eva Moraal:

In dit verhaal ontmoeten we Lotte, een meisje met een gewelddadige vader die zijn hele gezin overheerst en daarbij niet schroomt om zijn vuisten te gebruiken. Het verhaal begint bij de dood van Lotte's opa, net zo'n nare man als haar eigen vader. In haar opa's huis vindt ze een aansteker die geen vuur blijkt te maken, maar waar een djinn in verstopt zit die al haar wensen kan vervullen. In het begin is Lotte erg sceptisch maar al gauw ontdekt ze dat de djinn haar echt kan helpen. Langzaam begint ze weer wat geluk in haar leven te vinden en begint weer dingen te doen waar ze van houdt, zoals rondhangen met vrienden en muziek maken. Maar kan ze haar nieuwe geluk geheim houden voor haar vader?
Dit was een van mijn lievelingsverhalen in deze bundel. Het verhaal is erg mooi geschreven en dankzij het onderwerp van een mishandelende vader ook nog eens erg emotioneel. Het was prachtig om te lezen hoe Lotte weer begint te leven na al die tijd onder haar vaders juk gebogen te zijn gegaan. Ik vond het ook erg tof dat het uiteindelijk niet de djinn is die alle problemen oplost, maar dat het Lotte zelf is die leert voor zichzelf op te komen. Hierdoor heeft het verhaal ook nog eens een krachtige boodschap. Ik had nog nooit van deze schrijfster gehoord, maar ik ga zeker weten ander werk van haar opzoeken want dit verhaal was echt super goed geschreven!

Het vijfde verhaal in de bundel is Hart van goud van Mascha Schoonakker:

In dit verhaal speelt Tom de hoofdrol. Tom leeft in een wereld waar mensen hun hart, dat een glazen bol is, buiten hun lichaam dragen. Het verhaal begint als Tom zijn hart laat vallen en dit in tientallen stukjes breekt. In eerste instantie denkt hij dat zijn hart vanzelf wel weer zal genezen en anders kan hij het altijd nog terug in elkaar zetten met wat loodstrips. Niets werkt echter en zijn hart blijft bestaan uit een stel scherven. Wanhopig besluit Tom op zoek te gaan naar nieuw glas waarmee hij zijn hart hopelijk kan repareren. Dit nieuwe glas blijkt echter afkomstig van een offerplaats waar mensen hun hart opofferen als het te ernstig is gebroken. Op deze desolate plek ontmoet Tom het meisje Sophie die net als hem een gebroken hart heeft. Zal het hen lukken hun harten te repareren? Of staat hen ook een onvermijdelijke dood te wachten?
Dit verhaal was een van mijn favorieten. Het was zo ontzettend origineel en prachtig geschreven. Het heeft een mooi rustig tempo en een tof, emotioneel einde. De personages waren goed uitgewerkt en zelfs de wereld zat goed in elkaar wat zeer knap is in zo'n kort verhaal. Ook van deze schrijfster had ik nog nooit iets gelezen, maar ze schijnt net een boek uitgegeven te hebben dus die ga ik zeker halen want haar schrijfstijl is zeer prettig en mooi.

Het zesde verhaal in de bundel is Door de sterren verbonden van Debora Elisabeth

In dit verhaal volgen we Luna en haar tweelingzus Cira. De twee zusjes zijn met hun moeder op vakantie in Spanje en genieten van de zon en het strand. Althans Cira en hun moeder. Luna houdt niet van de zon en warmte, zij heeft veel meer affiniteit met de nacht en de maan. Beide zusjes hebben een stervormige moedervlek die bij Luna al dagenlang ernstig jeukt. Een jeuk die alleen maar erger wordt vanaf het moment dat Luna Tayen ontmoet. En dan begint ze ook nog eens een rare stem in haar hoofd te horen. Wat heeft haar moedervlek met de mysterieuze stem te maken? Weet Tayen hier meer van? En hoe past de maan in dit hele mysterie?
Ook dit verhaal was een van mijn lievelingsverhalen. Het is romantisch, mysterieus en de maan speelt er een rol in! Omdat er een limiet aan het woordenaantal voor de verhalen zat, komt dit verhaal wel ietwat gehaast over waardoor de liefde tussen Tayen en Luna wat snel gaat, maar toch wordt deze goed neergezet. Ik had bij dit verhaal eigenlijk wel veel langer willen lezen en het mysterie en de liefde langzamer zien ontvouwen want het was echt een erg mooi verhaal. De personages worden wel goed uitgewerkt en de spanning ook. Bovendien vond ik het erg leuk dat ook hier weer een originele bovennatuurlijke insteek was gekozen.

Het zevende verhaal in de bundel is Vergeten van Daniëlle Dijkstra:

In dit verhaal maken we kennis met Tobias en Fenna, buurjongen en buurmeisje. Tobias is een gereïncarneerde ziel die al zijn vorige levens nog kan herinneren en in al die levens heeft hij van hetzelfde meisje gehouden ondanks dat ze niet altijd van hem hield. In zijn huidige leven is hij haar echter kwijtgeraakt toen ze nog heel jong waren tijdens een auto ongeluk. Sindsdien is hij op zoek naar haar meest recente incarnatie, maar zonder succes. Fenna is al tijden stapel verliefd op haar mysterieuze buurjongen. Ze weet niet waarom maar ze voelt zich op de een of andere manier innig met hem verbonden en bovendien droomt ze de meest vreemde, levensechte dromen over hem. Alleen spelen haar dromen zich in hele andere tijdperken af. Zal Tobias zijn enige, ware liefde terugvinden? Zal Fenna Tobias kunnen overtuigen van haar liefde voor hem?
Er is in elke bundel wel een verhaal dat je niet zo goed ligt, helaas was dit verhaal hetgeen waar ik niets mee had. Na twee pagina's had ik de plottwist al door en bovendien vond ik het verhaal erg cliché. De gebeurtenissen zijn allemaal wat te simpel en toevallig waardoor de spanning totaal teniet wordt gedaan. Bovendien was dit verhaal ook het enige waar aardig wat vreemde zinsconstructies in stonden die me nog verder het verhaal uittrokken. Ondanks dat ik reïncarnatie iets heel tofs vind, wist dit verhaal me niet te overtuigen, maar wie weet genieten andere lezers er wel van.

Het achtste verhaal in de bundel is Het koeienmeisje van Marijke F. Jansen:

In dit verhaal volgen we Joris die door zijn moeder naar zijn oma wordt gestuurd om de verkoop van diens melkveehouderij te bespoedigen. Joris heeft helemaal geen zin om te gaan want hij probeert de rijke Roxanne te versieren zodat hij haar vaders bedrijf in de toekomst kan overnemen. Eenmaal bij zijn oma op de boerderij hoort hij het verhaal over Clara een meisje dat jaren geleden op mysterieuze wijze is verdwenen maar nu en dan weer opduikt als de koeien in gevaar zijn. Nu het bedrijf op het punt staat verkocht te worden, verschijnt Clara ook weer. Zal Joris naar zijn moeder luisteren en zijn oma's bedrijf verkopen? Of jaagt Joris zijn eigen droom achterna en zorgt hij dat het bedrijf in de familie blijft? En zal hij Clara kunnen redden?
Ik weet nog steeds niet helemaal wat ik van dit verhaal moet vinden. Op de een of andere manier paste het niet helemaal in de bundel. Het duurde vrij lang voordat het bovennatuurlijke element werd geïntroduceerd en de setting was zo anders dan die in de rest van de verhalen dat het een beetje uit de toon viel. Doordat het bovennatuurlijke element een hele poos ontbrak, kwam ik ook niet echt lekker in het verhaal omdat je dan toch als lezer op zoek gaat naar dit element en ietwat teleurgesteld bent als het steeds niet verschijnt. Vanaf het moment dat Clara ten tonele verschijnt, leest het verhaal echter als een trein. Het mysterie rondom haar verdwijning n verschijning wordt goed neergezet en voegt de benodigde spanning aan het verhaal toe. Ik vond het einde van het verhaal dan ook erg mooi en verrassend.

Het negende (en laatste) verhaal in de bundel is Exodus van Jen Minkman:

In dit verhaal maken we kennis met Sarah, een meisje dat zich moederziel alleen in de woestijn aan de rand van Jeruzalem bevindt in een toekomst waar de Aarde aan het vergaan is. Ze wacht hier in een huisje dat van haar familie is op haar tante Rachel die haar mee zal nemen op een van de ruimteschepen die de mensheid naar een nieuw thuis zullen brengen. In plaats van tante Rachel verschijnt er echter een mysterieuze vreemdeling. Een man die alles lijkt te weten over Sarah en haar familie, inclusief wat er met tante Rachel is gebeurd en welke rol Sarah hierbij heeft gespeeld.
Dit verhaal kan ik alleen maar met het woord 'Wauw!!!' beschrijven. Het was origineel, had een onverwachte en schokkende plottwist en maakte op een zeer originele manier gebruik van de Bijbel. Het is op een bijna poëtische manier geschreven en alles klopt. De worldbuilding, de personages, de spanning, alles zit even goed in elkaar. Daarnaast had het een erg droevig maar tegelijkertijd hoopvol einde dat me gewoon wegblies. Dit laatste verhaal was dan ook mijn absolute favoriet. Ik snap helemaal waarom het tweede werd bij de Harland Awards (nee, dat lieg ik, ik snap niet dat het geen eerste is geworden!)

Na alle negen verhalen gelezen te hebben, kan ik alleen maar concluderen dat dit een zeer goede en diverse verhalenbundel is waar negen Nederlandse en Vlaamse auteurs dubbel en dwars bewijzen dat er hier in de Lage Landen ook zeer goede YA verhalen geschreven worden. Ik hoop dat er meer mensen net als mij na het lezen van de bundel op zoek gaan naar meer werk van hun favoriete auteurs in de bundel. Als je van liefde, een bovennatuurlijk tintje en spanning houdt, moet je deze verhalenbundel zeker weten lezen!