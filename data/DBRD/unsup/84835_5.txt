Na haar succesvolle debuut Ik zag Menno, komt auteur Sandra Bernart nu gelukkig met een tweede literaire roman. De verwachtingen voor dit tweede boek waren zeer hoog. Gelukkig zal iedere lezer ook dit keer niet teleurgesteld worden.

Vol van Maan is een vermakelijk verslag over een avontuurlijke reis per auto. Studente Maan had zich erg verheugd op de studentenliftwedstrijd van Nederland naar Lissabon, maar de man met wie ze zou reizen wil niet meer mee. Maan is een tikkeltje excentriek en behoorlijk standvastig in haar beslissingen. Die standvastigheid heeft ze hard nodig om medestudent Laurens ervan te kunnen overtuigen dat hij met haar mee moet gaan.

Laurens wil eigenlijk helemaal niet mee, hij vindt Maan bloedirritant. Maar hij heeft vernomen dat zijn nog irritantere bekakte broer ook meedoet aan de liftwedstrijd. Laurens wil nu dan ook niet alleen meedoen, hij wil kost wat kost winnen! Maar gaandeweg leert hij – met vallen en opstaan – dat winnen niet het belangrijkste is. Maan en Laurens groeien steeds dichter naar elkaar en er ontstaat een hechte vriendschap. Het tweetal heeft daarnaast onderweg de mooiste ontmoetingen met boeiende en soms wat eigenaardige mensen en dier. Ze belanden op plekken die ze van tevoren nooit hadden kunnen bedenken, maar waar ze veel van leren. De reis zorgt er dan ook vooral voor dat ze zichzelf veel beter leren kennen.

Het boekjuweeltje Vol van Maan straalt door zijn eenvoud. Het verhaal leest direct vertrouwt en is ontroerend en komisch tegelijk! Sandra Bernart heeft een fijne moderne manier van schrijven, ze weet de personages met enkele simpele woorden krachtig neer te zetten. Het resultaat is een aangenaam en zeer vermakelijk verhaal over vriendschap, seksuele voorkeuren, familieperikelen, zelfreflectie en competitie. Een heerlijke avontuurlijke autorit waarbij je als lezer stiekem mee kan liften op de achterbank. Aanrader!