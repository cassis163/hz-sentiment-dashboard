Een boek waarin Gent én Schellebelle vernoemd worden, kan alleen maar uitzonderlijk zijn. En dat is ‘Oorlog en terpentijn’ ook. De combinatie tussen persoonlijke interpretaties van dagdagelijkse gebeurtenissen en feitelijke gegevens over o.m. de geschiedenis van Gent werkt wonderwel. Het eerste deel was hier en daar te gedetailleerd en gekunsteld om me compleet in het lezen te kunnen verliezen, maar vormt een prachtige inleiding om het tweede en vooral derde deel ten volle te kunnen bevatten. De overgang in vertelperspectief van de auteur in het eerste en derde deel naar zijn grootvader in het tweede deel tilt dit boek boven de vele non-fictie en fictieboeken over ‘de grote oorlog’ uit.
De liefde waarmee dit verhaal geschreven is, is overdonderend. Het resultaat is een ontroerend eerbetoon dat zeker de moeite waard is om te lezen.