Vanessa was getrouwd met Richard. Tegenwoordig woont ze bij haar tante Charlotte omdat haar huwelijk op de klippen is gelopen. Vanessa koestert de nodige wrokgevoelens jegens haar exman en zint op wraak als ze verneemt dat hij gaat hertrouwen met haar “vervangster”. Langzaam maar zeker raakt ze geobsedeerd. En dan is er Nellie, de jonge schooljuf en serveerster die bruisend in het leven staat maar iets vreselijks heeft meegemaakt in het verleden. Welke rol speelt zij in Richards leven?

Middels vele flashbacks kom je er als lezer beetje bij beetje achter wat er werkelijk speelt. Het boek is verdeeld in drie delen en wordt afwisselend verteld in de eerste en derde persoon. Vooral het eerste deel lijkt meer op een roman maar vanaf deel twee komt het thrilleraspect meer naar voren. De spanning wordt opgebouwd en de lezer wordt regelmatig op het verkeerde been gezet. Het is een verhaal waar je je gedachten bij moet houden want net als je denkt alles te begrijpen verandert het hele verhaal van koers.

De vrouw na mij is geschreven door twee auteurs: Pekkanen en Hendricks.De beide schrijvers hanteren een vlotte schrijfstijl, echter de vele flashbacks zorgen mijns inziens te vaak voor verwarring waardoor het verhaal mij als lezer niet altijd uitnodigde om verder te lezen. Het einde daarentegen zorgt nog voor een verrassende twist en daarmee wordt het boek op een originele, bijzondere wijze afgesloten.