De vele miljoenen fans van Clive Cussler kunnen er maar geen genoeg van krijgen en de oude meester al evenmin. Naast de succesvolle serie met Dirk Pitt in de hoofdrol bestaan er nog andere reeksen, waarvan de serie rond het NUMA (Nautical Underwater and Marine Agency) - met Pitts ondergeschikte Kurt Austin als directeur Speciale Projecten - ook steeds meer succes heeft. Samen met de Amerikaanse bestsellerauteur Graham Brown (van o.a. Zwarte zon), schreef hij inmiddels een aantal boeken waarvan De storm  het laatst in Nederland is verschenen. Naast hun succesvolle samenwerking in deze serie, weten beide iconen elkaar ook te vinden voor de Dirk Pitt- en de Isaac Bellserie.
In De storm  ontdekken NUMA-medewerkers tijdens metingen in de Indische oceaan dat plaatselijk de watertemperatuur twee graden lager is dan normaal, een verschijnsel dat bekend staat als temperatuuranomalie. Tijdens het onderzoek naar de oorzaak worden ze overweldigd door een vreemde, alles opetende smurrie en de drie onderzoekers overleven het niet. Hun catamaran wordt later verlaten teruggevonden. Directeur Dirk Pitt stuurt een team onder leiding van Kurt Austin naar de onheilsplek om achter de oorzaak te komen. Al snel blijkt dat de oorzaak moet worden gezocht bij de puissant rijke Alwood Marchetti, een elektronicagenie dat blijkbaar nanobots ontwikkelt, superkleine robots die geprogrammeerd kunnen worden om zelfstandig allerlei opdrachten uit te voeren. Alleen is het moeilijk om de miljardair te vinden want hij leeft afgezonderd op een drijvend kunstmatig eiland.
Het team van Austin met collega en goede vriend Joe Zavala begint aan een schier onmogelijke opdracht waarvan de gevaren en gevolgen op dat moment in het geheel niet te overzien zijn.
De storm  is een eigentijdse actiethriller waarin moderne technologieën een belangrijke rol spelen. Maar de naam Cussler staat niet alleen garant voor spanning en actie, ook geschiedenis, ecologie, klimatologie en oceanologie zijn aspecten die de basis voor het verhaal vormen en die zijn dan ook volop aanwezig. De vijfkoppige bemanning wordt al snel voor een dilemma geplaatst als de levens van miljoenen mensen in gevaar komen als er niets gebeurt. Dus is de missie al vrij snel heel helder: de zieke geest die de plannen heeft bedacht en nu de uitvoering regisseert om geld te verdienen aan de mondiale watervoorziening en klimaatveranderingen, dient opgespoord te worden en het proces gestopt.
Daarvoor is direct wereldwijd optreden vereist. In een wedloop tegen de klok, vechten de teamleden zich letterlijk en figuurlijk naar de veroorzaker, de in Jemen woonachtige Jinn al-Kalif. Hij is een nietsontziende, extreem kwaadwillige en machtswellustige persoon die op het punt staat het wereldklimaat drastisch te veranderen.
Het duo Cussler-Brown is er weer in geslaagd een origineel, spannend en tegelijk interessant verhaal op papier te krijgen waarin de gevolgen van het vernietigen van de Aswandam in Egypte duidelijk en indrukwekkend zijn weergegeven. Waarin een luchtgevecht spannend en bijna filmisch valt te lezen. Waarin een strijd tegen het water, ook onderwater wordt beslecht. Waarin zelfs associaties worden opgeroepen met de excentrieke Howard Hughes. Waarin de strijd ook echt moet worden aangegaan om te kunnen overleven. Kortom, De storm  raast als een orkaan door iedere lezer die dit boek, met Kurt Austin in een formidabele hoofdrol, op zijn of haar schoot legt en begint met lezen.
Wat zou dit verhaal als film een succes kunnen zijn