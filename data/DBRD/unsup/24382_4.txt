'Gij nu' is geen roman, maar een verzameling bewust na elkaar geplaatste verhalen over vijftien verschillende mensen die lijden, die eenzaam zijn, maar toch proberen iets van het leven te maken. Op de Beeck weet schrijnende verhalen neer te zetten over kinderen die niet de aandacht krijgen die ze verdienen, over vrouwen die hun geluk niet in de liefde vinden, over mannen in lastige situaties en daarmee gaat het eigenlijk over iedereen.

Het zijn verhalen die je raken, al zal de ene meer met je doen dan de ander, en daarom ga ik er geen uitgebreid verslag van doen. Je moet ze zelf ervaren. Het verhaal dat de meeste indruk op mij maakte was het verhaal van Freddy, een homoseksuele verpleger op een kinderafdeling. Zijn favoriete patiëntje sterft. Regelmatig komen er zinnen voorbij die je doen denken aan Vele hemels boven de zevende, die je kunnen raken tot op het bot en nog dagen nazinderen in je hoofd.

"‘Het is niet omdat het leven een klootzak is dat ge u ervoor moet verstoppen, hè’"

Vooral het omslag laat zien wat je kunt verwachten: de kwetsbare mens die de strijd aangaat met het leven. Het zijn stuk voor stuk personages die na veel pijn voor zichzelf kiezen, maar hier wel voor moeten vechten. Dat is volgens mij een boodschap die deze Vlaamse schrijfster altijd mee wil geven: kies voor het gelukkige leven. Toch vond ik 'Gij nu' minder intens dan haar debuut. Begrijp me niet verkeerd, want het is prachtig, maar deze keer heb ik geen zakdoekjes nodig gehad. Toch is dit boek een aanrader voor iedereen die al eerder werd geraakt door haar werk, zelfs als je niet van verhalenbundels houdt.