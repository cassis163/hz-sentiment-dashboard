Uitgeverij Serena Libri is gespecialiseerd in het werk van Italiaanse topauteurs. Ter gelegenheid van haar tienjarige jubileum bracht zij het fraaie boekje Het medaillon van Andrea Camilleri op de markt.
Italiaanse misdaadschrijvers onderscheiden zich van hun Europese collegas door hun boeken vol passie, sentiment en een warmbloedig melancholisch taalgebruik. Schrijvers bij wie er passie in plaats van inkt uit hun pen vloeit. Het paradepaardje van het jubilerende Serena Libri is zonder enige twijfel Andrea Camilleri. Er verschenen van zijn hand liefst 11 titels bij Serena Libri.
Andrea Camilleri werd in 1925 geboren op Sicilië. Hij begon zijn carrière in 1949 als theaterregisseur en scenarioschrijver. Op latere leeftijd begon hij met het schrijven van romans. Zijn allereerste thriller De loop der dingen werd in 1968 geschreven en werd pas in 2000 gepubliceerd. Camilleri schrijft bijna elk jaar een thriller. In het begin stand alones, maar in 2002 had hij zijn draai gevonden, mede dankzij de introductie van de zeer aansprekende commissaris Montalbano, een laconieke speurder die, geheel in de trant van Maigret, een rustige aanpak verkiest boven wilde schietpartijen en achtervolgingen.
De jubileumuitgave Het Medaillon is de 12e titel van Andrea Camilleri bij Serena Libri. Het Medaillon werd geschreven in opdracht van het Corps der Carabinieri. De misdrijven worden deze keer niet opgelost door de vertrouwde commissaris Montalbano, maar het draait hier om brigadier Brancato, hoofd van de Carabinieri in een klein Siciliaans bergdorp. In tegenstelling tot de flamboyante Montalbano is Brancato ordelijk, zorgvuldig en rustig, maar ook hij heeft hart voor de mensen. Als in een afgelegen huisje de vrouw van herder Ciccino is overleden, begint de weduwnaar zich vreemd te gedragen. Valt de dood van zijn vrouw hem zo zwaar? Brancato maakt zich zorgen en besluit de berg op te klimmen, helemaal naar Ciccino toe. De tocht is niet zonder gevaar, zo blijkt.
Het Medaillon is een ontroerend verhaal. Kort (circa 49 blz.) maar krachtig. Het toont aan hoe emoties, trouw en liefde kunnen zorg dragen voor een prachtige combinatie tussen spanning en menselijkheid. Hoe een schrijver zijn publiek kan boeien met kleine gebeurtenissen van eenvoudige mensen in een klein afgelegen dorp. Hoe sentiment en melancholie de pijlers kunnen zijn voor een kort verhaal dat als een pronkjuweel kan worden bijgezet in de Galerij der Groten. Niet bloedstollend, wel enerverend, vol stille hartstocht. Een verhaal dat wijlen Simon Carmiggelt zonder meer graag geschreven zou hebben.
Het boekje waarin het korte verhaal Het Medaillon is opgenomen, bevat eveneens een uiterst secure en chronologische biografie van Andrea Camilleri, de 82-jarige duizendpoot. In totaal telt het klein formaat boekje slechts 80 bladzijdes. Voor de fijnproevers.