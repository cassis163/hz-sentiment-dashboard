Emily Emerson is zesendertig jaar oud en werkt als journaliste. Ze heeft juist haar ontslag gekregen bij de krant ‘Orlando Sentinel’ en zwelgt in zelfmedelijden als ze een telefoontje krijgt van haar ex-baas. Die laat haar weten dat er een pakje is aangekomen dat persoonlijk aan haar is gericht.
Twee dagen later ontvangt Emily het pakket en het blijkt een portret te zijn. Emily is met stomheid verslagen als ze merkt dat het haar oma is die erop staat. Nog maar twee maanden geleden had ze in haar column over haar geschreven gepaard gaande met een foto van haar oma. Emily is totaal van slag en nog meer als ze het kaartje leest dat erbij hoort:
“Ik heb je column gelezen, en je hebt het mis. Je opa is altijd van haar blijven houden. Margaret was de liefde van zijn leven”

Haar oma heeft altijd gezwegen als ze naar haar opa vroeg maar ze wist wel dat hij haar had verlaten, net zoals haar vader haar had verlaten op jonge leeftijd. Ze kan het niet meer aan haar oma vragen omdat die onlangs is overleden, en ze moet dus noodgedwongen haar vader opbellen om meer te weten te komen. Haar vader schrikt ook als hij het portret ziet en vraagt waar het vandaan komt.
Als journaliste wil ze op onderzoek uitgaan en het eerste aanknopingspunt is een galerij in München. Ondanks hun verstoorde relatie gaat haar vader toch met haar mee naar Europa. Als ze daar op een dood spoor stuiten gaan ze terug naar de USA. Haar vader heeft echter een naam gevonden in een adressenboek en zo begint de speurtocht van Emily om de eigenaar van het schilderij te vinden.

Conclusie
Deze roman bestaat uit twee verhaallijnen. Het heden, wat de zoektocht naar Emily’s opa inhoudt, en de tweede verhaallijn is het verleden over haar oma en opa. Verder ga ik hier niet over uitweiden omwille van het spoilergevaar maar het is zeer zeker een prachtig verhaal.
Het verhaal is meeslepend en gaat over drie generaties. Elke generatie heeft fouten gemaakt en daar moeten ze nu uit leren en vooral aanvaarden. Elk personage wordt goed uitgediept. Ook in het bijzonder Emily. Dingen die in het verleden gebeurd zijn en die ze nu op deze zoektocht ook een plaats moet geven.
De auteur geeft ook historische feiten weer over WOII in de USA. Ik was verbaasd om te lezen dat er zoveel Duitse krijgsgevangenen waren die in de USA verbleven. Deze historische samenvatting was dan ook heel interessant om te lezen.
Dit boek omvat zoveel emotionele elementen zoals haat, bitterheid en wrok maar nog meer zijn het de schuldgevoelens, vergiffenis, familiebanden, leed en spijt die centraal staan in dit boek.
Het is een verhaal dat ons meeneemt naar Europa, de USA en ook een zoektocht naar een verloren familielid maar ook bij henzelf en dit gaat niet zonder slag of stoot. Elk personage komt zichzelf tegen en dat is heel confronterend!
Een ontroerend verhaal over familiebanden en ik wilde per se weten waar het schilderij nu vandaan kwam. Al wie van historische fictie houdt gaat zeker van dit boek genieten!
4 sterren