Toen ik De Brand van Istanbul in de winkel zag liggen was ik er direct nieuwsgierig naar. Ik weet namelijk niet zoveel over Istanbul, en zeker niet in de negentiende eeuw.

Yashim Togalu is de detective in dit verhaal. Aan het hof van de Sultan is een moord gepleegd en een aantal jonge officieren worden ontvoerd en een voor een vermoord teruggevonden. De tijd die Yashim heeft voor het oplossen van de zaak is beperkt, over enkele dagen is er een belangrijke inspectie van de troepen en voor die tijd moet de dader gepakt worden. Het blijkt verband te hebben met een sekte die Istanbul jaren eerder terroriseerde.

Het is eigenlijk een heel gewone detectives, weliswaar met een race tegen de klok, maar dan in de negentiende eeuw en in Turkije. Dat maakt dit boek ook wel leuk om te lezen. Ik wist hier heel weinig van af, en de meeste Turkse begrippen worden ook uitgelegd, in het verhaal of in een verklarende woordenlijst. Een deel van het verhaal is natuurlijk vreemd vanwege de cultuurverschillen, maar ik vond het net wel interessant om hier eens wat meer te weten over te komen. Het verhaal zelf leest makkelijk, er zit genoeg - misschien een beetje te veel - vaart in het verhaal en de schrijfstijl vond ik prettig om te lezen. Kortom, voor wie iets meer wil weten over het Ottomaanse Rijk in de negentiende eeuw, en tegelijk een detective wil lezen, is dit wel een aanrader.