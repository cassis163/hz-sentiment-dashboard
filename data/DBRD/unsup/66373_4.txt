Wanneer de dochter van Pier Sikkema plotseling aankondigt uit huis te gaan, lijkt het alsof zijn hele leven overhoop gegooid wordt. Zijn vrouw lacht nauwelijks nog, zijn dochter laat bijna niets meer van zich horen, en op de school waar Pier als conciërge werkt zorgt een mysterieus meisje voor nog wat extra problemen. Er lijkt slecht één optie over: Terug naar het platteland waar Pier opgroeide. Terug naar Friesland.

Schemerdieren is de debuutroman van Nowelle Barnhoorn en speelt zich gedeeltelijk af in Friesland, waar de schrijfster zelf is opgegroeid. Voor mij voegt dit landschap niks toe, maar mensen uit de streek zullen misschien bepaalde dingen herkennen. Ik las dit boek tijdens de leesclub van Hebban.

Het boek begint in Friesland, maar al snel volgt er een terugblik naar een zomer eerder in Amsterdam, toen alle problemen begonnen. Pier is een man die alles zo goed mogelijk wil doen, maar dat maakt hem ook een tikkeltje vreemd voor de buitenwereld. Zijn dochter kiest haar eigen weg en Piers vrouw kan daar absoluut niet mee omgaan. Pier probeert iedereen te helpen, maar dat gaat hem niet goed af. Steeds dieper zakt de grond onder zijn voeten weg en uiteindelijk neemt alles een heel andere wending dan Pier voor ogen had. De personages zijn goed uitgewerkt in dit debuut en hebben allemaal een heel eigen karakter. In het begin kon ik wat moeilijk in het boek komen, maar uiteindelijk las het als een speer en wilde ik door blijven lezen. De ietwat vreemde personen roepen verwarring en nieuwsgierigheid op maar ze zijn wat mij betreft nooit ongeloofwaardig. Nowelle heeft een fijne schrijfstijl en een origineel debuut neergezet.

Oordeel:
Ik vond 'Schemerdieren' best wel duister en allesbehalve vrolijk. Dat is niet erg, al zul je wel van dat soort boeken moeten houden (ik doe dat wel). Het einde is overdonderend, al kan ik daar natuurlijk verder niks over zeggen. In de leesclub waren de meningen heel uiteenlopend (van 1 ster tot 5 sterren) en ik denk dat dit ook echt een boek is dat je moet liggen (love it or hate it). Wat mij betreft is het een roman die héél goed in elkaar zit met een lelijke cover, waardoor veel lezers het helaas niet zullen oppakken terwijl dit boek het wel verdient. Maar goed, dat is ook maar één mening. Het gaat natuurlijk om de inhoud van dit boek, en daarom geef ik Schemerdieren 4 sterren