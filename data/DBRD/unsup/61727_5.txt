In de tragische eindes van Boris Bastarache maken we kennis met de in het begin ongeveer 11-jarige Boris in het Frankrijk van tijdens de tweede wereldoorlog. Samen met zijn vrienden besluit hij de Duitsers een lesje te leren door een koperdraad te spannen op de weg waar een Duitse fietser altijd voorbij moet als hij naar z'n vriendinnetje fietst. Uiteindelijk blijft Boris alleen over omdat de rest dit niet meer ziet zitten. Helaas blijkt het slachtoffer geen Duitser maar een Fransman te zijn, die nog had geleefd had Boris hem geholpen. Het blijkt de eerste moord te worden die in het boek omschreven wordt, al is het niet altijd expliciet gezegd dat onze 'psychopaat' Boris de dader van de omschreven moorden is. Feit is dat je beter niet tegen zijn kar rijdt. Boris is een intelligent iemand is, volgt uit het feit dat hij bij examens voor een bank met grootste onderscheiding slaagt en kan beginnen in het kantoor van zijn woonplaats. Hij werkt zich snel op, maar zijn echte liefde ligt in de reclamewereld . Hij huwt ondertussen een meisje van goede komaf die hem drie dochters schenkt, kan ondertussen terecht bij een gerenommeerd reclamebureau tot hij uiteindelijk zijn eigen prijswinnend reclamebureau opricht.
Boris is schijnbaar een gewone man, zonder al te veel persoonlijke problemen. Er vinden heel wat tragische eindes plaats, dodelijke slachtoffers vooral. De actie is nooit ver weg, het verhaal leest erg prettig en het komt op geen enkel moment ouderwets over, hoewel ik hier wat voor gevreesd had, gezien de tijdsgeest. Persoonlijk heb ik de hele tijd veel sympathie gehad voor de Boris, die door Koen Strobbe perfect is neergezet, iemand waarmee je makkelijk bevriend raakt, een innemend iemand, al praat ik natuurlijk zijn gedrag niet goed. Ik vermoed eigenlijk dat hij schizofreen is en zich dus niet altijd goed bewust van zijn daden.

Dit boek krijgt van mij de grootste onderscheiding, net als Boris op zijn examen voor de bank. Want als dit het niveau is, dat onze Vlaamse schrijvers kunnen halen, dan staan ons nog geweldig veel mooie boeken te wachten.