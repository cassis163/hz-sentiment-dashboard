Wat past er bij een zinderende, hete zomer? Een chicklit! Lekker aan zee, of lui in je strandstoel op het balkon; een koele witte wijn in de ene hand en je e-reader in de andere. Met Short stories of a singe girl zul je ongetwijfeld enkele uurtjes vol humor en relatieverwikkelingen doorbrengen.

Simone Lucchesi beschikt over een natuurlijk verteltalent. Ze vertraagt en versnelt op de juiste momenten waardoor ze spanning weet op te bouwen, ze kan een bepaalde sfeer of emotie oproepen - zonder clichébeelden – en ze zet geloofwaardige personages neer.

Het is alsof je beste vriendin naast je zit die jou al haar avonturen toevertrouwt; verhalen van verleiding en mislukking, hilarische toestanden en vriendinnen met geheimen onder elkaar. Talrijke verwijzingen in het boek naar tv-series, beroemdheden, songs en films versterken het gevoel. Je moet natuurlijk wel een beetje bij de tijd zijn, anders is er weinig lol aan maar zelfs ik (geboortejaar 62 vorige eeuw) kende ze stuk voor stuk.
"Ik zag eruit als Sophie van Geordie Shore seizoen 1, maar dan haar lelijke nichtje."
Het verhaal begint bij de eerste one night stand van Sara; de post-it boy. Na het beëindigen van haar 11 jaar durende relatie besluit Sara dat ze het beste meteen op jacht kan gaan naar een nieuwe lover.
"The best way to get over one man is to get under another"
Wat niet meteen het gewenste effect heeft.
"Als een slome kikker die tevergeefs een vlieg probeerde te vangen flapte hij zijn slappe tong in en uit mijn mond. Rillingen liepen over mijn rug."

Short stories of a single girl is een filmische vertelling waarin je niet alleen kennis maakt met de verschillende amants. Doordat ook Sara’s relatie met haar vader – haar wijze raadgever – en haar jeugd aan bod komen, wordt deze chicklit meer dan enkel een optelsom van romantische en erotische ervaringen. Een belangrijke rol is weggelegd voor Saartjes beste vriendinnen Nathalie en Lois; de een zo bezitterig dat ze geen vriend kan houden, de ander zo vrij dat ze geen vriend wil. Deze meiden-personages vormen een leuke tegenhanger van het hoofdpersonage Sara.

Sara is op zoek - tinder, speed-dating, chique clubs, studenten sociëteiten – naar de Ware.
"Aan de lengte van mijn schaamhaar kan ik altijd zien hoe lang het geleden is dat ik “het” heb gedaan. Ik ben een van die meiden die alleen haar schaamhaar scheert wanneer ze zeker weet dat ze actie kan verwachten."
Maar Sara is geen superheldin die iedere man met magische krachten om haar vinger windt. Integendeel, ze is een onzekere en kwetsbare vrouw die stommiteiten uithaalt waarmee ze de lezeres tot een glimlach verleidt. Hoe herkenbaar is deze geëmancipeerde, zelfstandige en onafhankelijke jonge vrouw die zo smacht naar de ware grote liefde en op haar pad van de ene liefdeskuil in de andere trapt. Totdat Sara ineens de trieste kant van het leven leert kennen en daardoor een groei maakt naar volwassenheid.

Het einde zorgt voor een verrassing die ik eerlijk gezegd wel zag aankomen, maar die tevens nieuwsgierig maakt naar het vervolg. Want dat zit eraan te komen!

Kortom, een heerlijk boek voor vrouwen op jacht en - niet minder – ook een boek voor vrouwen die hun prooi al hebben veroverd.
"Geen paniek, dacht ik: het komt goed. Ik nam een hoerenbadje en plensde wat water op mijn gezicht en onder mijn oksels."