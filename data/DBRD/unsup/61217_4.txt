Het boek
‘Het Rain Man-cliché is een verzameling korte verhalen van ouders, familieleden, leerkrachten en begeleiders over hun ervaringen met autistische kinderen.

De zoon van auteur Peter Boer –Jurre- heeft PDD-NOS, een van de aandoeningen in het autistische spectrum. Over Jurre, de moeizame interactie tussen ouders, kind en omgeving, schreef Boer eerder ‘Vol Hoofd’

Als vervolgstap hierop schreef Boer ‘Het Rain Man-cliché’. In dit boek stelt de auteur een vijftal jonge mensen met autisme centraal. Hij schetst portretten van deze jonge doorzetters met elk een unieke diagnose en een bijzondere positie in hun omgeving.

Een van de geportretteerde jongeren, Wessel, vertelt: ‘Ik vertel dat je de hersenen van een mens moet voorstellen als een dradenstelsel in een computer. Bij een normaal mens werken die draden gewoon. Bij mensen met autisme niet.’

Visie van de recensent
Eerder las en recenseerde ik ‘Vol Hoofd’ van deze auteur en was daar al bijzonder van onder de indruk. Zeker wanneer je geen ervaringen hebt met personen in je omgeving met PDD-NOS, dan geeft ‘Vol Hoofd’ enorm veel inzicht. Voor diegenen die daar wel in hun directe omgeving mee geconfronteerd zijn, is het een en al herkenning!

Nu dus ‘Het Rain Man-cliché gelezen en ik kan niet anders zeggen dan: ‘Wat een prachtig boek!’
Een verzameling heel mooie, maar vooral ook zeer realistische portretten, maken dit boek.
De realiteit verliest hij hierbij zeker niet uit het oog. De problemen die de geportretteerde jongeren ondervinden met hun omgeving, beschrijft Boer simpelweg zoals het is en juist dat maakt het indrukwekkend! Opnieuw een inspiratie voor velen.

Over de auteur
Boer werd in 1958 in Utrecht geboren en is schrijver, columnist en journalist. Hij schrijft over de multiculturele samenleving, over cultuur, welzijn en over onderwijs. Lange tijd was hij werkzaam als activiteitentherapeut binnen de ouderenzorg en met mensen met een verstandelijke beperking.

Onder het pseudoniem Coracias publiceerde hij verhalen over mensen in het alledaagse leven zoals ondernemers, beeldend kunstenaars, schrijvers, een wethouder en een imam. Onder zijn eigen naam schreef hij voor het Fonds Amateur- en Podiumkunsten over theatergroep 'Parels voor de Zwijnen'.

Uitvoering
Uitgeverij Gibbon
Paperback, 144 pagina’s
ISBN: 978 94 9136 3030

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/