Vormgeving.
Het boek is mooi vormgegeven, een frisse lichtblauwe en gladde kaft met een aansprekende tekening van een oude Buick en een alligator. In een boekhandel zou ik het boek zeker opgepakt hebben. Het lettertype is zodanig dat snel lezen niet eenvoudig is.

Over de schrijver - film.
Homer Hickam Jr heeft een autobiografische roman over Coalwood geschreven (Rocket Boys) die ook verfilmd is als October Sky (1999). Bij de bewerking tot filmscript zijn bepaalde zaken veranderd. Op blz. 277 van 'Albert moet naar huis' refereert de schrijver hier zelf aan met de woorden van de regisseur van destijds: "Dat krijg je als je je kindje aan de slavenhandelaren verkoopt". Wellicht is dat de reden voor de opbouw van 'Albert moet naar huis'. Volgens mij kun je dit boek het beste zien als losse scènes van een film die aan elkaar zijn geknoopt met als rode draad een werkelijke reis. Het is eenvoudig te verfilmen, zonder dat er veel aan gesleuteld hoeft te worden. Zelfs de inhoudsopgave leest als een filmscript. In 1999 is het verfilmde boek vertaald in het Nederlands onder de naam 'Oktober Hemel'. De overige boeken van deze schrijver hebben ook allemaal Coalwood als onderwerp en zijn heel goed ontvangen in Amerika. 'Albert moet naar huis' is zijn eerste vertaalde boek sinds 'Oktober Hemel'.

Boek - structuur.
Op de kaft staat: "Een min of meer waar verhaal". De personen in dit boek hebben als natuurlijke personen bestaan. Het zijn de ouders van de schrijver. Tijdens het lezen vroeg ik me steeds af "wat is nu waar en wat niet?" Geen enkele normale mijnwerker kan al die avonturen hebben meegemaakt, alleen een superman. Zoveel verschillende dingen leren in een relatief korte tijd lijkt me onmogelijk, het is gewoon teveel! Gelukkig staat in het nawoord dat behalve de reis alles verzonnen is. De schrijver gebruikt de kleine stukjes vanuit zijn eigen denkwereld én met een eigen lettertype om de verhalen een logische plaats te geven. Wat ook structuur breng, is dat de verhalen afspelen op plaatsen waar je geografisch langs komt als je van Coalwood West Virginia richting Florida rijdt. Inhoudelijk kon ik me moeilijk binden met de losse verhalen.
Als je het leest als een serie komische korte verhalen met dezelfde figuren in de hoofdrol geniet je waarschijnlijk enorm van dit boek. Had ik het maar zo kunnen lezen!

Leesclub.
Deelnemen aan een leesclub zorgt er bij mij voor dat ik langer over het boek blijf nadenken. Ook bij dit boek. Hoezo is er gekozen voor een bepaalde opbouw, wat is de functie van de verhalen geweest in de relatie ouders naar kind, welk doel heeft de schrijver met dit boek? Iedereen zal zich andere vragen stellen.