“In mijn bloed” is de derde thriller van Milou van der Will, na twee eerdere YA thrillers en een roman. Het is tegelijk een eerste deel uit een serie rond de zeer gedreven journaliste Benthe Berg. Benthe is journalist bij de het tijdschrift de Vrije Pers, moeder van Céline en vrouw van Raoul. Ze woont in het dorpje Ringendam, onder de rook van Amsterdam. Céline blijkt het slachtoffer te zijn van de plaatselijke pedofiel Rick V. Tot frustratie van Benthe blijft het dorp, kortzichtig, de hand boven het hoofd van Rick V. te houden en keert zich tegen Benthe. Ze bijt zich vast in het feit de waarheid boven water te halen, ongeacht de consequenties. Wat volgt is een fanatieke, gedreven zoektocht naar de waarheid.

Met “In mijn bloed” is Milou van der Will erin geslaagd om mijn eerdere scepsis na het lezen van Breekijzer weg te nemen. Vanaf bladzijde 1 is er direct spanning in het boek met het huidige verhaal waar Benthe zich in vast heeft gebeten. “In mijn bloed” is een volwassen thriller met interessante draadjes naar het uiteindelijke plot. Een realistisch verhaal met herkenbare karakters, je bouwt een band met ze op. Vooral Benthe en haar grenzeloze zoektocht naar de waarheid is heel sterk. De verhoudingen in een dorp komen helemaal tot zijn recht en zijn soms bijna frustrerend.

Wanneer je begonnen bent met lezen, is er geen houden meer aan, je moet verder. Het boek heeft me mijn nachtrust gekocht, ik moest blijven doorlezen om erachter te komen hoe het plot zich zou ontvouwen en Benthe achter de waarheid kan komen. Op het einde een goede cliffhanger, die maakt dat je absoluut deel 2 wilt gaan lezen. Knap gedaan! Eén minpuntje, een van de draadje is niet afgewerkt en dat is jammer.