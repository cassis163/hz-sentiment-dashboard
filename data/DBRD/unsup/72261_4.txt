Sophie-Ann lijkt alles te hebben wat ze maar wilt: ze heeft net haar studie afgerond, woont met haar vriend Jim en hun hondje in een leuk huis én Jim vroeg haar op romantische manier om te trouwen. Toch knaagt er iets aan haar. Sinds de verloving heeft Sophie-Ann namelijk terugkerende nachtmerries, die steeds erger worden. Daarnaast krijgt ze last van onverklaarbare lichamelijke klachten en wordt ze slachtoffer van een ongeval. Bij dit ongeval was een mysterieuze man betrokken, die daarna in haar dromen verschijnt. Haar eens zo mooie leven, lijkt nu helemaal op z’n kop te staan. Steeds meer twijfelt ze aan zichzelf en aan haar relatie met Jim. Wat moet Sophie-Ann doen? En wie is die geheimzinnige man?

Op het eerste zicht lijkt Sophie-Ann een redelijk doorsnee meid, die alles al op erg jonge leeftijd goed voor elkaar heeft. Ze is helemaal klaar om aan het huisje-tuintje-boompje leven te beginnen, samen met Jim. Ook Jim is een eerder standaard figuur te noemen. Een erg goeie jongen, die ontzettend veel van Sophie-Ann houdt. Als je hem al iets voor de voeten kunt gooien, is het dat hij misschien neigt naar een tikkeltje saaiheid.

Het verhaal is echter verre van saai. Het wordt al heel snel duidelijk dat Sophie-Ann helemaal niet zo doorsnee is, of dat zijn haar dromen toch alleszins niet. Al vroeg in het verhaal worden de nodige spanning en heel veel vragen gecreëerd. De schrijfstijl is heel vlot, Onmenselijk verliefd leest daardoor erg fijn weg. De fantasy had wel wat meer aanwezig mogen zijn. Nu leeft het geruime tijd op de achtergrond, maar zelfs wanneer het naar voren wordt gehaald, is dat op een enigszins aarzelende manier. Al bestaat daardoor wel de kans, dat het verhaal nu voor meer mensen toegankelijk is.

Het - voor mij – grootste punt van kritiek, zijn de vele vragen die wel worden opgeroepen, maar niet allemaal worden beantwoord. Mijn vermoeden is dan ook, dat dit het eerste deel in een langere reeks zou moeten worden. Of misschien is dat vooral mijn hoop. Ik vind het nu namelijk erg jammer dat een mooi verhaal niet helemaal afgerond kan worden in mijn hoofd. Daarnaast is het niet enkel dat er open vraagstukken blijven, er zijn ook gebeurtenissen die voor mijn gevoel nog niet helemaal waren afgewerkt.

Alles bij elkaar opgeteld, is Onmenselijk verliefd gewoon een oerdegelijk romantisch verhaal, met een vleugje fantasy. Het is een ouderwets ‘ik kan niet kiezen tussen degelijk of passie’-boek, wat menig vrouwen zal doen zwijmelen. Daarnaast is het ook een behoorlijk verrassend verhaal, met de nodige wendingen. Een goed verhaal, een sterk debuut en absoluut een aanrader!