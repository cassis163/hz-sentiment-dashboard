Goede dochter is de derde standalone van de hand van Karin Slaughter. Ze laat weer even Will Trent en Sara Linton los om een verhaal in haar hoofd uit te werken in een boek. Bij kleine Karin op school zat een kind welke zijn moeder verloor. Net als de moeder van Sam en Charlie in Goede dochter werd zijn moeder doodgeschoten in hun eigen huis.

Wat dit doet met een kind en zijn of haar verdere leven staat centraal Goede dochter. Sam is de 'goede dochter' en blijft bij haar vader Rusty wonen. Charlie eveneens slachtoffer van de schietpartij met allerhande lichamelijk beperkingen weet niet hoe snel ze weg moet gaan. Ze heeft de woorden van haar moeder Gamma in haar oren geknoopt en gekozen voor een totaal ander leven. Beiden wel advocaat, maar daar houden de overeenkomsten op. Een heftige gebeurtenissen maakt dat Charlie terugkeert naar het stadje uit haar jeugd, Pikeville.

Als het boek geen auteursvermelding had, zou het lastig zijn te raden dat Karin Slaughter de auteur is. De kenmerkende snelheid en het niet schuwen van heftige details, heeft ze losgelaten in Goede dochter. Het verhaal is relatief klein en draait vooral om gevoel en de effecten van de heftige gebeurtenis in het leven van Sam en Charlie. Hun relatie met elkaar en anderen speelt de hoofdrol. Dit maakt het boek niet minder goed, maar het is wel even wennen als je de eerdere boeken als graadmeter neemt. Af en toe is Karin er wel even herkenbaar met een portie harde humor van Sam en Charlie. Een van hun twee zou Karin zelf kunnen zijn.

Vele thema`s passeren de revue in Goede dochter: transgender, misbruik, moord, trauma, weggestopte geheimen en relaties. Karin Slaughter weet hier heel mooi mee om te gaan en merk je dat ze daadwerkelijk een boodschap mee wil geven met het schrijven van het boek.

Je zou het haast vergeten maar ondertussen is er een zaak op te lossen. Deze is intrigerend, want net als Charlie en Sam heb je als lezer ook het gevoel dat er iets niet klopt en speur je mee om hier achter te komen. Er blijken steeds meer overeenkomsten te zijn met het verleden van Charlie en Sam. Ze zijn dan ook perfect om Kelly te verdedigen en de waarheid te achterhalen. Het plot zit zoals het Karin Slaughter betaamd perfect in elkaar.