Zeggen dat Chemische affiniteiten een boek is dat over een hartstochtelijke liefde gaat, is een eufimisme. In de liefde die Giovanni en Selvaggia voor elkaar voelen, springen de vonken ervan af. Hun allesverzengende liefde verteert hen. Tot zover een romanthema dat wel vaker wordt bespeeld. Ware het niet dat het in hun geval om een onmogelijke, ja zelfs verboden liefde gaat. Giovanni en Selvaggia zijn een tweeling. Van pagina 7 tot 350 beschrijft de jonge auteur (17 jaar!) meesterlijk het hele scala aan gevoelens, facetten en fases van een heel innige liefde tussen twee mensen. Dat hun liefde taboe is, doet voor hen niets af aan het feit dat ze verslingerd zijn aan elkaar. Integendeel. Het drijft hen tot het uiterste …

Op zo’n jonge leeftijd zo’n breed gevoelenspalet kunnen bespelen, getuigt van de ongelofelijke matuurheid van Gaia Coltori. Op deze leeftijd een geloofwaardige én geslaagde variante creëren op het onsterfelijke Romeo en Julia, zet de deuren van het literaire walhalla wel wagenwijd voor haar open. Benieuwd naar meer van deze auteur.