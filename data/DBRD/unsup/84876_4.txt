Clarissa Pinkola Estés brengt met ‘de ontembare vrouw’ een boek als geen ander. Het boek stond al jaren op mijn verlanglijstje omdat de Engelse titel me enorm aantrok, ‘women who run with wolves’. De Nederlandse vertaling past bij het boek, maar omvat niet de magie van de originele titel. Dat vind ik zelf heel jammer.Ik had in eerste instantie niet door dat het om hetzelfde boek ging!

De ontembare vrouw gaat over alle vrouwen en is ook geschreven voor alle vrouwen. Elk hoofdstuk bied een nieuw thema met hieraan een sprookje of verhaal gekoppeld, die vervolgens uitvoerend word besproken en geanalyseerd. Sommige verhalen komen bekend voor, anderen zijn compleet onbekend en komen uit culturen waar wij in de Westerse samenleving niet dagelijks mee in contact zijn. Ik vond het heel mooi om op deze manier contact te krijgen met deze vergeten verhalen en culturen die zo ver verwijderd zijn van waar ik mijn dagelijks leven door breng. Deze verhalen en culturen hebben allen een nauwe band met de wilde natuur, iets wat ik prachtig vind. Hiermee komt de magie weer terug die de Engelse titel me had beloofd!

Maar daarmee stuitte ik ook op een probleem. De verhalen zijn magisch, mooi verteld en goed te volgen. De uitleg en analyse die Clarissa daarna geeft daarentegen niet. Haar uitleg is vaak zo lang en ingewikkeld dat ik de draad snel kwijt raakte. Dit boek is geen boek wat je eventjes leest om te ontspannen, het is hard werken en echt studiemateriaal. Tegelijkertijd is dit eigenlijk de enige kritiek. De opzet van het boek is prachtig en heeft als doel om alle vrouwen te bevrijden van de ketenen van de huidige maatschappij en de ontembare vrouw in zichzelf te omarmen. Een zeer nobel streven wat ik ook iedere vrouw toewens!

Kortom: een magisch maar erg ingewikkeld en daarom moeilijk te volgen boek. Desondanks is het voor iedere vrouw een aanrader om dit boek eens te lezen en te zien wat het haar brengen zal! Het is een boek wat je als vrouw elke paar jaar opnieuw zou kunnen lezen om nieuwe inzichten op te doen. Met de jaren zal je het boek wellicht ook beter gaan begrijpen.