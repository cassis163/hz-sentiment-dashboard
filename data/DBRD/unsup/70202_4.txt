‘Halszaak’ bevat een uiterst actueel thema, namelijk de toepassing van de nek-klem door de politie. Wanneer de politie, bij een juwelierszaak in de P.C. Hooftstraat, een zwerver wil aanhouden op verdenking van beroving, verzet de man zich hevig. De agent in kwestie past de nek-klem toe en de zwerver raakt in coma. Rechercheur Maya Oliphant ondervraagt de agenten en al snel blijkt dat hun verklaring ernstig afwijkt van een filmpje dat opduikt op internet.

“De politieauto reed weg, de zwerver achterin, een hoopje mens uit wie alle kracht gevaren was. Wilfried keek naar zijn gezicht, verscholen onder de grijze haren en baard. Het deed hem denken aan een schildpad die zijn kop intrekt.”

Wanneer de zwerver vervolgens in het ziekenhuis wordt vermoord, heeft Maya plotseling te maken met een moordonderzoek. Maya wordt stevig onder druk gezet om de zaak zo snel mogelijk op te lossen en ze gaat op zoek naar de identiteit van de zwerver. Het onderzoek leidt haar naar de verdwijning van een rechter in Alkmaar, nadat deze een aantal omstreden vonnissen uitsprak. Wanneer er, op de dag van de moord op de zwerver, ook nog eens vijf doden vallen bij een brand, heeft Maya haar handen meer dan vol.

“Hij balde zijn vuist, zijn neusvleugels trilden. Hij hief zijn arm op en liep dreigend op Maya af. Ze probeerde overeind te komen. De laptop kletterde op de grond. Remko stormde langs haar heen naar de gang.”

Dittrich hanteert een uiterst toegankelijke en beeldende schrijfstijl en weet met die combinatie én een prima spanningsopbouw, zijn lezers continu te boeien. Bovendien brengt hij een aantal uiterst boeiende karakters ten tonele die hij prima weet te karakteriseren. Dittrich geeft de lezer voldoende karakteromschrijvingen om zijn ‘acteurs’ goed te presenteren; het zijn echter nergens langdradige omschrijvingen. Dat komt mede voort uit het feit dat hij kans ziet zijn personages in de vele dialogen geloofwaardig te kenmerken.

Plezierig is bovendien dat, naast het lastige en gecompliceerde onderzoek, er ook aandacht is voor het privéleven van rechercheur Maya Oliphant en haar vrouw Inger. Op verfijnde wijze weet Dittrich het een met het ander te verweven.

“Maya had zich de hele nacht zorgen gemaakt om Inger. Voor het eerst in de tien jaar dat ze samenwoonden was Inger ’s nachts niet thuisgekomen. Ze had zich de vreselijkste ideeën in het hoofd gehaald: Inger was verongelukt. Door de leden van de SRF ontmasker en gemarteld. Versierd door Viola van Opheusden waardoor Inger ter plekke had besloten Maya en Zlatan te verlaten. ’s Ochtends was pas het bevrijdende sms’je gekomen.”

Dittrich zet zijn lezers bovendien over bepaalde zaken nadenken en dat is verfrissend. De auteur brengt de soms subtiele grens tussen goed en kwaad over het voetlicht zonder daar een oordeel over te vellen en hij besteedt aandacht aan diversiteit binnen het korps.

Kortom, met deze goed geconstrueerde thriller met subtiel opgebouwde spanning, bovengemiddelde inhoud en opmerkelijke en heftige finale, bevestigt Dittrich definitief zijn niveau.

Over de auteur
Boris O. Dittrich (1955) werkte als advocaat in Amsterdam, als rechter in Alkmaar en was jarenlang Tweede Kamerlid en fractievoorzitter van D66. Sinds 2007 werkt Dittrich voor Human Rights Watch, in New York en Berlijn. Eerder publiceerde Dittrich de thrillers Moord en brand en De waarheid liegen, die enthousiast werden ontvangen. Bij Uitgeverij Cargo verschenen W.O.L.F. (verkozen tot Beste Nederlandstalige thriller van 2016 door VN Detective & Thrillergids) en Halszaak.

Uitvoering
Uitgeverij De Bezige Bij/Thomas Rap
ISBN 9789403121703
Paperback, 358 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/