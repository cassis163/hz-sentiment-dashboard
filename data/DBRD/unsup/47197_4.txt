Het verhaal gaat over een ogenschijnlijk normaal gezin, dat opgroeit in de periode na de Tweede Wereldoorlog. Vader, moeder en kinderen. Vader verdient de kost en moeder zorgt voor het huishouden.

Op een dag vinden broer en zus in een snoepkistje een doosje met houten bestek. Op deze vondst reageren vader en moeder raar, ze zijn van slag. Later horen ze dat het bestek uit de oorlog komt en van vader is geweest. Vader wil hierover niet spreken en het voorval komt verder niet meer ter sprake.

Vele jaren later gaat dochter Mathilde studeren en als ze op een dag thuiskomt bij vader en moeder is er voelbaar iets veranderd. Vader reageert niet meer en blijft zwijgenâ€¦ Wat is er aan de hand?

Dochter Mathilde besluit het kistje met oorlogspapieren open te breken en het dagboek van vader te lezen. Dan beseft ze wat een leven haar vader heeft gehad ten tijde van de Tweede Wereldoorlog. Ze beseft dat ze nog veel van haar vader kan leren. Ze leert dat ze het leven niet doelloos voorbij moet laten gaan en dat ze moet vertrouwen op haarzelf. En bovenal zichzelf ontdekken.

De auteur heeft de spanning in het boek goed weten op te bouwen. Ze beschrijft de verschillende karakters op een begrijpelijke en liefdevolle manier. Een heerlijk boek dat gaat over de Tweede Wereldoorlog, waarover inmiddels vele boeken zijn verschenen. Maar toch weet Tessa IJzermans met dit boek zich op een mooie manier te onderscheiden van de rest. Een aanrader!