Liefde met gebruiksaanwijzing is mijn kennismaking met auteur Aline van Wijnen en is Feelgood je ding dan is dit je boek!

Het verhaal wordt in de ik-vorm verteld en via Robin doen gevarieerde personages hun intrede. Naast uiteraard de charmante en sympathieke Max, geven bijvoorbeeld karakters als de egoïstische Alix, de bescheiden Sveta en een bijzondere moeder elke keer weer sjeu en een tik verdieping in dit relationele gebeuren dat uit het leven van Robin is gegrepen.

In een meer dan fijne schrijfstijl krijg je steeds meer feeling met de personages, en vooral ook met Robin en Max. De opbouw hierbij is erg mooi gedaan, en nieuwe toegevoegde lijntjes weten steeds op het juiste moment de aandacht weer op te vlammen. Achter elk personage zit een eigen verhaal en stukje bij beetje kom je steeds meer te weten. Dan is het al lezend meeleven geblazen met de persoonlijke beslissingen die gemaakt zijn en gemaakt gaan worden.

De zakelijke samenwerking tussen Robin en Max geeft op soms humorvolle wijze een zalige inkijk in het leven van ‘de gewone mens’. Daarnaast snijdt van Wijnen op integere en pure wijze ook de wat zwaardere zaken aan. Wantrouwen, jaloezie, bedrog. Het wachten op een uitslag, de gevolgen van een zwaar verlies, wie ben ik en waarom ben ik zo? En belangrijker nog, welke weg sla ik dan in?

Dit alles zit verweven in dit prachtige verhaal waarin de liefde, vriendschap en familie de boventoon spelen. Waarin je al lezend genietend hoopt en duimt dat het allemaal in het goede vaarwater terecht weet te komen. Wat een compleet en prachtig uitgewerkt boek is dit, feelgood op zijn best!

Conclusie:

Schrijfstijl: 4

Plot: 4.5

Leesplezier: 4.5

Originaliteit: 4

Psychologie: 4.5

Vier dikke stralende sterren voor Liefde met gebruiksaanwijzing.

Karin Meinen.