Kerr is er alweer in geslaagd om de Tweede Wereldoorlog en zijn dilemma's en gevolgen voor de individuele Duitser briljant te schetsen.
Bernie Gunther verblijft afwisselend rond München en Wenen, en rond deze steden beleeft de hoofdpersoon als ex-SS'er en nu privé-detective allerlei hachelijke avonturen.
Deze keer is de ontsnappingsroute voor Nazi's richting Zuid-Amerika verweven met oude (SS)en nieuwe (CIA) medische experimenten op gevangenen.
De naoorlogse sfeer (meestal 1949) in beide landen wordt uitstekend beschreven en met een aantal gruwelijke "uitstapjes" naar gebeurtenissen tijdens de hitlertijd krijgt de lezer ook een extra authentiek beeld van die periode.
Deze vermenging van historische feiten en fictie gegroepeerd rond WO II wordt slechts geëvenaard door John Lawton.
"Onze" Tomas Ross (met zijn nepduits en spanningsverlagende uitweidingen) zou beide schrijvers eens moeten lezen...
Het einde van Kerr's boek (met Eichmann op een schip) geeft hoop op een vervolg.