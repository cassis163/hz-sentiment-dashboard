Marion Pauw en Susan Smit zijn geen onbekenden in de Nederlandse literatuur. Pauw bevindt zich vooral in de hoek van de literaire thrillers. Haar thriller Daglicht werd verfilmd met Angela Schijf in de hoofdrol en in 2015 mocht zij het boekengeschenk schrijven voor de Maand van het Spannende Boek. Smit schrijft romans waaronder De eerste vrouw. De twee schrijfsters hebben nu hun krachten gebundeld met Hotel Hartzeer als resultaat.

Hotel Hartzeer is een non-fictie boek waarin het onderwerp liefdesverdriet, een fenomeen dat maar weinig mensen bespaard blijft, uitgebreid aan bod komt. Of het nou gaat om een eerste kalverliefde of een huwelijk dat na een flink aantal jaar gestrand is, alles wordt zonder oordeel besproken. De dames putten hiervoor ook uit hun eigen ervaringen en delen hierbij ook zeer intieme informatie met de lezers. Niks wordt geschuwd. Nergens beweren ze dat ze hét antwoord hebben. Ze reiken vooral tips aan en delen hun eigen ervaringen. Dit gaat gepaard met de nodige humor zodat je ondanks het liefdesverdriet zo nu en dan toch een lach op je gezicht zult hebben.

Het boek is opgedeeld in drie delen: ‘De eerste verwerking’, ‘Benut het proces’ en ‘Je nieuwe leven’. Stap voor stap worden vervolgens de verschillende stadia uitgebreid besproken. Smit en Pauw discussiëren onderling ook uitgebreid en dat zorgt ervoor dat het nog een beetje luchtig blijft. 

Maar het gaat verder dan alleen een boek. De gelijknamige website www.hotelhartzeer.nl hoort erbij. De site is een verlengstuk van het boek en geeft meer informatie op de punten waar de lezer behoefte aan heeft. Het is ingericht als een echt hotel en kent onder andere een lobby, een ‘room with a view’, een bibliotheek, een behandelkamer en uiteraard roomservice. Er wordt doorverwezen naar een playlist met de 12 ideale songs voor een gebroken hart en de deskundigen die in het boek al kort een zegje hebben mogen doen, krijgen hier meer ruimte. Daarnaast wordt ook in het boek regelmatig verwezen naar andere literatuur die dieper ingaat op bepaalde aspecten.

Het is duidelijk dat er uitgebreid research is gedaan en dat is meteen ook de kracht van Hotel Hartzeer. Al die extra’s duwen het boek naar een hoger niveau, waardoor het meer wordt dan wat 'geneuzel' over verbroken relaties.

Heb jij last van liefdesverdriet en blijf je het liefst onder de dekens liggen? Of ben je op zoek naar iemand die jou een schop onder je kont geeft? Hotel Hartzeer heeft een kamer voor je vrij. Je hoeft alleen maar in te checken.