Jenny Downham schreef met 'Voor ik doodga' een mooi verhaal dat heel bekend werd (mede door de film). Ze schreef een ander boek dat minder bekend is. Het boek 'Jij tegen mij', uitgebracht in 2010, maakt voor mij net zoveel indruk als 'Voor ik doodga'. Jenny Downham laat met dit emotionele verhaal zien dat ze een schrijfster is die niet vergeten mag worden.

Ellies broer komt op een dag terug uit de gevangenis. Hij wordt verdacht van verkrachting. Hij zou de zus van Mikey verkracht hebben. Ellie was getuige en zij vertelt dat Tom het meisje niet verkracht heeft. Wanneer Tom op borgtocht vrijkomt, in afwachting van zijn proces, verandert het leven. Mikey is namelijk vastberaden wraak te nemen op de verkrachter van zijn zus. Hij wil bloed zien. Hij besluit naar het huis te gaan en komt Ellie tegen. De twee raken bevriend. Ook wanneer ze erachter komen wie ze eigenlijk zijn, kunnen ze elkaar niet loslaten. Maar wie heeft er gelijk? Heeft Tom Mikeys zusje verkracht? Wat heeft Ellie precies gezien?

Downham beschrijft in Jij tegen mij een lastig thema, maar dit doet ze bijzonder goed. Ze beschrijft Mikey en Ellie zo goed dat het voor de lezers echte personen worden. Je gaat meeleven met zowel Ellie als Mikey en je begrijpt de verschrikkelijke situatie waar ze in leven. De gedachten en gevoelens van Ellie en Mikey zijn levensecht en laten niets aan de verbeelding over. De vraagstukken waar beide personages mee rondlopen zijn begrijpelijk en tegelijkertijd heftig. Downham maakt met Jij tegen mij op deze manier lastige thematiek toegankelijk.

Het verhaal in Jij tegen mij is aantrekkelijk. Het liefdesverhaal tussen de twee jongeren, het verkrachtingsverhaal en het verhaal rondom chantage maken het boek zeer interessant. Vanaf de eerste bladzijde word je het verhaal in getrokken en tot de laatste bladzijde blijf je geboeid. Wat gebeurt er tussen Ellie en Mikey? Wat heeft Ellie precies gezien? Wat is de waarheid rondom de verkrachting? Met al deze vragen blijf je tot ver in het verhaal zitten! Spannend.

Jij tegen mij is romantisch, verdrietig, spannend, uniek en zeker niet saai. Het is een boek dat verslonden mag worden. Jij tegen mij of jij met mij?! Jij zoekt het uit!