‘Alweer een bestseller’ van Paul Sebes en Willem Bisseling is een herziene uitgave van het eerder in 2008 uitgebrachte ‘Bestseller’. Het boek en het televisieprogramma ‘De pennen geslepen’ zijn tegelijkertijd op de markt gebracht en brengen de theorie van het boek in de praktijk. Deze combinatie brengt de theorie uit het boek tot leven en daarnaast biedt de tv-serie leuk amusement.

Het boek beoogt de beginnende schrijver een helpende hand te bieden en te ondersteunen. Natuurlijk hoopt iedere schrijver dat al zijn geworstel tot een publicatie leidt. Zo vanzelfsprekend blijkt het echter niet te zijn. De auteurs geven ons een kijkje in de keuken van het boekenvak waaruit blijkt dat kwaliteit zichzelf niet verkoopt. Naast een geweldig boek, een goede uitgeverij en een prima publiciteit speelt de geluksfactor mee.

Voor het zover is dient de schrijver tot een aanvaardbaar boek te komen en zijn manuscript aan de man te brengen. Dit boekje beschrijft in zes hoofdstukken de stappen die een schrijver daarbij tegenkomt. Naast tips over verhaallijnen, personages, perspectief, spanning, sfeer, structuur en schrijfstijl besteedt ‘Alweer een besteller’ aandacht aan praktische zaken zoals het inleveren van een manuscript. Gebruik daarvoor bijvoorbeeld geen nietjes of ringband en stuur niet meer pagina’s op dan een uitgever vraagt. Je gooit daarmee je eigen glazen in.

Het boekje leest vlotjes en gemakkelijk weg en is onderverdeeld in hoofdstukjes en paragrafen. Deze staan met trefwoorden vermeld in de inhoudsopgaven en maken het makkelijk om de verschillende onderwerpen naderhand nog eens terug te lezen.

Heel handig zijn de bijlagen met onder andere voorbeeldbrieven, proposals en zelfs een modelcontract. Je treft er een lijst van uitgevers aan met de genres waarin ze actief zijn. Een lijstje met schrijfboeken en de mustreads-lijst complementeren het geheel en zijn handig wanneer je je in specifieke onderwerpen wilt verdiepen.

Alweer een bestseller is een makkelijk leesbaar schrijfboek dat een beginnende schrijver een aardig beeld geeft over wat hij kan verwachten. Het biedt ook een kijkje in de hedendaagse boekenwereld en is daardoor ook interessant voor wie meer wil weten over de boekenwereld en wat er bij het schrijven van een boek komt kijken.