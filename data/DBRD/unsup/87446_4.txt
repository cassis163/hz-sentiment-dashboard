Achter gesloten deuren is het debuut van B.A Paris. In Groot-Brittannië is het boek een grote sensatie, er zijn daar al vele duizenden boeken verkocht. Op 11 oktober verschijnt het boek eindelijk ook in Nederland, ik mocht via Hebban alvast een exclusief vooruitlees exemplaar lezen.
Jack en Grace lijken het ideale koppel. Ze wonen in een mooi groot huis met een grote tuin en maken verre reizen. Hij is een vooraanstaand advocaat die mishandelde vrouwen bijstaat en is innemend, sociaal, knap en doet alles voor zijn vrouw Grace. Grace staat aan de zijde van haar man en wordt gezien als een sterke vrouw, kan goed koken en is als een ouder voor haar zusje, die het syndroom van Down heeft. Jack en Grace lijken het leven dus perfect op orde te hebben. Schijn kan echter bedriegen…

Achter de gesloten deuren van het huis van Jack en Grace, blijkt Jack niet te zijn wie Grace dacht dat hij was. Het blijkt een psychopaat, die zijn vrouw het liefst opsluit in een kamer zonder eten en drinken. Hij manipuleert, bedriegt en past psychisch geweld toe, maar voor de buitenwereld blijft het de ‘perfecte’ man. Hoe kan Grace aan deze nachtmerrie ontsnappen?
Het boek bevat korte hoofdstukken, die wisselen tussen het heden en verleden, waarbij het heden en het verleden steeds dichter bij elkaar komen te liggen. Door de onderhuidse spanningen die de schrijfster in dit boek realistisch weet te beschrijven lopen de rillingen gedurende het hele verhaal over je rug. De schrijfster heeft het verhaal vanuit het perspectief van Grace opgetekend en over haar kom je dan ook het meest te weten. De overige personages worden minder uitgediept. Het boek leest makkelijk en door de wisseling van heden en verleden blijft de vaart en de spanning er in.

Uit dit verhaal blijkt maar eens te meer dat achter de gesloten deuren van ieder huis de dingen vaak niet zijn, zoals de buitenwereld ze ziet.