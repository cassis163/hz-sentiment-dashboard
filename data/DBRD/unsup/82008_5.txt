Langsnuit en de zeesterren is een sprookje; het vertelt waarom er nu geen zeesterren meer op het strand liggen.

Langsnuit, een zeepaardje, woont samen met zijn mama, papa, broertjes, zusjes, neefjes en nichtjes in de Noordzee vlakbij Oostende.

Hij heeft veel vriendjes; Mossel Jumbo, Grijsje garnaal, oester Dubbel Nul, Tongetje de zeetong en Gullie de Meeuw.

De diertjes wriemelen tussen de tenen van de zwemmende kinderen door en kriebelen de tenen van de kindjes op het strand, die dan verschrikt opspringen en luidkeels roepen om hulp. De kinderen zien de diertjes niet en dat is dolle pret voor Langsnuit en zijn vriendjes.

Elk jaar gaat Langsnuit met zijn familie op vakantie naar Cuba; daar woont neef Hippocampus. Het is daar altijd warm.

Op een dag dreigt er gevaar; Gullie de meeuw krijst naar zijn vriendjes: ‘hebben jullie dat gezien? Het ligt hier vol met lege mosselschelpen.’

Het maakt Gullie erg boos; wie had het gedurfd om de mosselen open te breken? Niemand weet het antwoord. Zelfs Langsnuit niet en hij is de slimste van allemaal. Langsnuit denkt lang na en zegt dan: ‘Mijn neef Hippocampus is nog veel slimmer dan ik, die weet het vast wel.’

Het is zeker een paar weken zwemmen naar Cuba en ook erg gevaarlijk met al die haaien en walvissen. Om zijn vriendjes te helpen gaat Langsnuit toch naar Cuba.

‘Hé, jij! Wat kom jij hier zoeken?’ galmde een donderend stem vanuit de ingewanden van de Drie Juffers.

Hoe gaat dit aflopen? Weet neef Hippocampus wie de mosselen openbreekt? En wat doen die piratenspoken? Wie is Kapitein Eenoog en waarom zwaait hij dreigend met zijn zwaard?

Je leest het allemaal in dit spannend en leerzaam boek; de kleurrijke illustraties maken het boek vrolijk. De auteur gebruikt geen moeilijke woorden; hij vertelt heel boeiend en laat de diertjes praten alsof het echte mensen zijn.

Wist jij dat zeepaardjes altijd in de richting van hun neus zwemmen? Dat je zeepaardje Langsnuit samen een paar familieleden kunt zien in het Noordzee aquarium van Oostende?

De illustrator heeft de diertjes perfect getekend, zodat je goed kunt zien wie Langsnuit is, zijn vriendjes, andere dieren en het piratenschip. Niet schrikken voor het spook; dat ziet er echt eng uit.

Op de voorste en achterste schutbladen zijn alle diertjes afgebeeld. De cover, waarop veel water, Langsnuit en zeesterren te zien zijn, maakt jong en oud nieuwsgierig naar dit sprookje.

Voor in het boek, op de eerste blauwe bladzijde, is een etiket afgebeeld met de tekst: Dit boek is van …, hierdoor wordt het een persoonlijk cadeau voor kinderen.

De auteur en illustrator zijn er ruimschoots in geslaagd om een aantrekkelijk boek te maken voor kinderen vanaf vier jaar; het verhaal is geschikt om zelf te lezen vanaf zes tot acht jaar.