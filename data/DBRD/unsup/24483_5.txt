Ik ben grote fan van Jackie van Laren, ik denk zelfs dat ik wel kan zeggen dat zij mijn favoriete Nederlandse auteur is. Haar boeken geven me een warm gevoel én ik lees ze echt in één ruk uit.

Dat was ook zo met ‘Duingras’, een verhaal dat Jackie van Laren oorspronkelijk voor Facebook schreef. Uiteindelijk is samen met uitgeverij Boekerij besloten dit verhaal én het vervolg (Stormwind en het derde deel dat in augustus uit komt) uit te geven.

Ik had dit verhaal voorbij zien komen op Facebook, maar ik eenmaal wist dat het verhaal ook in boekvorm werd uitgebracht, besloot ik te wachten. Ik ben niet goed in verhalen in stukjes lezen, ik wil meteen door kunnen lezen. Gelukkig was dat met ‘Duingras’ ook zo. De manier van vertellen die herkenbaar is voor Jackie van Laren zit hier ook goed in.

Jackie van Laren schrijft zo dat je vanaf de eerste pagina’s een band met de hoofdpersonen krijgt en dat je gedurende het lezen ze door elkaar wilt rammen, maar soms ook een knuffel wilt geven. Aan het eind van het boek weet je: dit zijn vrienden geworden. Axel en Wende, maar ook Vincent hebben ieder hun eigen uitgesproken karakter, maar passen ook geweldig bij elkaar. De manier waarop ze met elkaar omgaan maakte me aan het lachen, ik pinkte soms een traantje weg en baalde weer als een stekker toen het boek uit was.

Gelukkig ligt Stormwind al op me te wachten en ben ik daar (op het moment dat ik dit schrijf) alweer bijna halverwege in! Ik weet gewoon dat als ik een boek van Jackie van Laren lees, ik daar blij van word en Duingras is daar opnieuw geen uitzondering in. Heerlijk!

Axel, Wende en Vincent zijn vrienden van me geworden. ‘Duingras’, het eerste deel in de Eilandliefde-serie van Jackie van Laren, is opnieuw van begin tot eind genieten. Pot thee, stapel koekjes en misschien een tissue en je hebt een geweldige middag.