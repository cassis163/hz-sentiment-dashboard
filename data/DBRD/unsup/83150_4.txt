Dat weet je niet gaat over het getrouwde stel David en Emma, die wonen in Denemarken. David is advocaat en Emma is kunstenares. Emma is Engelse en ze hebben elkaar ontmoet in Londen. Met hun huwelijk zijn ze in Denemarken gaan wonen. Ze kan de Deense taal goed spreken, maar voelt zich toch soms een buitenstaander. Ze schildert elke dag, maar er worden niet veel schilderijen van haar verkocht. Ze hebben een dochter, Zoë, die haar eerste expositie heeft als kunstenaar. Ze komt haar nieuw vriend voorstellen, Nabeel, een Pakistaan. David en Emma zijn er van overtuigd, dat zijn achtergrond niet belangrijk is, maar raken toch in de war door alle vragen over en weer. David is Joods, maar hij doet er niets aan. Toch is dit soms moeilijk in de omgang met anderen. Net zoals toen Zoë een Davidster ging dragen op de middelbare school. Wat moest David daar van denken? Er ontstaat een gespannen sfeer waardoor de relatie onder druk komt te staan. Ze worden geconfronteerd met de keuzes, gebeurtenissen en relaties die hun leven gevormd hebben. Hoe weet je of je echt van iemand houdt?

Jens Christian Grøndahl beschrijft in Dat weet je niet de gedachten en gevoelens van zijn hoofdpersonen. We leren David en Emma door het wisselende perspectief goed kennen. Het verhaal is zeer goed geschreven met veel aandacht voor de psychologie van de personages. In het begin van de roman leren we David en Emma kennen als een hecht stel, maar na het etentje, waar Zoë haar Pakistaanse vriend voorstelt, is er een omslag. Liefde is niet zo eenvoudig. Ik heb gelezen, dat al Grøndahls boeken gaan over de liefde en hoe mensen daarmee in de knoop kunnen zitten. Dit is het eerste boek van deze schrijver. Ik ga er vast meer van lezen!