Sommige boeken zijn zo gevaarlijk dat ze beter gesloten kunnen blijven
Ina Enssr (echte naam Jaap van Raffe) belooft met deze waarschuwing dat hij de lezer zal trakteren op een super spannend verhaal. Afgezien van het feit of Enssr zijn belofte waarmaakt, scoort hij alvast een punt voor het originele thema dat hij heeft gekozen. Er zijn weinig tot geen thrillers met geocaching, een speurspel waarbij deelnemers met behulp van GPS op schatten jagen, als thema.
In d3Zusjes volgen we onderzoeksjournaliste Kristie Beekman die de verdwijning van computerexpert Paul Bos onderzoekt. Paul is al twee maanden spoorloos en niemand weet waar hij zou kunnen zijn. Na gesprekken met Pauls vrouw en zijn collegas komt Kristie er achter dat Pauls verdwijning iets te maken zou kunnen hebben met zijn hobby geocaching. Omdat Kristie zelf weinig van geocaching af weet krijgt zij hulp van ervaren geocachers Ine de Vries en John Cobben, een oud collega van Paul. Samen besluiten zij naar dezelfde cache (schat) te zoeken als Paul gezocht heeft, cache d3Zusjes. Op deze manier hopen zij meer duidelijkheid of aanwijzingen te kunnen krijgen over de verdwijning van Paul. Het onderzoek van Kristie verandert al snel van saai en moeizaam in een spannende speurtocht door de bossen van Wageningen en omgeving. Door verschillende aanwijzingen te volgen en moeilijke codes te kraken komen Kristie, John en Ine dichter bij de waarheid. Het wordt een speurtocht met dodelijke gevolgen.
d3Zusjes bezit genoeg ingrediënten voor een spannend verhaal, al is dit in het begin niet echt te merken. De lezer maakt eerst kennis met hoofdpersoon Kristie Beekman en leest hoe zij aan haar onderzoek begint en kennis maakt met geocaching. Van Kristie zelf als personage komen we weinig te weten. Het blijft bij een oppervlakkige beschrijving van haar uiterlijk en kleine details uit haar leven. Ook de andere personages blijven erg oppervlakkig en soms wat aan de kinderlijke kant.
Naast de zoektocht naar Paul Bos zijn er in het boek ook andere verhaallijnen verwerkt. Deze verhaallijnen zijn soms een beetje verwarrend, omdat ze niet helemaal goed zijn uitgewerkt en het onduidelijk waar ze heen gaan. Aan het eind worden ze snel afgesloten en daar blijft het bij. Pas wanneer Kristie en haar gezelschap op speurtocht gaan begint het verhaal interessant te worden.
d3Zusjes wordt eigenlijk echt spannend aan het eind wanneer de speurtocht een gevaarlijke wending krijgt en er bepaalde raadsels worden ontrafeld. De lezer komt te weten wat er met Paul is gebeurd en wie hier verantwoordelijk voor is. Het einde is totaal onverwacht. Net als de lezer het gevoel krijgt dat het verhaal begint, eindigt het.
d3Zusjes zou een betere thriller zijn geweest als het verhaal en zijn personages wat beter waren uitgediept. Spannende elementen zitten er genoeg in, maar pas na een paar hoofdstukken kom je als lezer echt in het verhaal. De auteur heeft bovendien ook te veel vragen open gelaten. Ook na het verassende einde voelt het verhaal niet afgerond. De belofte dat dit een te spannend boek is om te lezen is daarom helaas niet waargemaakt.