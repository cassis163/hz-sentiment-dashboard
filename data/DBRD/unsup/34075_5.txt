'Indrukwekkend' schreef de NRC, 'ge-wel-dig' stond er in Trouw. Recensies over Lampje, het debuut van Annet Schaap, illustratrice van onder andere boeken van Jacques Vriens en Janneke Schotveld. Ik kan niet anders dan me hierbij aansluiten.

Dit keer niet alleen tekeningen van haar hand maar een betoverend, ontroerend, mooi en lief verhaal over Lampje, de dochter van vuurtorenwachter August. Het verdriet om haar overleden moeder maakt haar vader afwezig en hij zoekt zijn heil in de drank. Iedere avond doet Lampje zijn werk, het aansteken van het licht in de vuurtoren. Maar op een avond gaat het mis, de lucifers zijn op, de tocht naar het dorp te lang en de storm te hard. Een schip op de klippen en alles wordt anders.

Lampje wordt naar het Zwarte Huis gestuurd, waar een monster schijnt te wonen.
'Het Zwarte Huis, het monsterhuis
Daar hebben ze een monster thuis'

Maar Lampjes nieuwsgierigheid wint het van de angst en zo ontdekt ze dat het geen monster is maar een jongen genaamd Edward met een vissenstaart ; 'Jongetje Vis. Jongetje dat geen monster is'.

Lampje weet zijn vertrouwen te winnen en samen gaan ze op zoek naar hun eigen vrijheid.

Een prachtig verhaal over dapper zijn als je denkt dat je niks durft, over groot zijn als je nog klein bent en over vriendschap en jezelf kunnen zijn.

Het verhaal komt snel en goed op gang, de zinnen zijn duidelijk geschreven, hier en daar soms wat poÃ«tisch maar dat past prima binnen het verhaal. Lampje, August, Vis en alle andere personages komen tot leven in dit bijzonder knappe debuut.

Annet kan prachtig illustreren maar ik hoop eerlijk gezegd dat ze inmiddels net zo van schrijven houdt.