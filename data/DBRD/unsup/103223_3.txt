Moordenaar van de president is alweer het vijfde boek van de succesvolle schrijver Brian Haig. Net als in zijn voorgaande boeken vervult Majoor Sean Drummond weer de hoofdrol. Dit keer moet Drummond samen met de FBI en CIA zien te voorkomen dat de president wordt vermoord.

Na de gruwelijke moord op de stafchef van het witte huis staan alle veiligheidsdiensten op scherp. De moordenaar heeft namelijk gedreigd ook de president te vermoorden. Dat dit dreigement uiterst serieus is, blijkt als de moordenaar meer belangrijke mensen ombrengt. Samen met advocaat Sean Drummond krijgt FBI-agente Jennifer Margold de opdracht om de maniak te stoppen. Stap voor stap komen zij dichter bij de waarheid en moeten ze alles op alles zetten om de zaak tot een goed einde te brengen

Het eerste dat opvalt aan Moordenaar van de president is de leuke, vlotte schrijfstijl van Haig. Het boek is doorspekt met droge humor waardoor het verhaal een prettige luchtigheid krijgt. Hoofdpersoon Drummond is bij tijd en wijle echt grappig en beschikt naast intelligentie over een heerlijk relativeringsvermogen. De spanning in het verhaal brengt je niet naar het uiterste puntje van je stoel, maar is voldoende aanwezig om te blijven doorlezen. De ontknoping is ronduit verrassend te noemen en zet alle puntjes op de i. Moordenaar van de president is echt zon boek dat je op een zwoele zomeravond, hangend in je luie stoel onder het genot van een wijntje, in één ruk uitleest. Zeker geen miskoop!