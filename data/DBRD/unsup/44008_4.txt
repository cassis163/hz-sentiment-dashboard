Eindelijk lag er eind juni van dit jaar weer een nieuwe Karin Slaughter in de winkels. En wat een verrassend boek. Wat minder spanning, wat meer diepgang, met name in de karakters van Will Trent en Amanda Wagner. Het karakter van Sara Linton komt veel minder prominent naar voren. Ik moest er wel even aan wennen maar eerlijk is eerlijk, de koningin van de suspense heeft weer een fantastisch boek neergezet!

Via het switchen tussen heden en verleden worden er twee verhalen verteld, waarbij al snel duidelijk wordt dat het heden en verleden met elkaar verweven zijn. Zowel Amanda als Will zullen daarbij diep moeten gaan. Wat ze liever zouden vergeten, zal toch naar boven moeten worden gehaald, en eindelijk zal er een stukje van het geheimzinnige verleden van Will duidelijk worden. Van Amanda krijgen we haar eerste ervaringen van haar werk bij de politie in de beginjaren '70 mee, en hoe zij zich daar, samen met vriendin Evelyn Mitchell, staande wist te houden toen zij samen met Evelyn eigenhandig de zeer gewelddadige moord op een prostituee onderzocht, dit tegen de zin van hun mannelijke collega's die liever zouden zien dat de dames zich niet bemoeien met moordzaken. Op het moment dat zij deze zaak toch tot een oplossing brengen krijgen zij pas het respect van hun collega's dat zij verdienen.

Tegenwoordig is Amanda een hoge politieambtenaar, en ook de leidinggevende van Will, en als zodanig krijgt zij een zeer gruwelijke moord op een studente in onderzoek. Een moord waarbij de werkwijze van de moordenaar griezelig veel lijkt op de werkwijze van de dader in haar eerste moordonderzoek. Reden voor haar om deze keer Will buiten het onderzoek te houden, immers haar eerste moordzaak heeft alles te maken met Wills geheimzinnige verleden. Will laat zich echter niet zomaar buiten spel zetten en gaat op eigen houtje op onderzoek uit, waarbij hij tot schokkende ontdekkingen komt. Uiteindelijk zullen er in het plot ook nog wat losse eindjes van de eerste moordzaak worden weggewerkt.