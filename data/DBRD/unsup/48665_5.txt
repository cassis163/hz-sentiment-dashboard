April 1962. Een betoverend mooie Amerikaanse actrice bereikt de kust van Porto Vergona, Italië, met de motorboot van Pasquales vriend Orenzio. Pasquale, die bezig is een strand aan te leggen, laat zijn oog vallen op de mysterieuze buitenlandse. Waar menigeen een dergelijke ontmoeting zou beschrijven als een droommoment, zou Pasquale het achteraf beschrijven als het moment waarop hij ontwaakte. Pasquale, de hoffelijkheid zelve, biedt de doodzieke actrice Dee Moray aan om haar te begeleiden naar zijn hotel. Haar verblijf in het vissersdorpje drukt een stempel op de levens van de inwoners in de hechte samenleving en nog het meest op dat van Pasquale.

Kort geleden. In Hollywood Hills, Californië, overweegt Clair Silver, chief development assistent van de legendarische filmproducent Michael Dean, haar veilige bestaan te verlaten. De baan is niet wat ze dacht, maar ze geeft het nog één kans: als er één goede film wordt gepitcht op Wild Pitch Friday, dan blijft ze. Die middag ontmoet ze de verlate pitcher Shane en een oude Italiaanse man die op zoek is naar de vrouw die zijn leven voorgoed veranderde.

Jess Walter (1965) heeft zes boeken op zijn naam staan. Hij is veelvuldig prijswinnaar. Met Citizen Vince (2005) won hij de Edgar Allan Poe Award. The zero (2006, vertaald als Het nulpunt) won onder andere de 2007 LA Times Book Prize. Beautiful ruins  (2012) werd  een #1 New York Times bestseller en verscheen in 2014 als Schitterende ruïnes bij uitgeverij Marmer. Ook in Nederland werd het boek lovend onthaald.

Schitterende ruïnes is een fenomenale roman die zich lastig laat samenvatten. Het verhaal is veelzijdig, genre-overstijgend. Zo liet ook een boekhandelaar aan Walter weten dat het boek onmogelijk in te delen is op genre. Dat vertelde Walter in een interview dat literatuurcriticus Arjan Peters met hem had op de boekpresentatie van zijn nieuwste roman (in Nederlandse vertaling) Het nulpunt.

Vijftien jaar werkte Walter aan Schitterende ruïnes en dat zie je erin terug. Elk detail is van belang en versterkt het verhaal. Het is een tragische liefdesgeschiedenis die even hartverscheurend als hartverwarmend is. Maar het is meer dan een liefdesgeschiedenis, want naast de psychologisch perfect uitgewerkte personages Pasquale en Dee Moray en hun liefde voor elkaar, volgen we een aantal andere personages. Ieder personage heeft zijn eigen verhaal, zijn eigen bagage en heeft een andere functie in het verhaal. Ieder personage is op een unieke manier een schitterende ruïne.

Het is prachtig hoe Jess Walter alle verschillende verhalen van de personages weet te integreren in één verhaal, waarbij alle facetten elkaar versterken en niets onduidelijk blijft. Elk verhaal, klein of groot, versterkt de plot en dringt bij de lezer binnen. Met zijn rijke woordenschat en magistrale schrijfstijl weet Walter de verschillende tijden en gebieden, de personages met hun gevoelens en gedachten en diens relaties tot elkaar tot leven te wekken.

Schitterende ruïnes is een kunstwerk vanjewelste.