Het boek Slow Cooked van Olivia Andrews staat boordevol recepten voor de slowcooker. Geen idee wat een slowcooker is of je hebt er geen? Geen probleem! Alle recepten staan zowel beschreven voor de slowcooker als voor gebruik van fornuis of oven. De kleurrijke foto op de cover van het kookboek nodigt direct uit om de bundel goed door te bladeren. Je stuit daarbij als eerste op een korte inleiding over onze dagelijkse eetgewoonten. Volgens het boek willen we lekker, voedzaam, gezond en snel te bereiden maaltijden. Een slowcooker zou daarbij ideaal zijn. Daarna volgen de recepten, deze worden allemaal begeleid met grote smakelijk ogende foto’s van de gerechten.

Met veel enthousiasme zijn er voor deze recensie een aantal recepten uitgeprobeerd. Mijn gezin was vooral erg te spreken over het recept: Cannelloni met drie kazen en snijbiet. Mijn verwachting was niet hoog -leek me wel erg veel kaas -maar ik werd blij verrast door de milde smaak van het gerecht. Dit cannellonigerecht is nu dan ook al meerdere keren op tafel gekomen. Inclusief een aangepaste variant met spinazie in plaats van snijbiet (omdat de plaatselijke supermarkt geen snijbiet op voorraad had). Een klein minpuntje van het boek? Voor sommige ingrediënten moet je net even iets verder zoeken dan bij de plaatselijke supermarkt. Of juist een pluspunt? Zo ontdek je op een leuke manier nieuwe producten.

Bladerend door de recepten maak je als lezer een vlotte wereldreis; van de Franse keuken ga je door naar Italië en kom je zelfs terecht in de Russische – en Zuid-Afrikaanse keuken. Veel variatie dus, de verwachting is dan ook dat dit kookboek veel mensen aan zal spreken, voor elk wat wils. Wat er nu alleen nog ontbreekt aan het boek is ruimte voor notities bij de recepten om deze hier en daar wat aan te passen, omdat smaken nu eenmaal verschillen.

Slow Cooked is vooral een aanrader voor wie gevarieerder wil eten en daarbij wel wat inspiratie kan gebruiken en een must-have voor mensen die in het bezit zijn van een slowcooker.