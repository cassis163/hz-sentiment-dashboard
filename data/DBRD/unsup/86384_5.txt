‘Azerty’ is opgedeeld in 4 delen elkeen met korte hoofdstukken die telkens vanuit een ander perspectief geschreven worden wat het lezen aangenaam maakt.
Deel 1 start in Gent : Oudere broer Kris neemt, tegen zijn zin, z’n 8-jarig broertje Marijn mee naar het speelterrein dat in de buurt van het ouderlijk huis ligt. Wanneer Kris meer aandacht heeft voor zijn vrienden dan voor zijn broer wordt Marijn ontvoert … een gebeurtenis die nefaste gevolgen heeft voor gehele gezin.
De daarop volgende delen spelen zich af van januari 2015 tot en met april 2015. Marijn en Kris zijn uitgegroeid tot volwassen mannen en leiden elk hun eigen leventje. Het leven van beide broers kent een enorm keerpunt wanneer hun, niet zo sympathieke oudoom, Oscar De Groot komt te sterven. De erfenis die ze ontvangen is gigantisch en beiden zien het als een kans om hun moeilijk verleden achter zich te laten en te focussen op de toekomst. Al worden die mooie voornemens snel in de kiem gesmoord.
De karakters van Kris en Marijn zijn enorm gebrandmerkt door de ontvoering. De gevoelens, frustratie en onmacht bij beide broers worden telkens zeer goed omschreven.
In de loop van het boek creëert SJ Paul meer en meer duistere kantjes bij enkele personages. Als je dan ook weet dat een groot deel van het verhaal zich afspeelt in een groot, oud, kasteel dan heb je natuurlijk een prachtige setting opgezet voor een toch donkere, mysterieus getinte thriller. Het is met momenten zelfs zo dat je de koude van enkele karakters voelt tijdens het lezen, dat je het gevoel krijgt dat je zelf in het gure kasteel rond aan het dwalen bent.

Net als je denkt dat je weet hoe de vork aan de steel zit, besef je telkens te laat dat SJ Paul je weer maar eens in het ootje genomen heeft.
Zeg nu zelf … Niks is zo leuk om, als thrillerliefhebber, af en toe te zeggen ‘Potverdorie, ik heb zo al door wie de dader is’ om dan enkele minuten later te concluderen dat de auteur duidelijk met je voeten aan het spelen is.

Dus kort samengevat : Met ‘Azerty’ heeft deze schrijfster zeer zeker een thrillerdebuut geschreven om U tegen te zeggen. Kruip op een donkere, regenachtige dag met dit duistere boek in je zetel … doe de lichten uit en zonder je af … tik tik tik tik …