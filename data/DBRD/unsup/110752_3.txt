Parijs, films en romantiek, dat zijn de hoofdingrediënten van het debuut van de Amerikaanse auteur Stephanie Perkins. Hoofdpersonage Anna woont in Atlanta en droomt ervan om filmcriticus te worden. Als haar vader haar dwingt om een jaar in Parijs te studeren, laat ze met pijn in het hart haar beste vriendin en crush Toph achter. In de Franse lichtstad vindt ze moeilijk haar draai en ook de vreemde taal wil niet vlotten. Gelukkig komt ze terecht in een warme vriendengroep en leert ze de vlotte en knappe St. Clair kennen. Vrijwel meteen is het duidelijk dat er meer aan de hand is dan vriendschap, maar zijn relatie staat als een muur tussen hen in. Bovendien worstelt Anna met haar gevoelens voor Toph.  

Beweren dat Perkins niet de eerste is die de liefdesperikelen van tieners beschrijft, is een zwaar understatement. Het aanbod aan romantische verhalen binnen Young Adult is groot en eruit springen is geen eenvoudige opdracht. Hoewel Perkins op het vlak van personages sterke troeven in handen heeft, biedt ze hen niet voldoende ondersteuning met een genietbaar, maar te clichématig en voorspelbaar opgebouwd verhaal als gevolg. Al zal dat de liefhebbers van onvervalste romantische verhalen een worst wezen.  

De sterkte van Anna & de French Kiss schuilt in de charmante en overtuigende hoofdpersonages, met Anna als uitblinker. Ze heeft een duidelijke identiteit die grotendeels ontluikt in haar prettig geformuleerde gedachten. 'Als er Olympische Spelen waren voor haar, zou St. Clair ze winnen. Met gemak. Tien punten. Goud.' Haar chemie met St. Clair spat van elke pagina en de bijhorende onzekerheden, al dan niet veroorzaakt door die vlinders in haar buik, zullen voor veel lezers herkenbaar zijn.  

Hoewel de belangrijkste nevenpersonages duidelijk uit de verf komen en elk hun eigen rol spelen in de ontwikkelingen, voegt Perkins ook een paar regelrechte stereotypen toe. Hun functie bestaat hoofdzakelijk uit het aanwakkeren van de sympathie voor Anna en St. Clair en het rechtvaardigen van hun doen en laten. Zo heb je het regelrechte kreng van de school die Anna meteen verklaart dat St. Clair veel te hoog gegrepen is en een love interest die niet zo loyaal blijkt te zijn als gedacht.  

Een liefdesverhaal is niet geslaagd zonder de nodige hindernissen en obstakels, maar Anne en St. Clair vormen net iets te vaak zelf de oorzaak. Het is doodnormaal dat het niet eenvoudig is om de juiste beslissingen te maken, maar soms is er geen enkele logische verklaring voor hun gedrag buiten het uitrekken van het narratieve verloop. Daarbovenop passeren er scènes en situaties die de lezer net iets te vaak heeft gelezen of gezien. Zo heb je een bestaande relatie die hun liefde in de weg staat, maar overduidelijk gedoemd is om te mislukken en een gehoopte geniepige kus terwijl er toch iemand toekijkt.  

Anna & de French Kiss is een luchtige en genietbare romantische vertelling die geen vernieuwing of diepgang op het oog heeft, maar voldoende charisma bezit om liefhebbers van het genre een zeer vermakelijke tijd te bezorgen.