Victor is een professionele huurmoordenaar. Tessarect is zijn codenaam. Niemand weet zijn echte naam en waar hij vandaan komt. Hij is berekenend, expert in het ongewapende gevecht, scherpschutter en schuwt geen enkele methode om gedaan te krijgen wat moet worden gedaan. Hij gaat terdege te werk, door zijn doelen van te voren goed te observeren.

Van een anonieme opdrachtgever krijgt Victor in Parijs een klus toebedeeld en dan begint het verhaal met grote vaart, veel actie en veel adrenaline. Hij moet een usb-stick in handen zien te krijgen. Hiertoe doodt hij Andris Ozols, een Letse officier van de Russische marine van achter in de vijftig. Al snel wordt er actie ondernomen om Victor te stoppen en belandt hij in een vuurgevecht. Het lijkt er op dat Victor nu zelf opgejaagd wordt.

"Ozols beweerde dat hij wist waar een Russisch fregat lag dat in 2008 is gezonken in de Indische Oceaan. De Russen hebben het ongeluk nooit erkend [....] bovendien had het schip volgens Ozols acht antischeepskruisraketten aan boord, de zogenaamde Oniks".

De CIA maakt zich zorgen om dit wapen, omdat er geen afweersysteem tegen is. Ze willen de eerste zijn die de Oniks zullen vinden en daarom willen zij degenen zijn die de informatie van de stick in bezit krijgen.

Victor begrijpt dat de jacht op hem is geopend en via vele omwegen, door meerdere landsgrenzen te passeren, weet hij te ontsnappen. Onderweg ontmoet hij een tussenpersoon, Rebecca. Zij blijkt waardevolle informatie voor hem te hebben.

Het vlotlezende verhaal heeft korte hoofdstukken en speelt zich af in zeven dagen tijd. Het bevat meerdere verhaallijnen die goed doordacht zijn. De lezer die een spannend, snel en actievol plot verwacht komt zeker niet bedrogen uit met dit boek. Het is een verhaal van internationale standing en z√©ker niet slecht. Een eventuele verfilming zal voor de Jason Bourne-fans een heerlijke actiefilm kunnen opleveren.
De lezer die ook houdt van psychologisch uitgediepte personages zal echter het gevoel hebben dat het verhaal op dat gebied vrij vlak is.
De grote schare aan personages die de revue passeren, en net zo snel weer vermoord worden, zijn ook snel weer vergeten, omdat hun platte karakters niet beklijven.

"De jager" is het debuut van de Engelse auteur Tom Wood en in 2011 in Nederland uitgegeven.

Omdat de plot goed is uitgedacht en gewoon heel spannend is beoordeel ik het met 3 sterren.