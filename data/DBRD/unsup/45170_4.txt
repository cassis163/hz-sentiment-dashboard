Jørn Lier Horst (Noorwegen, 1970) is schrijver en politieman in Larvik.
Met het boek Rode sneeuw brak auteur Horst internationaal door. De kluizenaar is het negende deel over inspecteur William Wisting, het derde boek wat verschenen is in het Nederlands. De uitgever heeft ervoor gekozen om vier delen uit te brengen in Nederland, hierna volgt er dus nog één (Wistingkwartet).

‘Een kluizenaar? Zo noemen we ze. Mensen op de vlucht die tenslotte ondergronds gaan. Ze nemen de identiteit en het anonieme bestaan over van een persoon die toch door niemand gemist zal worden!’

Het verhaal begint met een man die zittend voor zijn tv dood in huis wordt gevonden. Na onderzoek blijkt dat deze man, Viggo Hansens, daar al vier maanden zo heeft gezeten. Het blijkt de overbuurman van inspecteur William Wisting te zijn. De dochter van William, Line, werkt als journalist voor de krant VG. Ze komt een aantal dagen bij haar vader in huis logeren en besluit een artikel hierover te gaan schrijven. Met als thema eenzaamheid, hoe het mogelijk is om zo alleen te kunnen zijn tijdens je leven.

Tegelijkertijd wordt er op een veld een lijk gevonden onder een zilverspar, half verborgen onder de sneeuw. Het blijkt om een man te gaan die daar al sinds de zomer moet hebben gelegen. Aangezien er niemand op de lijst van vermisten staat wordt Wisting voor een groot mysterie geplaatst. Die wordt nog groter als er op één van de bewijsstukken de vingerafdrukken gevonden worden van een persoon die gezocht wordt door de FBI.

De journalistieke speurtocht van Line naar de mensen in het leven van ‘kluizenaar’ Viggo heeft raakpunten met de zoektocht van Wisting en de FBI naar de moordenaar en zorgen uiteindelijk voor een verrassende ontknoping.

De beschrijving van het landschap, de ijzig koude sfeer en de verschillende verhaallijnen zorgen voor een goede spanningsopbouw van het verhaal. De schrijver heeft een prettige schrijfstijl en mede door de korte hoofdstukken leest het boek lekker weg.

Wederom een prima thriller van Jørn Lier Horst. **** sterren