Het boek bestaat uit een korte inleiding, negen hoofdstukken en een dankwoord. Tevens vinden we nog een hoofdstuk genaamd De school van Jack, met daarin experimenten, tips en feiten. Een leuk extra gegeven voor de jongeren die het boek ook lezen. De schrijftaal is vlot en makkelijk toegankelijk voor de lezers. Er staan wel moeilijke woorden in maar dat hoort bij uitvindingen en zeker die op wetenschappelijk gebied. Maar de woorden worden in de context wel duidelijk.

Jack is een jongen met een gouden toekomst voor hem en al heel wat indrukwekkende projecten achter hem. Hij heeft al heel wat prijzen gewonnen op wetenschappelijke beurzen. Dat niet al die projecten daadwerkelijk tot grote acties van anderen hebben geleid is soms niet te bevatten.

Als voorbeeld nemen we zijn uitvinding waar het eigenlijk om draait in het boek. Een methode die snel, goedkoop en in een vroeg stadium diverse kankersoorten kan signaleren. Hoe kan het dat het wellicht nog jaren gaat duren voordat deze methode erkend gaat worden en toegepast. Wie is daar mee gediend? In mijn ogen alleen de machtige medische industrie die met deze methode natuurlijk een stuk minder geld kan verdienen. Want hoe eerder diverse kankersoorten ontdekt en behandeld worden, hoe minder geld in het laatje om het maar plat te zeggen.

Tevens komen in het boek nog een aantal zaken terug die spelen in het leven van Jack. Zoals pesten, depressie maar zeker ook het uit de kast komen. Jack heeft zelfs ooit een poging tot zelfmoord gedaan maar gelukkig mislukte deze.

Zijn beste vrienden, google en wikipedia, gebruikt Jack gedurende zijn schoolcarrière, tijdens zijn projecten en in het dagelijks leven. En zelfs nu gebruikt hij het nog. Zijn interactie met zijn volgers en lezers via social media wijzen daarop.

Doorbraak is het boek met een indrukwekkend verhaal over een jonge uitvinder met nu al een staat van dienst waar menig volwassen persoon ‘jaloers’ op zal zijn.

Doorbraak leest als een trein en zal zeker anderen inspireren om hun dromen waar te maken en door te zetten.


Deze review verscheen het eerst op mijn eigen boekenblog.