Hella de Jonge vindt zichzelf op enig moment terug aan de monitor in een ziekenhuis. Ze heeft een hartaanval gehad. Als de goede bedoelingen van de specialisten haar tot een gevangene van een systeem dreigen te maken, komt ze in opstand. Ze gaat op zoek naar de oorzaak van haar fysieke problemen en wat haar drijft. Dit leidt tot ontroerende gesprekken met haar dochter, beiden hebben een kind verloren, en soms confronterende, maar ook hilarische bezoeken aan haar vader.

“Dat wist ik wel, maar ik had geleerd me niet uit de tent te laten lokken. Contact met hem onderhouden was uiterst complex. Soms ging het goed en leek er niets aan de hand. Maar als hij weer eens met mijn zus had gesproken, was er geen land met hem te bezeilen. Soms moest ik uit zelfbescherming afstand nemen.”

‘Hartschade’ is de autobiografische roman van auteur Hella de Jonge waarin zij een lans tracht te breken voor het feit dat het nog altijd te vaak voorkomt dat bepaalde fysieke klachten bij vrouwen niet worden herkend als hartfalen. Hartproblemen dienen zich bij mannen anders aan dan bij vrouwen. Mannen krijgen meestal pijn op de borst; de klachten bij vrouwen zijn doorgaans veel vager, zoals pijn in de buik, nek, schouders of rug, vermoeidheid, kortademigheid en duizeligheid. Het gebeurt nog veel te vaak dat de huisarts vrouwen met dergelijke klachten ‘het bos in stuurt’ met een verhaal over de overgang. Toen Hella de Jonge zélf met deze misstand werd geconfronteerd, besloot ze er een boek over te schrijven.

“Rechtstandig drijf ik, kopje-onder, in helder lichtblauw water. Het lukt me niet om boven te komen. Ik spartel met benen en armen en probeer zoveel mogelijk bellen te blazen om aandacht te krijgen. Ik hoor mensen praten. Ik stik. Ik moet omhoog. Ik kan niet schreeuwen. Iets houdt me onder water. Niemand doet wat.”

‘Hartschade’ is een autobiografische roman. Een indrukwekkend boek over medische ellende en missers, frustratie, ontroerende gesprekken en zelfreflectie. De Jonge verwerkte haar eigen ervaringen met de medische wereld in het boek, maar ook allerlei andere aspecten uit haar heden en verleden spelen een rol in ‘Hartschade’. Diverse herinneringen uit haar jeugd komen in het boek voorbij. Zo kende De Jonge een harteloze opvoeding doordat haar ouders zwaar beschadigd werden door wat het leven hen had gebracht. Ze verloor haar zoontje aan een onopgemerkte hartkwaal en haar 7-jarige kleindochtertje Maggie stierf tijdens een hartoperatie. Teveel voor één leven zou je zeggen en toch houdt deze vrouw zich staande, gesteund door haar man Freek.

‘Hartschade’ is een dieprakend relaas van een dappere, strijdbare maar ook kwetsbare vrouw die zich in haar boek openhartig blootgeeft. Prachtig geschreven en herkenbaar voor heel veel lotgenoten. Een aanrader voor hen die in een vergelijkbare situatie verkeren of verkeerd hebben, maar feitelijk zou iedereen dit boek moeten lezen.

Over de auteur
Hella de Jonge (1949) is kunstenares en auteur, getrouwd met Freek de Jonge en dochter van Eli Asser en Eva Croiset. De Jonge is beeldhouwster en schrijfster.
Hella de Jonge publiceerde in 2006 het autobiografische boek ‘Los van de Wereld’. In dit boek beschrijft zij het leven van een tweede generatie Joods kind en de daarmee gepaard gaande problemen op openhartige wijze. De tegenstelling tussen de uiterlijk zo vrolijke tekstschrijver en scenarist Eli Asser en de werkelijke gezinssituatie van twee ouders met een onderduikverleden is groot. In 2012 verscheen het vervolg, ‘Spring’.

Uitvoering
Uitgeverij Atlas Contact
ISBN 9789025452209
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/