Theo en Marianne Hoogstraaten zijn naast een schrijversduo ook man en vrouw. Theo begon met het schrijven van kinderboeken. Zijn vrouw was de kritische lezer. Zij veranderde langzaam in coauteur en zo ontstond hun eerste 'volwassenen boek' Een middag aan zee. Inmiddels hebben ze samen al meer dan 10 thrillers geschreven waarin vaak heden en verleden met elkaar samenwerken om tot een spannend verhaal te komen.
De omslag is gemaakt door Alexandra de Vries van Studio 100%. Ze zijn bekend van verschillende magazines zoals Happinez en Flow. Ze werken samen met veel uitgeverijen en zijn verantwoordelijk voor het creatieve en design artwork.

Het verhaal wordt verteld via twee verhaallijnen. Het ene verhaal speelt zich af in het nu en vertelt over de vermissing van twee jonge vriendinnen, Vicky en Julia, vanaf hun vakantieadres in Manoppello. Hun familie gaat op zoek, maar komt erachter dat er meerdere mensen op zoek zijn. En dat er meer achter schuilt dan een gewone verdwijning. Emilia, de zus van Julia, wil er persé achterkomen wat er is gebeurd. Zij krijgt hulp van Luigi, een journalist, en Antonio, medewerker van Soluzione Ufficio Investigation. Maar zijn hun bedoelingen wel de juiste en zijn ze wel wie ze zeggen?
Het tweede verhaal gaat over Madeleine die woont op Château de la Roche in het plaatsje Rigney in 1206. Ze is ziekenverzorgster. Haar man Guy komt terug van een kruistocht. Ze hebben een heilig artefact gevonden. Eigenlijk 2: de lijkwade van Christus en het doek met het Heilige Gelaat (il Volto Santo). Vanaf dat moment gebeuren en vreemde en onaangename dingen. Madeleine wordt beschuldigd van moord en hekserij en wordt opgepakt. Ze wordt schuldig bevonden en veroordeeld tot de heksenproef. Ze overleeft de proef en moet vanaf dan een nieuw leven opbouwen zonder haar man en kind.

Theo en Marianne hebben een fascinerende speurtocht geschreven die zowel in het heden als ver in het verleden plaatsvindt. Door hun research wordt de lezer haarfijn verteld hoe het verhaal tot stand is gekomen. De taal die ze gebruiken is zeer visueel. Ze schetsen de beelden voor je ogen. Alle personen komen authentiek over en hun emoties zijn begrijpelijk. Vooral Emilia en Madeleine, de hoofdpersonen uit beide verhaallijnen, zijn prachtig beschreven.

Met Bloedlink hebben Theo en Marianne een heerlijke en spannende thriller geschreven waarin godsdienstfanaten en (bij)geloof een grote rol spelen. Waarin heksen en dwergen voorkomen. En we meer leren over conjuncties en onze kalender in samenhang met bijzondere gebeurtenissen.
Langzaam wordt de sluier verder opgelicht waarbij de lezer af en toe op het verkeerde been wordt gezet.