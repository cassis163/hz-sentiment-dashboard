Deze bespreking is gebaseerd op de Zweedse originele versie 'Vita spår'. Narcotica is het vervolg van het vorig jaar verschenen boek Memento van de Zweedse Emelie Schepp. Om van een totaal andere branche te komen, namelijk Marketing en Communicatie, heeft ze direct een groot succes gekend in eigen land, en ook in het buitenland zijn haar eerste thrillers over Jana Berzelius zeer goed ontvangen.

Jana's functie komt erop neer dat ze vanuit het justitiële apparaat de zaken die zij aangereikt krijgt, mee opvolgt (de termen in Zweden, Nederland en België komen niet volledig overeen...). En in dit vervolg wordt ze opnieuw geconfronteerd met een zaak die verband houdt met haar eigen verleden. Op een trein wordt een dode Thaise vrouw aangetroffen die om het leven is gekomen doordat één van de drugsbolletjes die ze smokkelde, openbarstte in haar maag. Haar vriendin had de conducteur ter hulp geroepen maar is er nadien vandoor gegaan. Sommige sporen wijzen al snel naar Danilo, een man uit haar verleden die Jana liever wilt vergeten, en die ze ervan verdenkt haar leven in de tang te hebben. Het rechercheteam van Gunnar gaat er achter aan, maar ook Jana wil hem zo snel mogelijk vinden om haar vel te kunnen redden.

Daarnaast krijgt Jana het moeilijk met haar vader dankzij enkele ontwikkelingen en komt deze relatie ook meer en meer onder druk te staan. Ook de ontwikkelingen van enkele rechercheurs worden verder opgevolgd in dit boek. Het constante gevecht van Jana om haar leven op de rails te houden, overschaduwt bij wijlen het misdaadverhaal waaraan verhoudingsgewijs minder aandacht is geschonken en dat niet altijd even geloofwaardig overkomt. Desondanks is het een goed verhaal dat vlot geschreven is met de nodige spanning. Jana is wel een boeiend personage dat je graag wilt blijven volgen. Bij wijlen zit Jana ook zo in het nauw waardoor je je gaat afvragen hoe dat ze zich daar uit gaat redden en dan kan het ook al eens wat onsamenhangend worden.

Het is enerzijds welkom dat er een deel 3 aankomt om haar te blijven volgen, anderzijds neemt dit ook een beetje de spanning weg van het einde van dit deel 2 natuurlijk... In vergelijking met het eerste boek Memento kwam dit boek wel vlotter op gang omdat een aantal personages niet meer uitgebreid geïntroduceerd moesten worden. Al bij al een vlot geschreven spannende maar wat oppervlakkige thriller.