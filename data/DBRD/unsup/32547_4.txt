Ook dit derde boek in Karin Slaughter's serie heb ik met klamme handen en een verhoogde hartslag gelezen. Wederom houden Sara Linton (kinderarts en lijkschouwer) en Jeffrey Tolliver (rechercheur en Sara's ex-man) zich bezig met de rotte appels die het stadje Grant County rijk is. Ditmaal begint de ellende op de campus van een universiteit. Verschillende studenten leggen op de gruwelijkste manier het loodje en Slaughter wijkt er niet voor terug dit tot in de bloederigste details te beschrijven.

Wanneer oud-rechercheur Lena Adams (nu beveiligingsbeambte op de campus) op eigen houtje op onderzoek uitgaat, raakt zij verzeild in een wereld van mishandeling en psychische chaos. Vanuit verschillende verhaallijnen, waarbij je op een gegeven moment het idee hebt van 'hoe zit dit in hemelsnaam in elkaar', blijken aan het eind heel langzaam alle puzzelstukjes op hun plaats te vallen. Om je alsnog verbijsterd achter te laten bij het lezen van de laatste bladzijde. Brrr... de titel is het boek meer dan waard!