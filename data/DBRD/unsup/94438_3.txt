Ava Li is een buitengewone persoonlijkheid: ze is forensisch accountant, met als specialisme het innen van uitstaande schulden, en ze blinkt uit in martial arts (bak mei). Ava Li werkt samen met Oom, die in <b>Dans van de Tijger</b> een belangrijke rol op de achtergrond speelt. Oom heeft connecties met de Chinese maffia en biedt daar waar nodig hulp. Erg hulpbehoevend is Ava Li niet: ze staat letterlijk en figuurlijk haar mannetje en lost bij voorkeur zelf haar problemen op.
Ava Li accepteert de opdracht een enorm bedrag aan schulden op te sporen en terug te halen. Daar staat een passende vergoeding tegenover op basis van <i>no cure, no pay</i>. Ze weet het geld vlotjes te traceren, maar dan beginnen de problemen. Ava Li rolt van 't een in 't ander en derden doen een duit in het zakje. Beter gezegd: halen een duit uít het zakje, want ook zij eisen een passende vergoeding.

<b>Dans van de Tijger</b> mist spanning, maar ik heb genoten van de vaart in het verhaal en van de creativiteit die Ava Li aan de dag legt. De ontknoping is weinig verrassend als je al lezende al afgevraagd hebt waarom bepaalde zaken aan de orde komen.
Ian Hamilton heeft een prettige schrijfstijl en hanteert een gevarieerd woordgebruik. De Kantonese woorden en de begrippen uit de Chinese en Thaise cultuur vormen een uitdaging om zelf nog nadere informatie op te zoeken. De financiële aspecten worden helder en in begrijpelijke taal uiteengezet. De auteur geeft er blijk van ter zake kundig te zijn.

<b>Dans van de tijger</b> kan hier en daar een oppepper gebruiken. Het is een thriller van de categorie minder spannend, maar kenmerkt zich door een niet-alledaagse hoofdpersoon en een ongebruikelijke locatie, te weten (Zuid-)Oost-Azië. Minpunt is de overdaad aan opsommingen en details, die met name in de eerste helft van het verhaal de vaart eruit halen.
Ik waardeer dit onderhoudende boek met ***.