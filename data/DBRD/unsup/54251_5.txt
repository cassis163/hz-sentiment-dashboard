Een geweldige hervertelling van de Griekse mythen!
Stephen Fry vertelt op een boeiende manier, brengt humor in de verhalen, en steekt er enkele knipogen naar de moderne tijd in. Bekende verhalen worden zo nét iets anders en daardoor misschien zelfs interessanter. Ik haalde er af en toe mijn eigen exemplaar van de Griekse mythen bij, en ontdekte dat zijn versie soms afweek van wat er in mijn boek stond. Maar waarschijnlijk zijn van elk verhaal wel verschillende versies terug te vinden.
Het is knap hoe Stephen Fry er zijn eigen draai en interpretatie aan geeft.
Ook de voetnoten waren bijzonder interessant, zo vertelt hij vaak welke woorden er van bepaalde goden en godinnen zijn afgeleid. Veel bijgeleerd!

Er zijn wel twee minpuntjes voor mij: ik snap dat het onmogelijk is om een volledige stamboom te geven, maar degene die er nu in staat is wel heel erg beknopt (dan had er net zo goed geen in gestaan). En ik mis ook wel een index, als ik een bepaald verhaal of personage wil opzoeken. In de inhoudsopgave vind je nl. niet alles terug.

Maar ik heb vooral ontzettend genoten van dit boek, een absolute aanrader voor wie in de Griekse mythologie geïnteresseerd is, of voor wie hier nog niet mee vertrouwd is.