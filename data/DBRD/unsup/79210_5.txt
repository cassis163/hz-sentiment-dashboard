Afgelopen februari en maart deed ik mee met de Epic Reads leesclub van Hebban en las ik het tweede boek van Angie Thomas; ‘On the come up’.
Voor mij was dit mijn eerste kennismaking met Angie Thomas en het bespreken van dit boek in de leesclub leverde een mooie discussie op.

‘The Hate U Give’, het debuut van Angie Thomas en inmiddels verfilmd, stond al lange tijd te wachten op mijn ‘To Be Read’ lijstje. Omdat het boek, ook door de verfilming, een ware hype is, heb ik gewacht met lezen omdat ik ‘On the come up’ een eerlijke kans wilde geven zonder vergelijkingen te maken met haar eerste boek.

Ondanks de terughoudendheid vanwege de hype rondom THUG en de gedachte dat ik het waarschijnlijk niets zou vinden juist vanwege deze hype, heb ik na het lezen van OTCU toch het boek opgepakt.

In THUG leeft de 16 jaar oude Starr in twee werelden. Ze woont in de achterstandswijk Garden Heights waar bendes de wijken ingenomen hebben en waar het op straat zeker niet altijd veilig is. Omdat haar ouders zoveel mogelijk de veiligheid en een goede toekomst willen garanderen gaan Starr en haar broers naar een school in een betere wijk. Deze school bestaat voornamelijk uit blanke jeugd. Starr weet deze twee verschillende werelden met moeite gescheiden te houden, tot ze op een avond de enige getuige is die ziet hoe haar ongewapende beste vriend wordt neergeschoten door een blanke politieagent.
Haar werelden komen op deze wijze bij elkaar en Starr’s zoektocht naar gerechtigheid begint. Echter zitten er consequenties aan de keuzes die zij hierin maakt.

Het verhaal begint direct met de heftige dood van Khalil, Starr’s goede vriend. Een echte binnenkomer in het verhaal waarvan de gebeurtenis direct de toon zet.
In het verhaal zie je Starr struggelen met de omgeving waarin zij leeft en de omgeving waarin zij naar school gaat. Ze zoekt naar haar eigen identiteit en dit is goed leesbaar. Angie Thomas heeft dit absoluut realistisch en herkenbaar geschreven.

Starr vind ik als hoofdpersonage een sterk karakter hebben. Haar gevoelens en gedachten zijn logisch evenals haar acties. Als personage zie je haar heel erg groeien door het verhaal heen. Ze begint als een meisje dat voldoet aan de verwachtingen van anderen en eindigt als een prachtige persoonlijkheid met een eigen mening. Het is heel mooi deze ontwikkeling te zien.
Een van mijn andere favoriete personages uit dit boek is Chris, de blanke vriend van Starr.
Ondanks de heftigheid van het onderwerp is het mooi om te zien dat Angie ook laat zien dat er ruimte is voor liefde en dat het elkaar supporten niet afhankelijk is van iemands huidskleur of achtergrond.

Alle personages hebben een meerwaarde in het verhaal en juist het lezen van de verschillende meningen en perspectieven geeft diepgang aan het verhaal.

Ik heb dit boek in het Engels gelezen en ben meer dan positief verrast over de prettige schrijfstijl. Het las lekker weg en gevoelens en gedachten zijn zodanig opgeschreven dat alles letterlijk voelbaar is. Mooi als een auteur je zo weet te raken met woorden.

Er is al zoveel gezegd en zoveel geschreven over THUG. Ik kan alleen maar zeggen dat ik mij na het lezen van dit prachtige boek volledig kan aansluiten bij de mensen die dit boek gehyped hebben. Ik begrijp de hype namelijk volkomen.

Het is een verhaal over verschillen, over gerechtigheid, culturen, maar zeker ook overeenkomsten. Ja ‘Black life matters’ maar ook zeker met de notitie deze actuele gebeurtenissen met zijn allen aan te pakken.

De spanningen tussen politie en de zwarte gemeenschap zijn actueel in Amerika en Angie Thomas heeft op bijzondere wijze aandacht aan dit probleem gegeven door dit prachtige boek te schrijven.
Ze heeft actuele gebeurtenissen weten om te zetten in een realistisch verhaal dat door een ieder gelezen kan worden, en nu ook gezien.

Het boek heeft mij geroerd en is wat mij betreft een absolute toevoeging aan het YA adult genre.
Tevens zou het van mij absoluut op de leeslijst mogen voor middelbare scholen.
Het heeft mij doen laten nadenken over mijn eigen meningen en mijn kijk op de wereld. En het heeft voor mij ook de gebeurtenissen, zo ver van mijn eigen leven vandaan, in een ander perspectief gezet.

Conclusie: een absolute aanrader!