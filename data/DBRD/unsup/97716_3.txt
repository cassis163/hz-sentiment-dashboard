Recensie Het Negende Gebod van Chris Houtman:

Aan drie musea wordt onverwachts de kans geboden om authentieke, unieke teksten met opmerkelijke inhoud van Plinius de Jongere aan te schaffen.
Gelijktijdig wordt een Nederlandse scenarioschrijfster benaderd om de inhoud van die teksten en met name de haat tegen vrouwen door de katholieke kerk openbaar te maken door middel van een opzienbarende, niets verhullende film. En voilà: een thriller met historische achtergrond is geboren.

Maar dit keer ook met een Nederlandse achtergrond: een Nederlandse scenarioschrijfster, de Nijmeegse universiteit, de moord op een professor aldaar.
Leuk om Nederlandse plaatsen en gedetailleerde straatnamen tegen te komen in de beschrijvingen: mensen die daar bekend zijn kunnen op deze manier het verhaal ook echt voor zich zien afspelen.

In dit boek zijn citaten zijn opgenomen uit brieven van Plinius de Jongere, waar het verhaal op in gaat. Verder worden er ook verhalen opgerakeld uit de geschiedenis van Jezus Christus. Maar wat is waar?

Er worden theorieën gepresenteerd, waarvan je als lezer niet weet wat waar is of fantasie van de schrijver. The Da Vinci Code wordt er vaak bij gehaald, waarvan de historici in dit verhaal stukken uit dat boek onderschrijven of juist tegenspreken. Zeer intrigerend voor de lezer!

Op één theorie wordt echter juist voortgeborduurd: de rol die Maria Magdalena had ten tijde van Jezus Christus. Vergelijkend met het nog steeds heersende dogma dat vrouwen als niet gelijkwaardig aan mannen worden gezien. Ten tijde van Jezus Christus of in het huidige Trump tijdperk: vrouwen worden nog steeds niet gezien als leiders, doch als minderwaardige wezens die vooral de man moeten dienen. Dat vrouwen in opstand kwamen, destijds al, en nog komen, wordt nog steeds afgedaan als “lastig”.

Door middel van de gevonden teksten van Plinius de jongere wordt steeds duidelijker hoe groot de rol van Maria Magdalena was. De katholieke kerk wil de openbaarmaking hiervan koste wat kost tegenhouden. De kerk wil alles afdoen als Fake News, een term die destijds al de lading dekte.

Het verhaal is zeer pakkend en sleurt de lezer mee de geschiedenis in. Moord, achtervolgingen, good guys en bad guys.

Dit is een thriller waar alles in zit!