'Duister Carnaval' is het tweede verhaal over 5 kinderen die proberen de tweede Hemelrijder te redden. Dat gaat niet zonder dat het uiterste van hen gevergd wordt.
Nog vóór de inhoudsopgave van 28 hoofdstukken staat een uitleg over hoe je omgaat met de QR-codes die na elk hoofdstuk vermeld staan en wat je er mee kunt doen. Ook zonder smartphone kun je volop genieten van alles wat je aangeboden wordt. Je kunt bovendien een gratis app downloaden van De Bieb-bende, voor Apple en Android. Een aanrader. Het is heel mooi gedaan!

Ik heb ook van het eerste deel genoten en dit deel doet daar zeker niet voor onder. Het is volwassener geworden. Niet in de zin, dat het voor volwassenen geschreven is, maar in de zin van beter doordacht en spannender, beter geformuleerd voor de jeugd. Het leest ook prettiger is mijn mening.
Wat bovendien weer als een rode draad door het verhaal loopt, is dat het belangrijk is om samen te werken en elkaar te vertrouwen. Dan is de kans het grootst dat wat je van plan bent te doen, ook zal slagen. Zo is het ook in het echte leven. Het is een mooie boodschap, die niet vaak genoeg gebracht kan worden.

Nog even een opsteker voor diegenen die zelf geen smartphone of laptop ter beschikking hebben:
(er zijn helaas kinderen die het niet zo breed hebben) het verhaal is heerlijk te volgen zonder dat. Alle extra's zijn extra's, maar maken wel dat de serie meer bij deze tijd hoort. Ook wanneer een ouder iemand het boek gewoon als boek wil lezen, heeft hij/zij daar ook veel plezier in.

Het spannende einde doet al weer uitkijken naar het volgende deel: 'De Tijdwachter'.