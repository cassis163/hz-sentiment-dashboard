Waarom verstop je eten voor jezelf? Hoe ga ik om met sociale verplichtingen? Maartje Willems beschrijft in haar boek Vanaf nu wordt alles beter de vele momenten in haar leven waarop ze even met de handen in het haar zit.

Verhaal
Waarom verstop je eten voor jezelf? Waarom zit iedereen om de drie maanden in een vorm van persoonlijke crisis? Hoe herken ik the one? Hoe ga ik om met sociale verplichtingen? En moet ik een auto kopen of blijf ik sukkelen met de NS?

We wonen in een eerstewereldland, we staan steevast bovenaan in de lijst van gelukkigste volken ter wereld, maar toch zijn er nog allerlei grote en kleine vraagstukken waar we regelmatig tegenaan lopen. Voorbeelden zijn: online daten, flirten op de werkvloer, keuzestress en goedbedoeld advies.

Maartje Willems beschrijft in haar boek Vanaf nu wordt alles beter de vele momenten in haar leven waarop ze even met de handen in het haar zit. De vraagstukken die ze in haar boek beschrijft leiden tot tal van hilarische ontdekkingen, praktische oplossingen en weggeredeneerde problemen (die je eigenlijk met goed fatsoen geen problemen zou kunnen noemen, hooguit hinderlijke hobbels op een op zich goed aangelegd wegdek).

Look & Feel
Een omslag dat de lezer gelijk lonkt. Het boek oogt zacht en klassiek, maar ook speels door de tekening. De hashtags op de cover zijn een soort kernwoorden over de inhoud van het boek, evenals de titels van de boeken die op de tekening staan. Het mintgroene en turquoise kleurtje geven er een vrolijke twist aan.

Het boek is iets kleiner dan een doorsneeboek en heeft een mat omslag, en jullie weten inmiddels volgens mij wel dat ik daar groot fan van ben! Matte omslagen liggen altijd iets lekkerder in de hand en weerkaatsen geen zonlicht (heel fijn voor het maken van foto's!).

Het lettertype is duidelijk leesbaar, wel wat groot, maar je gaat hierdoor sneller door het boek heen. De hoofdstukken zijn van verschillende lengtes en worden geïntroduceerd met een vraagstuk dat volgens Willems absoluut relevant is voor alle eind-twintigers én dertigers, met of zonder dilemma. De titels van de hoofdstukken zijn allemaal in een vrolijk lettertype dat handgeschreven lijkt.

Door het hele boek heen zijn er leuke illustraties van Lona Aalders te vinden die passen bij de hoofdstukken.

Oordeel
Het was voor mij hier en daar een uitdaging om door het boek om doorheen te komen. Ik denk dat dit komt doordat ik momenteel twintig jaar ben en dus niet heel veel herkenning tegen kwam in de dilemma's van Maartje. Wanneer ik echter wél over iets herkenbaars las (denk aan soms liever op de bank met Netflix, dan een avondje stappen, of te kleine kleding kopen als je wilt afvallen, en uitstelgedrag), kon ik een lach absoluut niet onderdrukken.

Heel af en toe heb ik wel het idee dat Willems iets té grappig probeert te doen. Zonde, want ze schrijft leuk en doet mij zelfs af en toe aan Bridget Jones denken met haar hilarische dilemma's en praktijken.

In het kort: een boek dat lekker wegleest, en ongetwijfeld voor een glimlach zal zorgen bij velen (met name bij eind-twintigers en dertigers, met of zonder dilemma). Ik ben zeer benieuwd of de andere bloggers uit deze kettingblog (zie het schema onderaan de pagina) iets meer herkenning zullen vinden bij de dilemma's van Maartje Willems en dat zij na het dichtslaan kunnen zeggen; vanaf nu wordt alles beter!

Sterren: ***

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Publicatiedatum: 15-02-2018
Pagina's: 256
ISBN: 9789022584002