Het centrale thema in Wees Onzichtbaar is de strijd van een Turks gezin tegen een onvoorspelbare en gewelddadige vader. Het verhaal speelt zich af tegen de achtergrond van de Bijlmer van de jaren 80 van de vorige eeuw. Het verhaal wordt hoofdzakelijk verteld vanuit het perspectief van de zoon, Metin. Hoewel in verschillende situaties met meerdere thema's is hij de spil van het verhaal.

Wees Onzichtbaar kenmerkt zich door een prettig leesbare schrijfstijl zonder gebruik van onnodig moeilijke woorden. Het laat een compleet beeld zien van de situatie, zoals die speelde in de genoemde periode in de Bijlmer, inclusief de ramp waardoor deze wijk wereldnieuws werd.

Murat Isik slaagt er dan ook in een een roman neer te zetten, die zich op verschillende manieren laat lezen: als een coming of age roman over een Turkse jongen die in een moeilijke situatie in een moeilijke tijd zijn draai moet vinden in een onbekend land, het is tevens een boek over de geschiedenis van de Bijlmermeer. Met name lezers, die hier bekend zijn zullen dat laatste aspect ook zeker weten te waarderen.

Het enige negatieve puntje is dat het verhaal af en toen wat fragmentarisch overkomt. Het kan dan soms lastig zijn weer snel in het verhaal te komen, nadat je het boek even terzijde hebt gelegd.

Al met al is dit een uitstekende en bovenal complete roman, die je na het lezen nog lang zal bijblijven. Ofschoon ik niet alle boeken van de shortlist heb gelezen zou ik het zeer zeker begrijpen, indien Wees Onzichtbaar de winnaar van de Libris Literatuurlijst wordt.