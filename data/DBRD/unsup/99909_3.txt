Het is een mooi vormgegeven boek. Per gerecht is er een inleiding over de herkomst van het gerecht. Dat is erg interessant. Ik wist bijvoorbeeld niet dat Olipodrigo, een allegaar van ingrediënten in 1 pan, hét feestgerecht was van de Gouden Eeuw. Of dat het gerecht Timpano, een pastagerecht voor een complete Italiaanse familie, de feitelijke hoofdrolspeler van de eetfilm Big Night (1996) is. De gerechten worden op mooie foto’s getoond en zien er smakelijk uit. Ook de opzet om per ingrediënt met een stippellijn naar het recept te verwijzen waarin het ingrediënt bewerkt wordt, is goed gekozen.

Maar dan het echte koken, daar is een kookboek toch voor. De gerechten zijn voor een huis, tuin en keukenkok erg bewerkelijk. Met zorg veertjes van duiven verwijderen (plukken) is niet aan mij besteed. De ingrediënten zijn lastig te verkrijgen. Een houtsnip schijn je te moeten importeren inclusief poelierverklaring, aangezien het een beschermde vogel is. Varkenspoten uitbenen (of de slager vragen dat voor je te doen) of een kalfskop koken trekken mij persoonlijk niet.

Voor een canard à la presse heb je een eendenpers nodig (om het karkas uit te persen voor een bol van smaak staande saus). Een ham garen in een hooikist of het gebruik van een gehaktmolen om een exquise worst van vis met zeevruchten te maken, de gerechten zijn interessant voor een professionele keuken, want het gemiddelde huishouden heeft al deze hulpmiddelen niet in huis.

Van koken is het niet gekomen, het boek zou daarvoor 2 sterren krijgen. Echter het bevat wel de op de cover beloofde unieke geschiedenis van meer dan twintig gerechten om de algemene kennis op te vijzelen. Het boek is daarmee een 4 sterren sieraad voor in de keuken. Gemiddeld worden dat drie sterren voor dit boek.