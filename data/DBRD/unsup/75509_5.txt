Wanneer Isabel, een drop-out uit de haute cuisine, een nieuw leven in Zuid-Frankrijk wil opbouwen, verdwijnt haar levensgezel.

Ze belandt in een maalstroom van gebeurtenissen, waarbij ex-legionairs, corrupte smerissen en illegale orgaanhandelaars de dans leiden. Gelukkig staat David, een wijnbouwer uit de streek, die vroeger gendarme was, haar bij.

Het is heel lang geleden dat ik nog een boek las dat me letterlijk niet los liet. Korte hoofdstukken lopen naadloos in elkaar over, waardoor stoppen met lezen écht wel moeilijk wordt. Het verhaal is zo geraffineerd opgebouwd, dat je als lezer een tijdje nodig hebt om de verhaallijnen die aanvankelijk parallel lijken te lopen, te zien kruisen.

De auteur bespeelt de lezer meesterlijk, via zijn gave om absolute terreur af te wisselen met fascinerende indrukken van het heerlijke leven in de Provence.

Ik ben iemand die zich tijdens het lezen van een thriller vaak afvraagt: 'Is, wat ik hier lees, écht mogelijk of worden er dingen met de haren bij gesleurd.' 'Kruis en Munt' geeft daar een duidelijk antwoord op: het is allemaal perfect plausibel. En dat maakt het verhaal net zo beklijvend.
Ik kijk alvast ongeduldig uit naar een opvolger.