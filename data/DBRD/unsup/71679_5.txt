54 minuten is een boek wat me nog lang bij zal blijven. Het is intens en indrukwekkend. Een boek dat je vast houdt over een onderwerp wat helaas veel te vaak geen fictie is…

Dit boek is echt een boek waar je doorheen vliegt. Ik ben zelf een vrij langzame lezer, maar nu lukte het me om 100 bladzijdes binnen twee uur te lezen! Dat heb ik normaal bijna nooit! Het was gewoon zo ontzettend spannend en intens, dat ik heel graag wilde weten hoe het verder zou gaan. Ongelofelijk hoeveel er kan gebeuren in iets minder dan een uur…

Het verhaal speelt zich af op een Amerikaanse high school en wordt verteld vanuit verschillende point of views. Zij maken de high school shooting allemaal op hun eigen manier mee. Ze zijn op verschillende locaties in en nabij de school aanwezig, en hebben allen een relatie tot de schutter: Tyler. Doordat ze allemaal hun eigen verhaal hebben met Tyler, kom je op die manier dingen over hem te weten. Hierdoor ga je je afvragen waarom hij tot deze acties gekomen is. Het enige jammere aan dit boek vind ik dan ook dat je geen POV vanuit Tyler hebt. Want juist omdat dit iets is waarvan je je niet voor kan stellen dat iemand dit ooit zou willen doen, ben ik benieuwd naar zijn motieven en gedachten.

Aan het einde van elk hoofdstuk zijn er Tweets of blogposts te lezen. Dit geeft weer hoe mensen tegenwoordig social media gebruiken om hun gevoelens te delen, maar ook hoe trollers en nieuwsmedia hiermee omgaan. Dat maakte erg veel indruk op mij, want het is de keiharde realiteit. Tegenwoordig is alles zo makkelijk te delen, maar soms vergeten mensen dat degenen in zo’n vreselijke situatie als deze, vechten voor hun leven. Zij willen niet lastig gevallen worden door verslaggevers om daar hun verhaal te doen. Zij willen overleven.

Het is een boek wat je echt vast houdt en de laatste 100 bladzijdes hebben echt mijn hart gebroken. Het was zo goed geschreven en de quotes zijn zo mooi! Heel indrukwekkend. Je gaat zo meeleven met de karakters in het boek, dat je huilt wanneer zij huilen, en gilt wanneer zij gillen. Dat je pijn voelt wanneer zij pijn voelen…

Uitgebreide recensie op mijn blog: https://readinge.wordpress.com/2016/11/04/recensie-54-minuten/