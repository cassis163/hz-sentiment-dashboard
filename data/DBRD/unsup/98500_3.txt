Cruise Control - M.P.O. Books
Genre: Misdaadroman
Uitgever: De Leeskamer en M.P.O. Books
ISBN: 97890 8606 0429
Uitvoering: Paperback
287 pagina’s
Uitgave: november 2014

Over de auteur;
(bron mpobooks.nl)

Sommige mensen worden geboren als literaire talenten, anderen ontwikkelen zich langzaam dankzij hun grote ambitie. Het laatste is zeker waar voor de schrijver M.P.O. Books (Marco Books - 1972). Zijn debuut, Bij verstek veroordeeld, kwam in 2004 uit bij uitgeverij Ellessy. Deze piepkleine uitgever bood nauwelijks mogelijkheden om deze misdaadroman te promoten, dus ging de ambitieuze Marco Books zelf op pad. Hij bezocht boekhandels, deed signeersessies, liet op eigen kosten flyers ontwerpen en verspreiden, schreef feuilletons voor zijn website en bedacht allerlei andere acties om naam te maken. Eind 2006 kwam het tot een vertrouwensbreuk, waarna M.P.O. Books op zoek ging naar een andere uitgever. Tevergeefs benaderde hij de grote, commerciële uitgevers. Eind 2009 tekende hij bij uitgeverij De Leeskamer een contract.

Inspiratiebronnen voor de schrijver zijn auteurs van weleer, zoals Agatha Christie en Arthur Conan Doyle, maar ook hedendaagse schrijvers als Henning Mankell en Donna Leon. Marco Books haalt ook inspiratie uit bekende detectiveseries, waaronder Midsomer Murders, A touch of Frost en Foyle's War. Terwijl deze series zich in Engeland afspelen, koos M.P.O. Books de Utrechtse Heuvelrug en het Zuidoostelijke deel van de provincie Utrecht als decor voor zijn boeken.

Korte inhoud;

Op een zomeravond wordt er op recreatieterrein de Treekerpunt een homo doodgeschoten. De Amersfoortse rechercheur Gisella Markus krijgt de leiding over het onderzoek. Haar collega Niels Hanse raakt ervan overtuigd dat de dader een homohater is en dat hij opnieuw zal toeslaan. Markus zoekt de moordenaar vooral in de hoek van cruisende homo's. Zelfs als iemand een tekst achterlaat waarmee hij lucht geeft aan zijn homohaat, blijft ze hetzelfde spoor volgen. Haar onderzoek komt echter geen stap verder. Dan, exact zes weken na de eerste moord, wordt er weer een homo doodgeschoten...

De cover;

Op de cover een grote wegwijzer die op de Wijkerweg staat (?) en de richtingen Amersfoort en Wijk bij Duurstede aangeeft. De achtergrond is een grijze bewolkte hemel die verder loopt op de achterflap. Verder zie ik op de cover, in een apart vak de naam van de auteur, de titel van het boek en dat het om een misdaadroman gaat. Onderaan rechts een rood hand met als tekst ‘Leeskamer Crime’. De Leeskamer is de uitgever en crime zegt mij dat het om een misdaadverhaal gaat. Op de achterflap een korte inhoud van het verhaal in duidelijk wit lettertype met daaronder enige citaten vanuit de pers over de vorige delen die uitgebracht zijn van deze auteur. Persoonlijk vind ik dit nogal een drukke bedoening. Spreekt de cover me aan? Toch wel. Ik zou hem zeker uit de schappen nemen mocht ik hem zien liggen, vooral omdat de titel iets mysterieus heeft. Geen idee waar het over kan gaan. Vind ik de cover speciaal? Voor mezelf niet, maar ik kan me inbeelden voor iemand die in de buurt van Amersfoort woont, zeker wel. Ik geef de cover een 7


Samenvatting;

Op het recreatieterrein Treekerpunt wordt een homo doodgeschoten. Nog voor hoofdinspecteur Gisella Markus van politiedistrict Eemland-Zuid op de plaats delict aankomt is haar assistent Niels Hanse al ter plekke. Niels, zelf homo is erg aangegrepen door de moord en is er vast van overtuigd dat iemand met een hekel aan homo’s als dader gezocht moet worden. Het onderzoek verloopt stroef en het team komt geen steek verder. Als er zes weken na datum opnieuw een homo doodgeschoten wordt is Niels helemaal overtuigd dat ze met een homohater te maken hebben. De dader laat, met bloed geschreven haat-boodschappen achter bij de woningen van zijn slachtoffers. Deze boodschappen duiken niet enkel daar op, maar ook bij redacties van kranten en zelfs tot in het NOS-journaal. Collega John Van Keeken doet enkele ontdekkingen die het onderzoek in goede baan kunnen leiden, maar het feit dat hij geschorst is maakt het er niet makkelijker op. Markus voelt de hete adem van haar collega’s in haar nek en alsof dat nog niet genoeg is, heeft zij ook te kampen met een huwelijkscrisis. Sinds zijn auto ongeluk is haar, aan zijn onderlichaam verlamde man Ferdinand, een blok aan haar been.

***

De auteur heeft meerdere titels op zijn naam staan, maar voor mij is dit een eerste kennismaking met M.P.O. Books. Het boek is perfect als stand-alone te lezen. Ik had zeker niet de indruk dat dit een deel van een serie is. Het verhaal wordt onderverdeeld in fases die op hun beurt onderverdeeld zijn in een tijdspanne van enkele weken. Het boek start op 28 juli en stopt op 14 oktober. Het is dus best wel opletten tijdens het lezen, maar ik heb daar geen hinder van ondervonden.

Het boek verteld het verhaal van Gisella Markus, hoofdinspecteur en echtgenote. Zij krijgt te maken met verschillende moorden op cruisende homo’s. Persoonlijk heb ik geen idee hoe het eraantoe gaat in dat wereldje, maar de auteur heeft dit op een erg realistische manier beschreven. Hoewel ik het zelf, in sommige passages niet als schokkend heb ervaren, kan ik me inbeelden dat dit voor anderen wel het geval kan zijn.

Het is een goed opgebouwd verhaal en de plot blijft lange tijd een raadsel. Als ik dacht het te weten, bleek ik toch op het verkeerde been gezet. Het verhaal neemt naar het einde toe onverwachte wendingen en er komen nog meer personages bij. Het blijft dus opletten geblazen om goed te kunnen volgen.

Het boek is geschreven in duidelijke taal dat ondanks het kleine lettertype leest als een trein. De vele karakters zijn op een menselijke, realistische manier neergezet. Ook de omgeving wordt zodanig goed beschreven dat ik me die tijdens het lezen, zo voor de geest kon halen. Waarschijnlijk heel herkenbaar voor inwoners van Amersfoort en omstreken.

Toch enige bedenkingen bij de passage waar Ferdinand, de gehandicapte man van Gisella via een vlizotrap de vliering weet te bereiken. Hoe heeft hij die naar beneden gekregen? Dan zal ik het maar niet over mijn bedenking hebben hoe Gisella haar man terug naar beneden ‘haalt’! Jammer, dit vind ik erg ongeloofwaardig en ik vraag mij af of dit een meerwaarde geeft aan het verhaal?

Een boek waar 2000 uren werk inzit, daar verwacht je wat van! Books heeft een spannend verhaal neergezet en gaat gedurfde onderwerpen niet uit de weg. Hij kaart niet alleen homo’s en homohaters aan, maar durft er ook de politiek, het geloof en zelfs Hitler en de Holocaust bij betrekken.

Het actuele maatschappelijke probleem rondom homo’s wordt wel erg benadrukt, lijkt soms wel een betoog. Het lijkt erop dat de schrijver dit ook aanvoelt, gezien zijn nawoord!

Het boek was voor mij verrassend, temeer omdat hier een onderwerp aangesneden wordt wat als lezer vragen oproept. Toch jammer dat er enkele passages in voorkwamen die ik niet geloofwaardig vond, daarom 3,5 ster.