Wat me aansprak aan dit boek, naast dat het een lekkere thriller leek, was dat het zich in Alkmaar en omgeving afspeelt. Ik kom daar erg graag, dus kan het ook wel een beetje voor me zien en dat geeft een boek wat extra’s.

In Beschadigd leer je Kirsten kennen, net weg bij haar vriend, ze trekt in het huis in Alkmaar van haar overleden oma. Samen met huisgenootje Elise komt ze er al gauw achter dat haar oma geen natuurlijke dood gestorven is en gaan ze op onderzoek uit. Daarmee brengen ze zichzelf ongemerkt in gevaar…
Daarnaast worstelt Kirsten met een geheim uit haar verleden, er is in een vakantie toen ze twaalf was iets heel ergs gebeurd en dat is in de doofpot gestopt. Maar het verleden blijft haar achtervolgen.

Het verhaal speelt zich af in het heden en het verleden. Je komt langzaam te weten wat er gebeurd is in Kirstens verleden en je maakt de ontwikkelingen mee in het onderzoek naar de dood van oma Veronica in het nu. Allebei de verhaallijnen zijn boeiend en spannend, je vraagt je steeds af wat er gaande is en wie er te vertrouwen zijn. Knap gedaan van de auteur, ze houdt je tot en met het einde in spanning.

Beschadigd is een heerlijk vlot lezende en meeslepende thriller waarbij ik het einde absoluut niet zag aankomen. Een knap thrillerdebuut!