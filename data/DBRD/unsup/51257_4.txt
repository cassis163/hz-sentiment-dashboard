Diepe wonden is het derde deel uit de Bodenstein-serie en speelt zich wederom af in en om Frankfurt, Duitsland. Oliver von Bodenstein en Pia Kirchhoff krijgen een hele rij moorden op hun bordje geschoven om te beginnen de Joodse miljonair Josua Goldberg. Goldberg heeft een groot deel van zijn leven in de Verenigde Staten gewoond en is pas sinds een aantal jaar terug in Duitsland. Het onderzoek is nog niet opgestart of wordt alweer van het team Bodenstein-Kirchhoff afgenomen door de CIA en het BKA. Toch duurt het niet lang voor Pia en von Bodenstein zich, zijdelings, weer met deze zaak bezig gaan houden als een tweede hoogbejaarde heer wordt vermoord. Bij deze man worden allerlei Nazi-spullen aangetroffen wat de zaak een duistere trek geeft. En het moorden is nog niet gestopt...

Neuhaus heeft wederom een goed verhaal samengesteld met een hele rij aan personages. Net als in Sneeuwwitje moet sterven lukt het haar om iedereen relevant te houden voor het verhaal en zijn de personages onderscheidend genoeg om geen verhalen door elkaar te halen tijdens het lezen. Er zitten een paar interessante plotswendingen in die ik in ieder geval niet had verwacht. Het mooiste moment uit het boek vind ik als je er achter komt dat iemand van wie je dacht dat diegene loog, eigenlijk niet gelogen heeft. Wat ook knap is, is dat ze het nazi-verleden van enkel van de personages op een goede manier verwerkt heeft. Vaak wordt het toch een afgezaagd verhaal en dat heeft ze weten te voorkomen.

Ik kan maar twee kritiekpunten bedenken, waarvan er één voor Neuhaus is en één voor de uitgever. Voor Neuhaus: het boek is goed, maar niet zo goed als Sneeuwwitje moet sterven, maar ja na zon goed boek is het altijd moeilijk om te overtreffen. Voor de uitgever: jammer dat er met het vierde deel is begonnen uit de serie. Hopen dat ze sneller met de andere delen komen dan bijvoorbeeld bij Indridason en Nesbo, waarvan de tweede delen pas vijf en tien jaar na het eerste deel werden uitgebracht.