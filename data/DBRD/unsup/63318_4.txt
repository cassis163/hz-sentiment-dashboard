Justin Cronin is geboren en getogen in New England in de Verenigde Staten. Hij studeerde af aan de Universiteit van Harvard en volgde de Iowa Writers’ Workshop. Cronin schreef eerder de veelgeprezen romans The Summer Guest en Mary and O’Neil. Hij heeft al vele prijzen gewonnen, waaronder de Stephen Crane Prize en een PEN Hemingway Award. Na zijn studie ging hij les geven in creatief schrijven aan de La Salle University in Philadelphia waar hij tevens ook kon gaan wonen als een “author in-residence”. Hier verbleef Cronin van 1992 tot 2005. Momenteel is Cronin docent Engelse literatuur aan de Rice University en woont samen met zijn vrouw en kinderen in Houston, Texas.
Cronin is met name bekend door de trilogie waarvan het eerste boek The Passage heet, vertaald naar het Nederlands als De Oversteek. De Twaalf is het vervolg op dit deel. Het verhaal gaat over een post-apocalyptische vampier. Van de gehele trilogie zijn de filmrechten reeds verkocht.

De Twaalf is het tweede deel van de trilogie over een post-apocalyptische vampier.
Nadat de wereld bijna ten onder ging door een geheim medisch experiment, probeert een groep mensen te overleven. De groep doolt door Amerika op zoek naar een oplossing voor de nachtmerrie die de wereld veranderde in een wereld met besmette viralen. Onder leiding van Amy, die zelf door de viralen is besmet, proberen ze de twaalf mannen te vinden die deel uitmaakten van het experiment. Hiervoor moeten ze infiltreren in twaalf kolonies, verspreid over heel Amerika. Wat ze niet beseffen is dat de spelregels zijn veranderd en een van hen zal een groot offer moeten brengen om te kunnen overwinnen.

Al is De Twaalf het vervolg op De Oversteek, het begint niet bij waar we in het vorige deel zijn geëindigd. Er is een sprong terug in de tijd gemaakt naar het begin. Het begin waarin de twaalf ontsnappen en als viralen de wereld besmetten en vervolgens uitroeien. We bekijken het verhaal vanuit een ander oogpunt. De groep mensen onder leiding van Amy komen ook in dit deel weer in beeld, ieder met zijn of haar eigen verhaal. Het is een verhaal met heel veel lijntjes die aan het einde weer met elkaar verbonden worden. Ook nu worden de verschillende personages weer mooi uitgediept. De Twaalf is een verhaal vol liefde, moed, vastberadenheid en vooral doorzettingsvermogen. De schrijfstijl is prettig en wisselt per hoofdstuk. Het ene hoofdstuk is wat toegankelijker geschreven dan het andere en leest daardoor gemakkelijker. Cronin houdt je aan het boek gevangen doordat hij zo beeldend schrijft. Het is of je het zelf allemaal mee beleeft.
Op naar het derde deel in deze trilogie!