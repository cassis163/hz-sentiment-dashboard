Een voor mij onbekend schrijversduo heeft mij matig weten te boeien vanaf de proloog tot de laatste bladzijde. Los van het verhaal heb ik genoten van de Vlaamse taal. Uitdrukkingen en omschrijvingen die zo totaal anders zijn dan in het Nederlands, geven het boek een prettig melodieus accentje.

Als je de proloog leest weet je al dat er iets staat te gebeuren en word je nieuwsgierig naar de rest van het verhaal. Het verhaal speelt in Brussel binnen de Europese Unie. En is zeker actueel te noemen. De Brexit speelt een rol maar de hoofdrollen zijn weggelegd voor Thomas van den Broeck (president van de EU), Marie Vaerewijck (topjournalist voor Europa) en David Fox Cabane (Britse toponderhandelaar). Zij ontvangen via de mail een vraag van de Dark force en moeten die vraag beantwoorden. Doen zij dat niet dan zijn ze schuldig aan de gevolgen.
Omdat ze niet aan het verzoek voldoen worden op geraffineerde wijze zes Eurocommissarissen ontvoerd om Thomas, Marie en David onder druk te zetten. Wat volgt is een spannende verhaallijn met boeiende personages in een actuele setting. De schrijfstijl vond ik echter niet pakkend en vlot genoeg om het boek snel uit te lezen. Het einde is dan wel weer verrassend, dat wel!