Alle verhalen bij elkaar vormen een mooie vertegenwoordiging voor het genre Paranormal YA en zijn geschreven door Nederlandse en Belgische schrijfsters. Wil je kennis maken met YA en je houdt van verhalen met paranormale kenmerken, gecombineerd met romantiek, dan is dit een bundel die je absoluut moet lezen. Op aangename manier maak je kennis met de schrijfstijl van de negen verschillende schrijfsters. Ondanks dat de verhalen van hetzelfde genre zijn, zijn de verhalen heel divers. Zo is er een verhaal over woudzielen, toverende meisjes, een bijzondere moedervlek, een legende, ondoden die menselijk bloed nodig hebben om te kunnen overleven, een uittocht naar Mars en een eigen wensgeest.

Een verhaal dat er voor mij persoonlijk uitsprong (en dat zal voor elke lezer weer anders zijn, elke lezer zal een eigen favoriet of favorieten hebben) gaat over een gebroken hart. Het is een origineel verhaal, het is teder en fragiel qua sfeer en vol mooie emoties. Nou zijn alle verhalen stuk voor stuk bijzonder en aangenaam, spannend of ontroerend om te lezen, maar om een of andere reden raakte dit verhaal mij het meest.

Ook is er de nodige humor in de verhalen. Zo viel mij bijvoorbeeld deze grappige zin op uit het eerste verhaal:

"Word ik eindelijk eens een keertje verliefd, zit er een psychotische schoonzus in de mix."

Wil je kennis maken met verschillende schrijfsters van YA of wil je ontdekken of het genre YA iets voor jou is, dan is dit absoluut het geschikte boek ervoor. Deze Young Adult verhalen hebben dan wel het paranormale als hoofdthema, maar de verhalenbundel geeft ondanks dat een zeer goed beeld van wat Young Adult inhoudt.

Tenslotte nog mijn complimenten voor de prachtige cover die door het kleurgebruik en de vrouwelijke gestalte direct in het oog springt. Het is een cover die in de winkel (of online) goed opvalt. Ik geef “Magisch” graag 4,5 sterren.