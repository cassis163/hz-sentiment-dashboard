In deel twee, Hof van Mist en Woede, stopte het verhaal met een grote cliffhanger. Elain en Nesta waren in de Ketel gegooid, Tamlin had iedereen verraden, Cassian was ernstig gewond, Rhysand leek Feyre kwijt te zijn en Feyre ging mee terug naar het Lentehof. Ik moest nog zo lang wachten tot het slotdeel uit kwam en het duurde echt te lang! Ik gad zo veel vragen…

Feyre gaat eigenlijk meteen aan het werk in het Lentehof. Ze leidt Tamlin om de tuin, liegt en bedriegt alles bij elkaar om wraak te nemen. Tamlin had haar en haar zussen verraden bij Koning Hybern en haar vrienden, haar metgezel, in gevaar gebracht.

Dit laat Feyre niet zomaar gebeuren.

SPOILER!
(Ik heb wel even heel wraakzuchtig heel hard gelachen toen ze Ianthe aanpakte. HEERLIJK!)

Uiteindelijk is het tijd voor Feyre om met alle informatie die ze heeft weer terug te keren naar het Nachthof waar iedereen haar met open armen ontvangt. Behalve haar zussen. Nesta keert zich bijna af van Feyre en het Fae bestaan, Elain lijkt hopeloos verloren. Toch zullen ze allemaal samen moeten werken om de oorlog die Hybern heeft aangekondigd tegen te houden. Oude vetes tussen Edelheren zullen moeten worden bijgelegd en als het allemaal al niet ingewikkeld genoeg is, zijn er ook nog metgezelverbonden die nog op hun plek moeten vallen en die voor een hoop (hormoon)frustraties zorgen.

Hof van Vleugels en Verwoesting heeft me al die tijd op het puntje van mijn stoel gehouden. Oude vetes waar je al eerder over had gelezen werden meer uitgelegd, je maakte kennis met de overige edelheren en hun vrouwen en dan kom je er al snel achter dat Tamlin alles zo verkeerd aanpakte: alle edelvrouwen zijn echt badass!

Er zijn wat delen in het laatste boek waar ik het niet mee eens ben. Die ga ik ook even uitleggen. Dus, spoiler alert!
Ik vond het erg jammer dat het metgezelverbond ineens iets was wat je kon weigeren. HEt metgezelverbond werd altijd omschreven als een verbinding tussen twee mensen, twee zielen die heel erg bijzonder was. Hoe kan je dat nou weigeren? Ik zag het al helemaal voor me hoe Elain en Lucien lang en gelukkig zouden leven! Die relatie had wat mij betreft ook wel wat meer aandacht mogen krijgen. Nu stond Azriel altijd voor Elain klaar en hoe erg ik Az zijn levenspartner gun die hij in Mor nooit zal krijgen, ik vind Elain en Lucien zó schattig samen!

Nesta en Cassian, geweldig en aan elkaar gewaagd koppel. Ik hoop ook echt dat zij het samen gaan redden. Wat ik wel een beetje politiek correct vond en wat ineens allemaal uit de hemel kwam vallen was de biseksualiteit. Mor was ineens biseksueel, wat helemaal prima is, maar dan is er ook nog een edelheer die op Mor, Cassian en Azriel aast. En een edelheer die homoseksueel is. Dit kwam in een paar hoofdstukken zo plotseling uit de hemel vallen dat het een beetje ongeloofwaardig overkwam. Begrijp me niet verkeerd, ik heb hier niet op tegen. Maar het kwam over alsof Sarah iets te hard haar best probeerde te doen.

Al met al heb ik ontzettend genoten van dit boek, van deze serie. Deze boeken hebben ij bijna zo diep hun wereld ingetrokken als Harry Potter het is gelukt met mij. Dit is een van de series die ik echt koester, hoe cheesy het ook klinkt. Ik vond het een waardige afsluiter maar toch wil ik meer!