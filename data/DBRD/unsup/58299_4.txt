Als je debuutboek door je uitgever wordt aangekondigd als 'een thriller van Amerikaans bestsellerniveau', dan worden er natuurlijk torenhoge verwachtingen geschapen. Onrust is de titel van de eerste thriller van de Nederlandse Esther Verhoef en werd al in juli met veel enthousiasme door de uitgever (Karakter) aangekondigd. Ik mocht Onrust - onder embargo - al enkele maanden voor verschijning lezen. Welgeteld 175 geprinte A4-tjes lagen voor me en met hooggespannen verwachtingen begon ik aan het verhaal...

Om maar direct met de deur in huis te vallen: de belofte is meer dan waargemaakt. Esther Verhoef heeft met Onrust een echte stoere actiethriller afgeleverd. Spannende actie en een vleugje romantiek zijn de hoofdbestanddelen van het boek, waarin een eenling het leven van de Russische maffia in Nederland flink zuur maakt. De hoofdpersonen van Onrust spraken mij direct aan. Het sterke plot, vernuftige wendingen en de lekkere snelle pen van Verhoef houden je van begin tot eind in hun greep. De held is een echte held, zonder nu direct de geloofwaardigheid van het verhaal aan te tasten.

Ondanks dat ik mij niet zo snel aangetrokken voel tot verhalen waarin maffiaorganisaties een rol spelen, kon dit boek mij zeer zeker bekoren. Het gebeurt niet vaak dat vrouwelijke auteurs zo stevig schrijven, enkele uitzonderingen daar gelaten. Esther Verhoef kunnen we zonder enige twijfel toevoegen tot die uitzonderingen. Een prachtig debuut van een jonge schrijfster waar we nog veel van mogen verwachten.