Ad van de Lisdonk schrijft al langere tijd, maar heeft voornamelijk juridische en technische artikelen gepubliceerd. Het kriebelde; het liefst wilde hij een thriller schrijven. Via tenpages.com, waar potentiÃ«le lezers zo enthousiast waren dat binnen drie weken alle beschikbare aandelen werden verkocht, heeft hij een uitgever gevonden voor zijn debuut 'Het Amazoneverbond'. Momenteel schrijft hij aan het vervolg, getiteld 'Het Amazoneoffensief. Naast auteur is hij eigenaar van een automatiseringsbedrijf.

'Hell has no fury then a woman scorned' oftewel: berg je wanneer een vrouw zich miskent of slecht bejegend voelt. Dat is het leitmotiv van deze debuutthriller van Ad van de Lisdonk, die heel simpel begint in ons eigen Nederland maar vervolgens uitmondt in een wereldomvattende brandhaard. Rechercheur John Engles onderzoekt de plotselinge dood van een politica die op het punt staat de verkiezingen te winnen. Hoewel John van het tegendeel overtuigd is, wordt van hogerhand besloten de zaak bij gebrek aan bewijs als een ongeluk te beschouwen. Wanneer hij vervolgens een belangrijke getuige spreekt die nieuw licht op de zaak werpt, gaat hij samen met zijn collega Laura Sieberg en zijn vriend en patholoog-anatoom dokter Diederik Drexhage, ook wel DD genoemd naar zijn favoriete cupmaat, tegen alle orders in verder graven naar een moordenaar met blijkbaar heel belangrijke connecties en sinistere intenties. Wanneer aan het eind van het eerste deel van het boek de lezer wordt overvallen met een schokkende perspectiefwisseling, slaat de vlam in de pan en loopt de spanning in sneltreinvaart op.

Dit is een boek over vrouwen: briljante vrouwen, sexy vrouwen maar vooral boze vrouwen. Van de Lisdonk vraagt aanvankelijk veel tijd van de lezer om inzicht te geven in de geschiedenis van en over vrouwen. Soms vermakelijk, soms interessant zoals de achtergrond van de Amazones, soms badinerend, maar meestal heel informatief en leerzaam (voor de mannelijke lezers :-)). Daarbij integreert hij recente politieke zaken, zoals de vorming van het kabinet Rutte, ter illustratie en legitimering van zijn plot in het verhaal.

Het boek leest vlot, zit goed in elkaar met elkaar logisch opvolgende delen en heeft interessante hoofdpersonen. Wat mij betreft had het eerste deel wat compacter gemogen; er zat te weinig vaart in en de auteur had teveel tekst nodig om zijn punt over de verhouding man-vrouw te maken.

Overall conclusie: leuke thriller waar ik me goed mee heb vermaakt. Het leent zich prima voor een aantal plezierige leesuren en is een aanrader voor de vakantiekoffer.