Bij het zien van de schitterende cover en de titel zie je meteen over wie het gaat. Het is leuk dat de kleur roze van de titel ook aan de binnenkant van de cover en achterflap is gebruikt.
Het levensverhaal van Nina Simone is op een vlotte manier geschreven, nergens heb je het gevoel dat het hapert. Elke hoofdstuk begint met een kort stukje tekst van Nina of van een bekende van Nina waardoor je gelijk een idee hebt waar het hoofdstuk over gaat.
Het is mooi om te lezen hoe bepaalde songs zijn onstaan en hoe ze te werk ging.
Na het lezen van deze biografie heb je het idee dat je Nina echt hebt gekend, maar of je haar begrijpt, is een ander verhaal. Het is een verbijsterend eerlijk verhaal dat vaak schokkend is omdat je bepaalde dingen niet verwacht had van Nina als je haar niet (persoonlijk) hebt gekend.
Ik kan me voorstellen dat sommige fans niet blij zijn met deze biografie omdat ze bepaalde dingen liever niet willen weten van hun idool. Toch is het goed dat de auteur dit boek heeft geschreven, omdat ook de mindere kanten van haar gezien mogen worden, dat ze ook maar een mens was die zo haar fouten had net zoals de meeste mensen. Een persoon die de kaas niet van haar brood liet eten, die zo haar eigen gedachtes had, deed wat ze vond dat ze moest doen, die haar eigen mening durfde te geven, dat ze ook onzeker kon zijn, die opkwam voor de zwarte mens en ook aardig kon zijn.
Na het lezen van deze biografie hou je (nog meer) van haar, heb je postuum een hekel aan haar, heb je medelijden met haar, bewonder je haar of je hebt gemengde gevoelens.
Minpuntje is dat de foto-katern midden in een hoofdstuk is geplaatst i.p.v. tussen twee hoofstukken in. Ook is het jammer dat er voor een biografie redelijk weinig foto's instaan. Dat had wel meer gemogen.