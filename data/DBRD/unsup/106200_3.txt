In het vijfde deel over de zevende eeuwse Ierse non Fidelma, plaatst Peter Tremayne haar eindelijk in de rechtbank. Een jonge boer klaagt zijn oom aan, die hem zijn land en boerderij afhandig zou hebben gemaakt. Fidelma moet als d√°laigh, een soort politierechter, uitspraak doen. De jonge boer en zijn oom komen uit het dal Araglin. Dan bereikt Fidelma het bericht dat de plaatselijke leider van de clan uit Araglin vermoord is.
Het web van Araglin is een boek vol intriges. Naast het moordonderzoek zijn er tal van kleine mysteries. Fidelma is daarbij flink op dreef als detective. Ze is wel een vrouw die gauw op haar teentjes is getrapt als haar autoriteit ter discussie wordt gesteld. Gelukkig wordt haar temperamentvolle natuur getemperd door de volgzame en sympathieke monnik Eadulf.
Naast een paar fraaie staaltjes van vroeg-Ierse rechtspraak, bevat dit boek zoveel verwikkelingen, dat de lezer geen moment rust wordt gegund. Het verhaal leest daardoor snel. Jammer is het dat Tremayne te uitleggerig is. Allerlei zaken worden in het verhaal uitgelegd, die de schrijver in het voorwoord ook al uitvoerig bespreekt.
De vijfde Fidelma staat garant voor spanning die van elke pagina spat. Al in het voorwoord legt Tremayne verantwoording af van het historisch gehalte. Dit maakt het verhaal realistischer. Minder geloofwaardig is de uiteindelijke ontknoping, waarin een aantal motieven van de dader ogenschijnlijk tegenstrijdig zijn.
Wat me opvalt is dat Tremayne tot nu toe Fidelma nooit in haar thuissituatie heeft beschreven. Elk van de vijf delen speelt zich af in een streek buiten haar woonplaat Cashel. Het zou leuk zijn haar in haar eigen omgeving aan de slag te zien. Maar als ik de aankondiging voor het volgende deel mag geloven, moeten we daar voorlopig nog op wachten.