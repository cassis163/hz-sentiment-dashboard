Tijdens een voorjaarsnacht verdwijnen de kleuters Frida en Mees uit het huis van hun moeder. Beide ouders, Maud en Maarten, zijn de eerste verdachten. Hoewel de ex-geliefden al meer dan een jaar uit elkaar zijn, brengt het noodlot hen weer samen.
In de dagen en weken die volgen, wordt er met man en macht naar de kinderen gezocht. Vanaf het begin duiken de media bovenop het verhaal van de losbandige, jonge moeder die in het openbaar haar tranen niet toont. Maar waar moet je beginnen als het spoor al bij de voordeur eindigt?

Omdat het boek vanuit meerdere personages is opgebouwd blijf je je afvragen wie er met de verdwijning van die twee kinderen te maken heeft. Net als je als lezer denkt te weten wie het gedaan moet hebben gebeurt er weer iets anders. Daardoor MOET je doorlezen omdat de nieuwsgierigheid steeds aangewakkerd wordt. Moeilijk weg te leggen en heel erg graag gelezen!