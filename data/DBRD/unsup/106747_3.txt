Hoewel het verhaal mij aantrok deed de cover dit niet. Het doet mij erg denken aan andere historische romans qua vormgeving van een grote uitgeverij en ik vind het vrij somber qua kleur en wat oubollig overkomen. Wat ik wel weer mooi in de illustratie vind isdat de varende schepen heel subtiel zijn verwerkt: de ene keer vallen ze wel op en de andere keer gaan ze op in de afbeelding.

De schrijfwijze is in eerste instantie wel prettig al kan je af en toe wel blijven hangen op een bepaalde uitdrukking of woordkeuze. Er is wel een verklarende woordenlijst maar die is vrij beknopt en van sommige woorden had ik verwacht die daar terug te vinden maar stonden ze er niet en van andere was ik verbaasd dat ze er wel op stonden. Maar als je doorleest snap je de betekenis wel door het verhaal. Persoonlijk maak ik daarom niet of nauwelijks gebruik van zo’n woordenlijst maar ik kan mij voorstellen dat een ander het verhaal daardoor beter zal begrijpen. Prettig is ook dat het een chronologische vertelling is met boven de hoofdstukken de periode waarin het zich afspeelt. De details kloppen, de verhoudingen tussen de personages worden goed weergegeven en het geeft een mooi tijdsbeeld weer.

De schrijfster heeft veel research gedaan en een goed beeld van het leven in die periode weten te schetsen. De omgangsvormen van toen, de waarde en normen en de manier van leven komen levensecht over. Naast het persoonlijke leven van Marrie en Lammert kom je ook meer over de visserij, kaasmakerij en het uitventen te weten.

Het verhaal wordt grotendeels vanuit het perspectief van Marrie verteld en ook al denk je aan het begin dat het een naïef meisje is komt dat meer door het juk van de omgeving waaronder ze vandaan wil kruipen en groeit ze op als een vrouw die weet wat ze wil. Ze had een zwaar leven maar doet alles om daar het beste van te maken. Ondanks dat er nogal wat gebeurd in het leven van Marrie vind ik het verhaal een beetje doorkabbelen en kon het mij niet zo raken. Het stukje drama kwam niet bij mij binnen.

Hoewel ik zelf wel van historische romans houd had ik persoonlijk dus niet veel met dit verhaal. Dit komt denk door het taalgebruik in het boek. De schrijfster heeft er voor gekozen om voor mij streektaal te gebruiken wat het verhaal wel ten goede komt omdat het in die streek en die tijd afspeelt maar hierdoor las het verhaal voor mij niet prettig weg.