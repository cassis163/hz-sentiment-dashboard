In de verhalenbundel Donker ligt het eiland  van de Ierse auteur Kevin Barry wordt vooral heel veel gedronken. Bier en whisky zijn daarbij favoriet. Maar ook als verveeld aan de bar hangen de voornaamste bezigheid lijkt, gebeurt er van alles, soms bijna terloops.

Een enkel voorbeeld. In het verhaal 'Ontbijtwijn' zitten twee neven rond twaalf uur ’s middags aan de toog van café de North Star. Dat doen ze iedere dag. “Ze zeggen wel eens dat je maar drie alcoholisten nodig hebt om een kroegje in een provinciestad draaiende te houden. Mijn neef Thomas en ik deden wat we konden, maar we kwamen een man tekort (…)”. Maar vandaag is geen dag als alle andere. Na pagina’s geestdodende, maar erg grappig opgeschreven conversaties met de caféhouder neemt het verhaal een verrassende wending. “De deur ging open en schoonheid deed haar intrede.” De aanwezigheid van een mooie vrouw in hun stamkroeg maakt van de neven andere mensen. Voor zolang het duurt.

Barry biedt ook andere kost. In 'Vrouwtje op herhaling' is een vader jaloers op de vriendjes van zijn dochter. Uiteindelijk draait hij volledig door. 'Ernestine en Kit' beschrijft een tripje van twee dames van in de zestig. Alles lijkt heel onschuldig, totdat blijkt dat de dametjes een kind willen ontvoeren. En in 'Leven en dood in de Ox Mountains' achtervolgt brigadier Tom Brown een ongeneeslijk zieke crimineel tot diep in de bergen, om hem daar uit zijn lijden te verlossen.

Kevin Barry is in Ierland, Groot-Brittannië en de Verenigde Staten inmiddels een befaamd auteur. Zijn verhalen verschenen in alle belangrijke tijdschriften, zijn tot nu toe enige roman City of Bohane  werd bekroond met een belangrijke literaire prijs. Nu doet uitgeverij De Bezige Bij een poging om ook het Nederlandse publiek kennis te laten maken met deze getalenteerde schrijver, wiens verhalen zich na lezing stevig nestelen in het geheugen van de lezer. 

Donker ligt het eiland  bevat een selectie uit de twee verhalenbundels van Barry (There Are Little Kingdoms en Dark Lies The Island) en een ongebundeld verhaal dat in The New Yorker  verscheen. Veertien meesterwerkjes in totaal, met een mooie afwisseling van humor en ontroering. Bij alle mooie plots komt ook nog eens een perfecte schrijfstijl, helder en vol treffende formuleringen. De uitstekende vertaling van Auke Leistra doet daar volledig recht aan. Deze bundel is dan ook een must voor alle liefhebbers van literatuur.