Met alle plezier mocht ik mee buzzen over dit boek, Ik zie jou. Ik lees graag thrillers en de Sneakpeak sprak mij erg aan.

Waar ik gewend ben thrillers te lezen waarbij je goed moet nadenken en soms een bladzijde wel 2 keer leest, was dit bij 'Ik zie jou' totaal niet het geval. Wat leest dit boek heerlijk weg! Voordat je het door hebt heb je alweer een bladzijde omgeslagen en is het boek zo uit. Wegleggen gebeurde weinig.

Toch heeft 'Ik zie jou' mij niet volledig kunnen overtuigen. Het boek gaat over Zoë Walker, die elke dag met trein naar werk reist in Londen. In de krant ziet ze een advertentie staan met een foto van een vrouw erbij. De dag ervoor had ze ook al zo'n advertentie gezien, dus het viel haar niet meteen op. Maar als ze nog een keer kijkt, lijkt de vrouw op de foto wel erg veel weg te hebben van haarzelf. Thuis laat ze de foto aan haar kinderen en haar huidige vriend zien. Die vinden de gelijkenis minimaal en wuiven het weg. Zoë is echter ongerust en begint steeds meer onheil te zien.
Ondertussen is er een politieagente die haar gelooft en alles op alles zet om het te kunnen onderzoeken. Dit gaat niet van een leien dakje, omdat ze simpelweg de bevoegdheden niet heeft. Het verhaal heeft op dit moment aangekomen weinig spanning en is traag. Naarmate het einde nadert loopt de spanning wel op en het einde is echt een knaller.

Het is voor te stellen dat als je elke dag met de trein naar je werk gaat, en net als Zoë een forens bent, sommige zaken wel in een ander daglicht komen te staan...