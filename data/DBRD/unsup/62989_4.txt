Kôji Suzuki is een van de populairste schrijvers van Japan. In 1991 brak hij daar door met het boek Ring. Het boek werd verfilmd in Japan en de Amerikaanse regisseur George Verbinski bracht de film in 2002 ook in een Engelstalige variant op het witte doek. In 2005 verscheen de Nederlandse vertaling van Ring bij uitgeverij AW Bruna. In november verschijnt het vervolg op dit boek met de titel Spiraal.

Journalist Kazuyuki Asakawa wordt bij toeval geconfronteerd met de raadselachtige dood van vier tieners. Zijn journalistieke hart begint sneller te kloppen door de voorvallen en hij gaat op onderzoek uit. Hij duikt in het leven van de jongeren en komt er achter dat zij gezamenlijk een week voor hun dood in een vakantiepark hebben overnacht. Als hij hetzelfde vakantiehuisje afhuurt als de tieners, vindt hij een sinistere videoband die in verband staat met de hun dood. Door de band te bekijken heeft hij zichzelf echter ook in gevaar gebracht. Als Asakawa niet binnen een week het raadsel van de videoband achterhaald, wacht hem hetzelfde lot als de vier jongeren

Ring is een ultiem griezelig boek dat kippenvel over je rug doet lopen en je haren overeind laat staan. Het raadsel van de videoband in combinatie met de occulte, dreigende deken die over het verhaal hangt, laat je niet gemakkelijk los. De race tegen de klok en een flinke dosis ongrijpbare elementen geeft nog een extra spanningsboost aan het geheel. Suzuki heeft een vlotte pen die je moeiteloos door het verhaal loodst. Van diepgaande karakterschetsen moet dit boek het niet hebben, van het hoge engheidsgehalte, originaliteit en een goed uitgedachte plot wel. Ring was een huiveringwekkende ervaring die smaakt naar meer. Laat het vervolg Spiraal maar komen, ik ben er klaar voor!