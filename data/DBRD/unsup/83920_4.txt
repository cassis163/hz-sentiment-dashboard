Gabrielle Deman groeit op in het Brussel van begin 20e eeuw in een artistiek milieu. Haar vader is uitgever en via hem komt zij in contact met kunstenaars uit die tijd. Zij is een ambitieuze jonge vrouw die geen genoegen wil nemen met een plaatsje aan de zijlijn. Zij wil iets betekenen en de wereld iets nalaten. Met toestemming van haar ouders gaat zij studeren aan de universiteit, maar ondervindt al snel dat vrouwen daar nog niet gewenst zijn en behoorlijk tegengewerkt worden. Zij breekt de studie af en gaat bij haar vader in het bedrijf werken. Het betekent echter niet dat zij haar dromen opgeeft. Op een zeker moment komt zij in contact met Albert Sillye, een commandant in het leger van de koning, die in Kongo gestationeerd is geweest en opnieuw uitgezonden wordt. Zij realiseert zich dat ze via hem haar dromen uit kan laten komen. Zij verloven zich en zullen trouwen wanneer hij terug in België zal zijn. Gabrielle hoopt dat zij daarna met hem mee naar Kongo kan en bereidt zich in de tussenliggende jaren terdege voor op haar leven in dat verre, onbekende maar fascinerende land.Ze leert fotograferen en verdiept zich in taxidermisme, maar ook werkt zij aan haar conditie om het zware leven straks aan te kunnen. Via de brieven van Albert krijgen we een indruk van zijn leven daar.
Na terugkomst van Albert trouwen zij en tot geluk van Gabrielle wordt Albert wederom uitgezonden en kunnen zij samen vertrekken.
In het tweede deel volgen we het jonge stel op hun reis naar Kongo en reizen we met ze mee door het grote land want Gabrielle is niet van plan haar man alleen op expeditie te laten gaan. Zij is de eerste vrouw die het land doorkruist en ziet wat de kolonisatie daadwerkelijk doet in de binnenlanden. Zij slaat zich dapper door alle ontberingen heen.
Het is een vlot geschreven boek, gebaseerd op echte feiten welke de schrijfster vond in het Koninklijk Museum voor Midden Afrika in Tervuren, België. Aan de hand van talloze brieven en dagboeken heeft zij een interessante roman geschreven die ons lezers zowel veel leert als in de ban houdt. Het smaakt naar meer.