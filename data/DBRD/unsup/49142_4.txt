Verhaal: Het dorpje Beek is een klein, rustig dorpje in Nederland, dat een groot geheim bewaart. Het dorp is namelijk in de greep van Katharina van Wyler, of kortweg: de Wylerheks. Haar ogen en mond zijn dichtgenaaid en ze verschijnt en verdwijnt dagelijks op diverse plaatsen in het dorp. Zie je haar? Raak haar dan niet aan, blijf uit haar buurt en spreek niet over haar!
Voor de buitenwereld doet het dorp er alles aan om haar verborgen te houden, en alles onder de leiding van controlecentrum ‘HEX’ en het daarbij horende bestuur.
Als 4 vrienden op een dag besluiten om een geintje uit te halen met de heks, hebben ze geen idee wat een ramp ze over zichzelf uitroepen! Eén van de vrienden drijft het uiteindelijk zo ver dat het dorpje uit zijn voegen barst en de strijd tegen de heks losbarst. Maar kan je Katharina wel aan?
Kom je in Beek wonen? Slecht idee, want eens je er je nestje bouwt, geraak je er niet meer weg! De heks zal je leven leiden, en jij zal het leiden zoals de heks het wil!
Boek: Wat meteen opvalt, is de omslag van het boek. Een donkere hemel dat doorweven is met hechtdraad. Je zou bijna schrik krijgen om het boek te openen.
Het eerste hoofdstuk vond ik zelf verwarrend, omdat je er als het ware meteen wordt ingegooid en al meteen met de heks te maken krijgt. Eens je hier door bent is het haast onmogelijk dit boek nog neer te leggen.
Een duidelijke schrijfstijl wordt afgewisseld met soms net iets te lange zinnen, die wel eens opnieuw moeten gelezen worden. Gelukkig doet dit geen afbraak aan het verhaal.
Ook de beschreven plaatsen komen mooi voor in het boek. Als je, zoals ik, nieuwsgierig bent hoe Beek er uit ziet, ga zeker eens een kijkje nemen op Google, zo kan je tegen het einde van het boek het verhaal echt voor je ogen zien afspelen!

Thomas Olde Heuvelt heeft met ‘Hex’ een topper te pakken. Oude volksverhalen, griezelverhalen en legendes zijn meestal heel intrigerend en de nieuwsgierige thrillerfanaat zal hier zeker enkele spannende leesuurtjes mee tegemoet gaan! Je zou bijna zin krijgen om zelf eens het dorpje Beek te gaan bezoeken!