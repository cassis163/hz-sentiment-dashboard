Het Noorse politieduo Heming en Holm is terug aldus de achterflap van het boek Verlossing. In 2009 kwam Straf, de eerste thriller van de Noorse auteur Birger Baug met dit politieduo in de hoofdrol, uit.
In dit tweede boek is er echter slechts een kleine rol weggelegd voor Kristine Holm. Ze is bezig met een onderzoek naar het opvallend stijgende aantal doden onder heroïneverslaafden in Oslo, als ze wordt neergestoken en in coma in het ziekenhuis belandt. Haar collega Halvor Helming breekt zijn vakantie af en zet alles op alles om de daders te vinden. Hij duikt steeds dieper in de zaak van de drugsverslaafden, het onderzoek haalt bij hem herinneringen naar boven aan zijn zusje Elin, die stierf aan een overdosis. Kare Olson, politie-inspecteur te Vega en een vriend van Heming, doet intussen onderzoek naar een geraamte met een ingeslagen schedel, dat gevonden werd op een onbewoond eiland. Daar vindt hij enkele dagboeken, en langzamerhand wordt duidelijk dat zijn zaak wel eens iets te maken zou kunnen hebben met Hemings zaak in Oslo
Verlossing begint met een incompleet dagboekfragment dat de lezer meteen in het verhaal trekt. Vervolgens worden de hoofdstukken afgewisseld met meer dagboekfragmenten, die een spannende tweede verhaallijn vormen. Uiteindelijk valt alles natuurlijk op z'n plek en smelten de twee verhaallijnen samen.
Birger Baug heeft een prettige schrijfstijl. En dat is wel nodig, zo raakt de lezer tussen de vele personages, verhaallijnen en sfeerbeschrijvingen de draad niet kwijt. Knap is dat ondanks deze vele beschrijvingen er toch een goed tempo in het boek blijft zitten. Naar het einde toe vallen er steeds meer puzzelstukjes op zijn plaats, toch is de dader helaas iets te onverwacht. Er zitten ook grappige elementen in het boek, zoals bijvoorbeeld deze opvallende zin In tegenstelling tot veel andere rechercheurs binnen en buiten de thrillerliteratuur geloofde Halvor dat er in het leven allerlei onschuldige toevalligheden voorkwamen.
Opvallend is dat Birger Baug Noorwegen omschrijft als een land dat zich niet echt bewust is van de criminaliteit in eigen land. Toch, of misschien juist daarom, veroveren steeds meer Noorse auteurs de thrillermarkt in binnen- en buitenland (denk aan Karin Fossum, Anne Holt, Jo Nesbø enz.). We kunnen Baug aan dit rijtje toevoegen, met Inspecteur Halvor Helming heeft hij een boeiende hoofdpersoon gecreëerd.