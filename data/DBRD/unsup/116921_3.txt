Acht jaar geleden werden vier vrouwen vermoord door een seriemoordenaar die ‘de Poppenspeler’ werd gedoopt, omdat hij in de buik van zijn slachtoffers telkens een pop achterliet. Ash Henderson leidde toen het team van inspecteurs, maar slaagde er niet in de dader te vatten, wat hem nog steeds zwaar op de maag ligt. Maar Henderson zit nu in de gevangenis een levenslange straf uit omdat hij schuldig werd bevonden aan de dood van zijn broer. Hij kan zijn vrijheid terugverdienen als hij de Poppenspeler kan opsporen, die weer begonnen is met moorden. Met een enkelband en onder streng toezicht van psychologe Alice McDonald, begint hij aan de bijna onmogelijke taak.

Stuart MacBride is een van mijn favoriete auteurs. Tot nog toe heb ik alleen de serie met Logan McRae gelezen. Hij schrijft op een grafische manier, schuwt geen scheldwoorden en is to the point. Zijn boeken zijn duister, hard en soms op het vulgaire af. Deze stijl vond ik zeker terug in de nieuwe serie met Ash Henderson, maar dan met een nog hogere gradatie. Ik kan me voorstellen dat er hier twee kampen zijn: de aanhangers van Logan McRae en deze van Ash Henderson, want beiden zijn echt heel verschillend.

‘De Poppenspeler’ heeft een origineel plot dat erg goed is uitgewerkt. De lezer wordt meerdere keren op het verkeerde been gezet en kan zelf meedenken over wie die seriemoordenaar toch kan zijn. Als je denkt dat je het weet, gaat het verhaal weer een heel andere kant uit. De dialogen zijn levendig, krachtig en doorspekt met humor. Doorheen het verhaal is er een spanning voelbaar tussen Henderson en zijn psychologe Alice McDonald, waardoor je je afvraagt wat hen eigenlijk bindt. Ik heb het niet kunnen ontdekken. Misschien zou het beter zijn het eerste boek in deze serie eerst te lezen, omdat het duidelijk is dat losse eindjes in dit tweede opgelost worden.
Hoewel Ash Henderson een man is van vlees en bloed, komt toch vooral zijn verbittering tegenover de maatschappij naar boven.
‘De Poppenspeler’ is geschreven in korte hoofdstukken. Daardoor krijgt de lezer die dit wil toch enige ademruimte. Iemand die dit boek in één ruk uitleest, zal ’s nachts de slaap slecht kunnen vatten. Dit is duidelijk een thriller van de zuiverste soort, maar je moet ervan houden. Voor mij was dit boek een lichte teleurstelling, vergeleken met de serie van Logan McRae.