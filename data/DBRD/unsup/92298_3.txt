Somalische piraten zijn actief in de Golf van Aden. De Amerikaanse economie heeft hieronder te lijden omdat het niet meer veilig is om booreilanden te exploiteren. Tegengezeten door hogerhand ziet de Amerikaanse ambassadrice C.J. Sumner in Jemen nog maar één oplossing: Connor Stark terug in dienst roepen. Tegen zijn zin wordt hij uit Schotland gehaald waar hij zich had teruggetrokken, om zich aan te melden bij Sumner en te helpen bij een oplossing voor de piraterij. En dat betekent met geweld.
Op het eerste gezicht lijkt Golf van geweld de zoveelste avonturenroman met een held die in zijn eentje het onmogelijke gaat bereiken. Maar dat doet het boek geen recht. Claude Berube heeft een paar zaken in zijn boek verwerkt die je niet snel in een doorsnee verhaal in dit genre zult aantreffen. Het eerste dat opvalt is dat Berube Golf van geweld het zoveelste deel uit een serie doet lijken, terwijl het zijn debuut is. In het boek wordt regelmatig gezinspeeld op vorige acties van Stark die hem uiteindelijk voor de krijgsraad deden belanden, en op zijn belevenissen met andere personages uit dit verhaal. De lezer zal tevergeefs zoeken naar een boek waar al deze voorgaande avonturen in beschreven staan. Daarnaast valt op dat Berube niet voor één held gekozen heeft, maar voor twee. Parallel aan de avonturen van Stark lopen de acties van geheim agent Damien Golzari, die ook aan de goede kant staat en niet voor Stark onderdoet. Natuurlijk kruisen de wegen van beide helden zich, met de nodige gewelddadige confrontaties van dien. Als laatste valt op dat Berube van Golzari een homoseksueel heeft gemaakt; een feit dat terloops wordt genoemd en waar verder nergens een issue van wordt gemaakt.
Golf van geweld beantwoordt verder aan alle wetten van de avonturenroman. "In het belang van een consistente verhaallijn dient te worden opgemerkt dat de lezer sommige zaken met een korreltje zout dient te nemen" zegt Berube in zijn nawoord. Dat is zo, maar het betekent niet dat Berube zich er met een jantje-van-leiden van afmaakt. Alhoewel het typisch een plot voor dit genre is, merk je wel dat hij goed over de constructie heeft nagedacht. Golf van geweld past daarmee prima tussen wat er al op dat gebied verschijnt.