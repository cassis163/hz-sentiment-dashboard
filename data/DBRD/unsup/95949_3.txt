Er zijn van die gebeurtenissen die een volk jarenlang bezighouden. De grote treinroof in Engeland bijvoorbeeld en de diamantroof van Gassan In dat rijtje past ook het verhaal van Joey Cole, de Amerikaan die meer dan een miljoen dollar op straat vond. Zijn waargebeurde verhaal is beschreven in Vindersloon door journalist en thrillerauteur Mark Bowden.
Het spraakmakende verhaal speelt zich af in Philadelphia van donderdag 26 februari tot en met woensdag 7 maart 1981. Op donderdag rijden de werkloze havenarbeider Joey Cole en zijn vrienden in een aftandse auto door een armoedige wijk van de stad als ze midden op straat een kist zien liggen.
In de kist blijken 2 grote zakken met geld te zitten die in het totaal 1.2 miljoen dollar bevatten. Joey, een sympathieke, vrijgevige maar onbetrouwbare drugsverslaafde, kan zijn geluk niet op. Hij besluit het geld te houden, maar beseft dat de politie achter hem aanzit. Hij geeft een derde van het geld in bewaring bij een ex-bokser en nog een derde bij een lid van de plaatselijke maffia. Met de rest van het geld rent Joey paranoïde van links naar rechts. Hij strooit met geld en vertelt aan iedereen die het horen wil dat hij de man van het gevonden geld is. Joey wordt steeds nerveuzer, gebruikt steeds meer drugs en raakt steeds meer de weg kwijt. Hij is ervan overtuigd dat de maffia hem op de hielen zit. Als de doorgedraaide Joey op de zevende dag wordt ingerekend, is dat in zekere zin een hele opluchting voor hem.
Vindersloon beschrijft de zeven rijke dagen van Joey Cole van dag tot dag, daarmee de indruk wekkend van een nauwgezette reconstructie. Het schetst het beeld van een krankzinnige odyssee door een zielige verwarde nietsnut die stijf van de speed steeds banger, gekker en manischer wordt. De waarheid is dat het verhaal flink gedramatiseerd (en geromantiseerd) is. Toen journalist Mark Bowden later met Joey Cole sprak om zijn verhaal op te tekenen, bleek de man door alle drugs te onsamenhangend om een sluitend verhaal te vertellen.
In een epiloog vertelt Mark Bowden wat er van Joey Cole is geworden en hoe de verfilming van Joey Coles verhaal, met John Cusack in de hoofdrol, tot stand is gekomen. Het sfeervol beschreven levensverhaal van Joey Cole is het lezen waard. Het behoort tot je algemene kennis. Vindersloon is een beschrijving van een universele droom die wij allemaal hebben. Een grote som geld op straat vinden die je niet teruggeeft en waar je van alles mee kunt doen. Joey heeft het meegemaakt. Als u zich afvraagt of geld gelukkig maakt, lees dan Vindersloon.