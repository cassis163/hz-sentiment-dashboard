Foodblogger Jeanine Donofrio won de Best Cooking Blog Award met haar blog Love & Lemons. Ze heeft 100 zonnige variaties met verse groenten gebundeld in dit prachtige kookboek, dat voorzien is van mooie kleurenfoto's, gemaakt door haar echtgenoot Jack Mathews, met wie ze nauw samenwerkt.

Een leuke anekdote: Love & Lemons, zowel de naam van haar blog als haar boek, ontstond toen ze een keer met Jack langs een Italiaanse hond met een citroen in zijn bek liep. Ze heeft een speciale band met Italië, vanwege een deel van haar afkomst, en ook omdat het een deel van haar liefdesgeschiedenis is; ze werd daar ter huwelijk gevraagd door Jack. Hoe romantisch!

Daar in Italië begon ook haar passie voor eten. Hier kan ik me wel iets bij voorstellen, want ook ik ben Italië tijdens mijn vakanties in Toscane en Umbrië verknocht geraakt aan de Italiaanse keuken, die zoveel verse ingrediënten en pure gerechten bevat.

En dat is ook het uitgangspunt voor koken van Jeanine, vers en puur! Haar leidraad is om spontaan te koken met wat je in huis hebt, dus creatief koken! Daarom is haar boek niet ingedeeld in de drie maaltijden per dag, maar gaat het uit van wat je aan groenten hebt. Begin gewoon met één of twee groenten die je in huis hebt en bouw daar een menu uit op. Deze manier van koken hanteer ik al jaren, mijn moeder kookt al zo lang ik me kan herinneren zo en ik heb het ook overgenomen.

Het is ideaal en levert de mooiste combinaties aan gerechten op. Bijkomend voordeel is ook dat je amper tot niets verspilt!

De recepten zijn onderverdeel van A tot en met W, dus van aardappels, bladgroenten, citrusfruit ... tot wortels. Niet alle groenten staan in dit boek. Ze is uitgegaan van de verkrijgbare groenten en fruit bij haar in de buurt, in midden Texas. Je kunt dus gerust de groenten en fruit in haar recepten vervangen door die bij jou in de buurt te koop zijn of in je moestuin groeien.

Achter in het boek is er per pagina aparte aandacht voor de basisprincipes van Pesto, Humus, Guacamole en Smoothies, mèt een flink tal aan varianten om elke keer een andere smaaksensatie te beleven voor de afwisseling. Tevens is het boek voorzien van een overzichtelijk zoekregister en is het voorzien van een handig leeslint.

In haar uitgebreide dankwoord noemt ze ook haar man Jack voor zijn hulp en geduld, want het maken van gerechten en foto's gaat nu eenmaal niet altijd van een leien dakje. Er stort wel iets eens iets in, of iemand ... zoals bij haar als er een servetje niet goed lag ;-) Het geeft wel aan hoe gedreven ze is geweest met haar boek en dat is ook duidelijk te zien. Ik vind het een plaatje en een aanwinst om lekker en gezond te koken en al doende te leren je eigen draai aan gerechten te geven.

Daarom zegt ze ook heel luchtig dat je de recepten met een korreltje zout moet nemen en gewoon ter inspiratie moet gaan gebruiken om creatief in de keuken aan de slag te gaan.

Als extra tip geeft ze:
'Gebruik lekkere ingrediënten die je voorhanden hebt en geef de dingen gerust je eigen draai door ze aan je eigen smaakvoorkeuren aan te passen'.
Dat is volgens mij nou net de clou bij het koken! Wees vindingrijk en doe het gewoon. En, vergeet vooral niet om te genieten!