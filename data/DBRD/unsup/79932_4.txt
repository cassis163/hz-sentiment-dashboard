Schaduw is het derde deel in de ‘De zeven zussen-reeks’ van Lucinda Riley (1971). Nu is Star D’Aplièse, de derde dochter van Pa Salt, aan de beurt om te ontdekken waar haar roots liggen. Ook zij heeft een envelop gekregen met summiere aanwijzingen: het adres van een boekhandel in Londen, de naam Flora MacNichol, een klein beeldje van een zwarte kat en de coördinaten van haar geboorteadres. Sinds zij zich kan herinneren leeft ze in de schaduw van haar zusje CeCe, wat direct de titel verklaart. CeCe neemt de besluiten waar Star ogenschijnlijk volgzaam in meegaat. Als CeCe een appartement voor hen beiden in London koopt brengt het lot Star naar de boekhandel die zij als aanwijzing heeft gekregen. Op dat moment besluit ze uit de schaduw van haar zusje te stappen, haar eigen geschiedenis te ontdekken en, misschien nog wel meer, om zichzelf opnieuw uit te vinden.

Net als de eerste twee boeken, is Schaduw opgebouwd uit twee verhaallijnen in verschillende tijdsperioden. De eerste verhaallijn speelt zich af in het heden en begint op het moment dat ik-persoon Star het bericht krijgt dat haar vader is overleden. Dat is voor haar het startsein om te proberen zich te bevrijden van de steeds meer verstikkende band met CeCe. Iets wat ze misschien al veel eerder had moeten doen, maar waarvoor ze nooit de moed heeft gehad.
De tweede verhaallijn begint in 1909 en vertelt het verhaal van Flora MacNichol. Ze wordt, nadat haar ouders het ouderlijk huis hebben moeten verkopen, opgenomen in het gezin van de in die tijd illustere Alice ‘Mrs. George’ Keppel, minnares van de Prince of Wales Albert ‘Bertie’ Edward, de latere koning Edward VII. Hiermee slaagt Riley er opnieuw in om het leven van haar fictieve hoofdpersoon geloofwaardig te verweven in een tot de verbeelding sprekend op waarheid gebaseerd verhaal. Saillant detail is dat Alice de overgrootmoeder is van Camilla Parker-Bowles,  de minnares en nu echtgenote van de huidige Prince of Wales Charles. It runs in the family. Er wordt daarnaast gefluisterd dat ‘Bertie’ de vader zou zijn van Alice’s jongste dochter Sonia, de oma van Camilla. Daarnaast onderhoudt Flora een innige vriendschap met Beatrix Potter. Het aardige is dat door even te googelen op internet al deze werkelijk bestaande personen een gezicht krijgen en nog meer gaan leven. Daarnaast is een bezoekje aan de website van Lucinda Riley een aanrader.

De angst dat het een herhaling van zetten is, blijkt ongegrond. Hoewel de opbouw gelijk is aan de eerdere delen en de gemeenschappelijke deler de zoektocht naar hun afkomst blijft, zijn de verhalen, met name de historische gedeelten, inhoudelijk totaal verschillend en niet met elkaar te vergelijken. In Schaduw geeft ze een mooi kijkje in de enigszins scandaleuze geschiedenis van het Britse koningshuis. Dit deel zorgt tevens voor de puzzelstukjes die leiden naar het hoe en waarom van Stars adoptie. Een puzzel die Star hoopt op te lossen met behulp van Flora’s achterkleinkinderen: de wereldvreemde, excentrieke Orlando, eigenaar van de boekwinkel waar Star naartoe wordt verwezen, zijn broer, de norse Mouse, hun nicht Marguerite en de kleine dove Rory. In de huidige tijd draait het verhaal voornamelijk om de manier waarop Star zich ontwikkelt van het volgzame zusje naar een volwassen vrouw die met vallen en opstaan voor zichzelf kiest. Je gunt haar haar eigen leven, maar toch gaat je hart ook uit naar CeCe, die zich door Star in de steek gelaten voelt. Natuurlijk is vanaf het begin duidelijk dat zowel Stars verleden als toekomst bij Orlando en Mouse ligt, maar toch zijn er nog een paar wendingen die je niet direct ziet aankomen en het verhaal verrassend houden.

Vooralsnog handhaaft Lucinda Riley het hoge niveau en weet ze je opnieuw aan het boek vast te kluisteren totdat je het uit hebt. Omdat je nog steeds geen steek wijzer bent geworden over het leven van Pa Salt, zit er niets anders op dan weer ongeduldig te wachten op het volgende deel.