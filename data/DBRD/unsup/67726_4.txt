Ik zal maar meteen eerlijk zijn: wanneer ik dit boek niet voor een buddy read zou hebben gelezen, had ik het boek vermoedelijk niet zelf opgepakt.
Op de een of andere manier trok het me niet aan. De betekenis van de titel kende ik niet, de cover spreekt me niet aan en ook de schrijver is voor mij onbekend. Daarnaast wordt het boek gratis aangeboden via de site van de schrijver. Ik heb dat zelden eerder gezien, dus dat maakte me een beetje sceptisch.

Dan nu het goede nieuws: ik ben behoorlijk blij dat ik het boek gelezen heb! Meteen wanneer ik begin met lezen zit ik in het verhaal. De schrijfstijl is helemaal van nu, eenvoudig en leest gewoon prettig weg. Je leest eerst vanuit Moira, een leuke hoofdpersoon die aardig wat voor haar kiezen heeft gehad en genoeg reden zou moeten hebben om nooit meer een man te vertrouwen. Toch laat ze zich vrij makkelijk meenemen door de praatgrage Finn. Je komt veel te weten over beide hoofdpersonen die goed uitgewerkt zijn. Wanneer je net lekker in hun liefdesweekend zit, gebeurt er iets dat het verhaal een hele andere wending geeft.

Vanaf dat moment lees je het verhaal vanuit Finn en weet ik niet meer zo goed wat ik van het verhaal vind. Ik hou er van, laat ik dat voorop stellen. Maar er gebeurt van alles. Het is surrealistisch, bijna utopisch en doet zelfs een beetje fantasy-achtig aan. Ik vind het einde helaas niet bevredigend, omdat ik met te veel vragen achter blijf. Maar het verhaal zit echt goed in elkaar en ergens is het ook wel weer fijn dat er wat zelf in te vullen blijft.

Ik vind het een erg goed debuut en ben blij dat ik het gelezen heb. Ik ben nu ook niet meer zo sceptisch over het feit dat de schrijver zijn boek gratis weggeeft. Ergens is daar goed over nagedacht. De schrijver krijgt naamsbekendheid en zijn doel is vermoedelijk bereikt, want geloof me: het volgende boek van Stefan Tetelepta ga ik hoe dan ook kopen wanneer het in de winkels verschijnt!