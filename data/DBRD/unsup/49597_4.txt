teven Raichlen werd geboren in Japan, groeide op in Maryland. Studeerde met succes Franse literatuur in Oregon. Ging naar Parijs om daar middeleeuwse kookkunst te studeren. Verhuisde naar Boston om daar restaurants, in opdracht van Boston Magazine, te beoordelen en schreef diverse kookboeken. Maakte diverse tv-shows (Barbecue University & Primal Grill). Schreef voor de New York Times en kwam onder andere op de bestsellerlijst van de New York Times. Zijn nieuwste kookboek Vegetarisch barbecueën.

Veel mensen associëren barbecueën waarschijnlijk direct met vlees. Steven Raichlen bewijst met zijn boek Vegetarisch barbecueën echter dat een avondje lekker eten, vanaf de barbecue of grill , ook prima zonder vlees kan. In dit verrassend informatieve kookboek neemt hij de lezer eerst mee in een uitgebreide uitleg over diverse termen. Hij vertelt alles over grillen, poffen in as, braden en meer. Daarna kun je direct aan de slag met het bereiden van lekkere broodjes en sandwiches van de barbecue. Maak bijvoorbeeld eens een smakelijke Italiaanse bruschetta of een Frans knoflookbrood op de bbq. Na het hoofdstuk over brood kom je al bladerend, als vanzelf, terecht bij een hoofdstuk over groente, kaas en paddenstoelen.

Dit boek laat zich nog het beste beschrijven als een schriftelijke cursus barbecueën. Er staan verrassend veel goede suggesties in het boek. Allen voorzien van een duidelijke uitleg en praktische series foto’s. Afbeeldingen waarop stap voor stap te zien is hoe je het beste te werk kunt gaan. Daarnaast tref je regelmatig een mooie paginagrote foto aan, ter inspiratie. De inhoud is overzichtelijk gehouden, de vierpersoonsrecepten worden duidelijk beschreven. Een fijn boek dat zeker stimuleert om veel vaker te barbecueën. Zelfs in de wintermaanden, zonder of voor de liefhebber: met een beetje vlees als aanvulling.