Het is geen boek dat je even lekker gaat lezen, het is meer een plaatjesboek. In één keer lezen is eigenlijk ook niet leuk, het boek moet je gewoon regelmatig openslaan. Wat een heerlijke briefjes kwam ik tegen in dit boek, lief, grappig maar ook ontroerende. En de antwoorden van kinderen op vragen zijn soms echt hilarisch. Dit boek kun je niet lezen zonder regelmatig te lachen.
Sommige afbeeldingen uit het boek waren herkenbaar voor mij als leerkracht. Zo zag ik een afbeelding staan uit een rekenboek met de opdracht: ‘Bedenk vijftien aftreksommen en reken ze uit’. Op de afbeelding zie je dat er 15 minsommen staan waarbij het antwoord overal 0 is. Het is natuurlijk helemaal goed, maar als leerkracht had je liever wat meer verschillende sommen gezien. Maar toch, zo zijn kinderen. Ze zeggen of doen vaak wat er als eerste in ze opkomt. En waarom moeilijk doen als het makkelijk kan?

Het boek heeft een mooie lay-out en is, ondanks alle kinderlogica, toch afwisselend en elke bladzijde is weer anders. Daar is goed over nagedacht. Ook het gebruik van kleur heeft een positieve invloed op de vormgeving van het boek. Het is absoluut geen saai vormgegeven boek. Mocht je een opmerking of opdracht niet goed begrijpen, dan heeft Meester Mark ernaast uitleg bij staan. ‘Een dikke tien van Meester Mark’ is een mooi goed gevuld boek van 158 pagina’s.

Voor elke juf of meester staan er herkenbare krabbels en uitspraken van kinderen in. Maar ook als je geen leerkracht bent, dan is dit een heerlijk boek om in te duiken. Want wie is er nou niet gek op kinderlogica? Het is heerlijk genieten en lachen met de uitspraken van kinderen.