Een wat Kafkaiaans aandoend verhaal. Samarendra Ambani (hij heeft een Indiase vader) belandt in een onwerkelijke situatie, eerst in Bagdad, later in Dubai. In Bagdad weet de Zwitserse ambassade hem nog vrij te krijgen maar Sam houdt aan het gebeurde wel wat vreemde gedragingen over.
In Dubai wordt hij verdacht van betrokkenheid bij de moord op Hamasleider Mahmoud al-Mabhouh.(werkelijk gebeurd: link) Wordt hij aangezien voor een ander, speelt hij een dubbelrol , heeft hij pech, is het zijn naïviteit? Door wat hem overkomt en wat over hem wordt gezegd tijdens het proces(!) weten ook zijn familie en vrienden het niet meer.

Grunberg zegt hierover in een interview; ‘Het gaat in het leven vaak om de vraag wie mensen denken dat jij bent’. Mogelijk wil hij dat in dit boek aantonen.
Zeer leesbaar, spannend en beklemmend.