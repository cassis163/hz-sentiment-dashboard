WoW! Dat was mijn reactie toen ik ‘Belofte maakt schuld’ uit had. Vervolgens moest ik even bijkomen, want wat een spannend einde! Het verhaal begint rustig. Lisa woont samen met haar tienerdochter Ava en heeft een drukke baan. Ava is aan het puberen en vindt dat haar moeder zich te veel met haar bemoeit. Daar heeft ze geen ongelijk
in, maar Lisa heeft hier haar redenen voor. Lisa leidt een teruggetrokken leven. Haar enige vriendin en tevens haar collega Marilyn profileert zichzelf als een sterke vrouw, maar is dat ook zo? Op een avond redt Ava een jongetje die in het water is gevallen. Dit blijft niet onopgemerkt met als gevolg dat het leven van Lisa, Ava én Marilyn een radicale wending krijgt.

In eerste instantie leest ‘Belofte maakt schuld’ als een rustig kabbelend beekje. Je weet dat Lisa iets verschrikkelijks heeft gedaan, maar wat, dat wordt gaandeweg het verhaal pas duidelijk. De auteur heeft dit goed opgebouwd. De spanning blijft daardoor gedurende het hele verhaal aanwezig. De echte klapper valt na zo’n 100 pagina’s. Dan komt alles in een stroomversnelling terecht en volgen de gebeurtenissen zich razendsnel op. De maskers vallen af, het wordt een race tegen de klok.

Ik had nog niet eerder een boek van Sarah Pinborough gelezen. Maar wat een geweldige kennismaking met deze auteur! Een zenuwslopende pageturner die je niet mag missen!