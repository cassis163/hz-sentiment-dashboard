De 14-jarige tweeling Alessia en Alex woont al bijna hun hele leven bij hun mensenschuwe oom Oswin. Hun ouders kwamen om bij een vliegtuigcrash. Ze hebben het goed bij hun oom, die goed verdient, al komen ze net als hij niet veel in de buitenwereld. Gelukkig hebben ze elkaar, naast broer en zus zijn ze ook beste vrienden. Alessia is heel gevoelig (hoogsensitief) en voelt veel aan, Alex is nuchterder en een echte computerwizard, hij heeft o.a. een Occulta-app en een Ghost-app ontwikkeld.

Alessia heeft al een aantal keer dezelfde nachtmerrie gehad, waarin ze kwade krachten, waterschimmen, in een meer ziet. Het voelt zo echt, dat ze het gevoel heeft dat haar geest ook echt op die plek is tijdens die nachten. Als ze vlak na hun veertiende verjaardag de waarheid horen over hun ouders en de krachten die ze van hen geërfd hebben, vertrekken ze algauw naar Schotland, waar het meer zich bevindt. Daar begint hun spannende gevecht tegen de duistere krachten die het meer en het dorp beheersen…

Ik heb echt genoten van dit boek! (van mij had het dikker mogen zijn!)
Alessia sprak me door haar hooggevoeligheid meteen aan, ik herkende veel in haar. Ik vond het erg leuk dat zij haar paranormale gave al ontdekt heeft en haar broer Alex nog helemaal niet (al blijkt later dat hij toch onbewust wel wat dingen oppakt). Al is duidelijk dat ze nog jong en onzeker zijn en ze hun gave nog moeten ontwikkelen, die groei zal wel plaatsvinden in het volgende deel vermoed ik…
Toch zijn ze erg moedig en gaan ze de uitdaging wel aan om Lakepool te bevrijden van Het Kwaad. Dit levert een lekker spannend verhaal op, wat me van begin tot eind wist te boeien. Ik kijk uit naar deel 2 van deze veelbelovende nieuwe jeugdreeks!