Emma Stein, psychiater, geeft een betoog op het jaarcongres van de Duitse Maatschappij voor psychiatrie in Berlijn. Ze is gastspreker op deze tweedaagse bijeenkomst. Zij probeert al jaren lang op te komen voor de verbetering van de rechtspositie van patiënten onder psychiatrische behandeling. Aangezien er verbouwingswerken zijn in haar huis maakt ze gretig gebruik van het aanbod om in een hotel te verblijven ook al woont ze in Berlijn.
Eenmaal in haar hotelkamer neemt ze een douche en als ze eruit stapt, staat er al een niet mis te verstane boodschap op de badkamerspiegel. Dan krijgt ze nog een raar telefoontje van de receptie dat nergens op slaat. En dan als ze eindelijk in slaap dommelt, hoort ze een kuch en wordt ze in de arm gestoken.
Emma is het slachtoffer geworden van een brutale verkrachter die al drie andere vrouwen heeft aangerand en waarbij al het haar wordt afgeschoren. De dader wordt “De kapper’ genoemd. Alleen heeft hij haar in leven gelaten en waarom? Zes maanden later durft Emma gewoon de deur niet meer uit en is haar huis ondertussen in een vesting veranderd met alle hightech snufjes. Emma is zo bang dat de dader terug kan komen en is paranoia geworden. Maar dan krijgt ze op een dag een pakket en verandert haar leefwereld in een ware nachtmerrie.

Conclusie
Fitzek doet het weer! Komt nu met een verhaal van een psychiater die door een brutale verkrachting zelf patiënt wordt. Er is een minpuntje, niet iedereen gelooft haar en haar leven wordt een hel. Emma verwijst met flashback naar haar “ervoor-tijd”. Ze weet dat ze paranoia is maar toch zijn er dingen die niet kloppen. Zelfs haar echtgenoot, een profiler, denkt dat er hiaten in haar verhaal zitten.
De proloog begint al sterk en dat loopt doorheen het boek ook. Fitzek weet je op een manier te boeien dat je adrenalinepeil zelf omhoog schiet. Hoofdstukken die afgewisseld worden met flashbacks waarbij je zelf allerlei vragen begint te stellen en zowaar meedenkt met Emma. Wat is echt en wat is een leugen? Fitzek weet als geen ander een lezer op het verkeerde been te zetten. Je voelt echt mee met het hoofdpersonage. Dit is niet mijn eerste Fitzek boek dat ik lees en ik wist op een bepaald moment al hoe de dingen zouden verlopen maar de plot was toch nog een aangename verrassing voor mij. Fitzek is een grootmeester als het op psychologische thrillers aan komt. Zijn denk- en schrijfwijze zijn uniek en hij houdt van mindgames. Hij weet precies hoe hij bij de lezer de onderhuidse spanning kan opbouwen en hoe je soms met ingehouden adem verder leest, zo creepy is het met momenten. Met ‘Het pakket’ heeft hij wederom een bloedstollend verhaal uit zijn mouw weten te schudden! 4 sterren!