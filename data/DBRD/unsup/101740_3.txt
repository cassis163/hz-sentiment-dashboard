Het Duistere Pact is het derde boek van de vierenveertigjarige Rianne Lampers. Haar vorige twee romans verschenen bij uitgeverij Gopher, maar ontevreden over het resultaat heeft ze haar nieuwe boek in eigen beheer uitgebracht. Wel kreeg ze hulp van uitgeverij Books of Fantasy, een initiatief van auteur Alex de Jong. Het Duistere Pact is een zeer interessant en goed geschreven horrorverhaal, waarmee Lampers haar visitekaartje weet af te geven. Het is opvallend vlot geschreven, zit vol met verrassingen en bevat een zeer interessante link naar het verleden. Hoewel het verhaal zicht afspeelt in een periode van een kleine twee maanden, zijn gebeurtenissen aan het begin van de vorige eeuw bepalend voor de problemen waarmee de zestienjarige Monique Uytenbroek te maken krijgt. Van haar dementerende oma krijgt ze een negentiende-eeuwse robe en een tasje met bijbehorende sieraden van zwart obsidiaan. Het past precies bij haar nieuwe gothic-image en ze slaat de warrige waarschuwing van haar oma in de wind, dat niemand de robe mag gebruiken. Vanaf het moment dat ze de sieraden gaat dragen, lijkt het leven van Monique drastisch te veranderen en beschikt ze plotseling over ongekende krachten. Als haar moeder na een auto-ongeluk in het ziekenhuis belandt, ondergaat Monique een ware transformatie en komt er een duivelse geschiedenis aan het licht.

Hoewel Het Duistere Pact in eerste instantie geschreven lijkt voor een jong publiek is het verhaal toch zeer toegankelijk te noemen. De puberende Monique Uytenbroek kampt met grote onzekerheden over haar uiterlijk en identiteit en heeft moeite om de dood van haar vader te verwerken. Ze kan de nieuwe vriend van haar moeder dan ook moeilijk accepteren, ondanks dat de soms wat sullige Theo zijn best doet om het haar zo makkelijk mogelijk te maken. Ze vlucht voornamelijk in cynische opmerkingen en in de muziek van Evanescence, Seether en Marilyn Manson. De robe en de sieraden van haar oma zorgen echter voor nieuw zelfvertrouwen en geven haar een duister en duivels plezier. Tegelijkertijd ontdekt ze dat de robe het eigendom is geweest van Eloise Uytenbroek, een familielid uit een ver verleden die ooit op mysterieuze wijze is verdwenen.

Het leuke van dit horrorverhaal van Rianne Lampers is de link met het verleden. Een oude familiegeschiedenis wordt op een intrigerende manier uit de doeken gedaan en met name Monique en Theo krijgen er volop mee te maken. Het brengt de twee gaandeweg het verhaal steeds dichter bij elkaar, maar of het voldoende is om Het Kwaad af te weren is nog maar de vraag. Het einde van het boek is keurig in de traditie van het genre. Leuk bedacht, een tikje duister en met een groot aantal vraagtekens. Rianne Lampers scoort er in ieder geval een ruime voldoende mee.