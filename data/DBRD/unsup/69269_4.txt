"Ik leef niet meer voor jou.....voorbij zijn alle dromen....trala la. Alles gaat volgens plan. Precies zoals zij het in haar hoofd had. Een afrekening van het verleden, dat was het" is een citaat uit Het Spel Is Uit, het debuut van schrijfster Mariska Noordeloos, en in een notendop waar het hele boek voor staat.

Als geen ander begrijpt Noordeloos (1970) wat "afrekenen met het verleden" inhoudt. Ze is dyslectisch, en besloot, tegen het advies van haar uitgever in, haar boek in eerste druk ongecorrigeerd uit te geven. Een dappere keuze? Absoluut! Onalledaags ook, maar dat toont direct de persoon achter het boek.

In Het Spel Is Uit maken we kennis met Ellis en Monique, twee vriendinnen met ieder een verleden. Ellis is net van haar man Alec af, nadat die na jaren huwelijk en drie kinderen, waarvan de oudste op dramatische wijze om het leven kwam, besloot dat hij toch meer van de mannenliefde was. Tijdens hun vakantie in het Egyptische Hurghada, of Hungara, zoals het in het boek stelselmatig heet, genieten zij van al het moois dat het land te bieden heeft. All inclusive eten, prachtige zonsondergangen en de betoverende piramides van Luxor laten Ellis langzaam bijkomen van de stressvolle tijd. Hun gezamenlijke vriendin Linda helpt hen door de gevaren van het land te manouvreren; het hotel wordt immers bewaakt en toeristenontvoeringen voor losgeld zijn er na de Arabische Lente aan de orde van de dag. Als Ellis en Monique een lekkere middag aan het zwembad willen gaan liggen, gaat Monique even naar de poort van het terrein om een DVD van hun bezoek aan Luxor op te halen. Even. Of toch niet?

Noordeloos doet voldoende moeite om haar karakters uit te diepen en hun achtergronden kenbaar te maken aan haar lezers. Hier en daar mislukt dat echter; de kinderen van Ellis en Alec verschijnen in het begin van het boek heel even, dan een hele tijd niet, om aan het eind weer af te sluiten met een onverwachte opkomst. De verschillende plottwists in het verhaal zijn vermakelijk, maar het is aan te raden de aandacht erbij te houden; de afwisseling tussen de karakters is soms wat te vlot en springerig. De actualiteit in Egypte wordt waarheidsgetrouw en voldoende correct weergegeven, zonder storend op de voorgrond te komen.

De thrillerfan is verwend de afgelopen jaren, met grote parels en lijvige literaire werken. Het Spel Is Uit is geen van beiden; het is een heerlijk boek, maar het werk dat de lezer moet verzetten om door de ongebruikelijke zinsnedes en het veelvuldige gebruik van woorden als "kut", "fuck" en "klotezooi" heen te kijken, is wellicht wat veel gevraagd. Het verhaal zal een doorgewinterde thrillerfan niet bekoren, maar iemand die op een vrije zondagmiddag een paar uur vermaak zoekt, kan met dit boek prima uit de voeten.

Overall heb ik, als romanlezer, genoten van Het Spel Is Uit, en wat mij betreft mogen er nog meer boeken zoals deze geschreven worden. Al is het maar om de maatschappij te laten zien dat alles lukt, als je er maar hard genoeg voor werkt! Mariska; van harte gefeliciteerd. Vier sterren!