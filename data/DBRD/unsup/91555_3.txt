In De waanzinnige wens ziet Sem een vallende ster en wenst dat hij een miljoen wensen mag doen. Tot zijn grote verbazing komt zijn wens effectief uit en vanaf dat moment is alles mogelijk. Hij rekent af met pestkop Wouter, helpt zijn vader om z’n job te behouden en probeert te bedenken wat zijn beste vriend echt zou willen. Maar Sam probeert ook dingen uit zoals zichzelf reuzengroot wensen of juist ongelooflijk klein, hij verandert zichzelf in een superheld en stort zich op een bepaald moment op wereldvrede. Dat zijn wensen ook een keerzijde hebben, daar komt hij langzaam maar zeker ook achter. Is over een miljoen wensen beschikken wel zo ideaal?  

Het boek heeft een leuke opmaak die aanspreekt. Er staan geen paginagrote prenten in, maar elk blad is wel opgeleukt met kleine illustraties die op hun eigen manier met het verhaal te maken hebben. De pagina’s staan niet propvol tekst en dat laat de lezer ruimte om even op adem te komen en te genieten van de speelse elementen op de bladzijden. De hoofdstukken zijn behapbaar voor de jonge lezers uit de doelgroep (9+) en schrikken niet af.  

De waanzinnige wens is vlot en erg beeldend geschreven. Het is niet moeilijk om Sem in zijn geïmproviseerd Topman-kostuumpje door de lucht te zien vliegen of een mep te zien verkopen aan de grootste pestkop van de school. De toon is gevat en pittig. De ene actie volgt de andere in snel tempo op en Sem probeert de ene wens na de andere uit, met wisselend succes. De humor voelt helaas hier en daar een beetje geforceerd. Auteur Brandon Robshaw wil de lezer van het ene lachsalvo in het andere doen rollen, maar slaat daar de bal een beetje mis. Humor laat zich niet op die manier dwingen en er wat spaarzamer mee omgaan, was waarschijnlijk krachtiger geweest.  

Het boek richt zich duidelijk op jongens. Het hoofdpersonage Sem en zijn beste vriend Stefan schieten mieren aan flarden, gaan als reuzen op avontuur door de stad en proberen een gigantische hamburger te verorberen. Sem laat zich dus ook verleiden tot het gebruiken van superkrachten en wordt een echte superheld, de droom van haast elk jong kereltje. Meisjes komen er in dit boek eigenlijk niet aan te pas, behalve de moeder en de zus van Sem die een klein bijrolletje spelen. Toch zal er hier en daar ook wel een meisje te vinden zijn dat zich kan verplaatsen in alle bizarre en minder doordachte wensen die Sem doet.  

Brandon Robshaw is een Britse auteur die in Londen woont met zijn vrouw, kinderen en labrador. Naast schrijver is hij ook docent. Robshaw schreef reeds meer dan 21 kinderboeken. De waanzinnige wens is het eerste boek dat in een Nederlandse vertaling verschijnt.