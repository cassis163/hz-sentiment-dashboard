Dit debuut van Christine Bols begint met een proloog, zo expliciet en afschuwelijk beschreven dat je weet dat je met een verknipte moordenaar te maken gaat krijgen. Met dit gruwelijke begin word je het boek ingezogen. De toon is gezet!
In het rustige stadje Corvallis, Oregon wordt een jonge vrouw gevonden, vermoord en afschuwelijk verminkt. Het blijft niet bij deze moord. Met tussenpozen van enkele weken wordt er telkens een jonge vrouw gevonden, hun uiterlijk hebben ze gemeen. De jonge vrouwen zijn vreselijk toegetakeld, de linkertepel is eraf gesneden, hun oog is uitgestoken en de baarmoeder mist. Bizar detail; in de buikholte wordt een horloge gevonden.
Inspecteur Tim Sackley heeft er een harde dobber aan en tast voorlopig in het duister. Nadat zijn collega een zwaar auto-ongeluk heeft gehad krijgt hij hulp van Jude McCool. Hij heeft hier nogal dubbele gevoelens over. Het lijkt erop dat ze de seriemoordenaar te pakken krijgen maar dan wordt er een vierde slachtoffer gevonden……. Dankzij goed speurwerk en scherpe geesten vallen de puzzelstukjes uiteindelijk op hun plaats.
De personages zijn goed uitgediept, tussen de onderzoeken door lezen we over de persoonlijke omstandigheden. Dat geeft de karakters wat meer diepgang. Het schrijven vanuit verschillende perspectieven maakt het lezen boeiend en daardoor wil je eigenlijk steeds verder lezen. Een bijzonder prettig debuut van Christine Bols, bij onze Zuiderburen zitten schrijvers die we in de gaten moeten houden!