Na de dood van haar geliefde Will moet Louise de draad van het leven weer oppakken, maar dit blijkt makkelijker gezegd dan gedaan. Gedwongen door haar vader gaat Louise naar een het gespreksgroepje “En nu verder”, waar ze leert praten over het verlies van Will en ervaringen deelt met lotgenoten. Op een dag staat Lily voor de deur, zij blijkt Wills dochter te zijn, van wie niemand het bestaan wist. Na een moeilijke eerste ontmoeting besluit Louise haar te helpen en te herenigen met Wills familie.

Voor de context van dit boek is het raadzaam om eerst de voorganger van dit boek te lezen: Voor jou. In dat boek draait het om Will, die ervoor kiest zijn leven te beëindigen. Deze ingrijpende beslissing heeft grote invloed op het leven van zijn verzorgster en vriendin Louise en zijn familie. Een leven na jou is de ontroerende opvolger van deze roman en vertelt hoe het verder gaat met Louise. Na het verlies van haar geliefde probeert ze het leven weer op te pakken, maar door het verdriet lukt het Louise helaas niet om daadkrachtig te zijn. Ze zit in een sleur, woont in een ongezellig appartement en heeft een vreselijk baantje in een Irish Pub.

Wanneer Lily in het leven van Louise verschijnt wordt ze geconfronteerd met haar verdriet om Will. Het doet haar pijn, maar ze ziet langzaam in dat ze de confrontatie moet aangaan met het verleden en haar verdriet moet gaan verwerken. Dankzij de hulp van haar gespreksgroep, vriend Sam, Lily en haar chaotische familie lukt het haar stapje voor stapje om haar leven weer op te pakken. Het boek is in de ik-vorm geschreven waardoor je Louise goed leert kennen en met haar meeleeft. Je ziet de wereld door haar ogen en ervaart wat zij voelt waardoor het verhaal dichtbij komt.

Het boek zit vol met sympathieke en hartverwarmende personages, Louise is een lieve vrouw die worstelt met haar verdriet. Ze heeft daardoor moeite om nieuwe mannen toe te laten in haar leven en weer gelukkig te zijn. Ambulancebroeder Sam is een vriendelijke en geduldige man die hoopt op de liefde van Louise. De familie van Louise is hartverwarmend en herkenbaar waardoor je ze al snel in je hart sluit. Lily lijkt in eerste instantie een moeilijke puber, maar als snel blijkt dat ze worstelt en liefde nodig heeft. Kortom, allemaal personages die je in je hart sluit.

Jojo Moyes heeft al veel romans geschreven die erg succesvol zijn. Ook Een leven na jou kan zij toevoegen aan dit rijtje. Een leven na jou ontroerd en vertelt een prachtig verhaal over liefde, vertrouwen en biedt hoop voor mensen die rouwen om het verlies van een geliefde. Het boek weet van begin tot eind te boeien. Gelukkig is al bekend dat er ook een derde boek komt over het leven van Louise.