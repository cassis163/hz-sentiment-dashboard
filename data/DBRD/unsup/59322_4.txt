Deze opvallend dikke Young Adult thriller, maar liefst 344 pagina’s, heb ik mogen lezen voor de leesclub van Hebban. Ik was aangenaam verrast toen ik het pakket met dit boek uit mocht pakken. Het is een mooie hardcover editie met de titel in fel oranje, van de voorkant afspattend, en een afbeelding van een meisje/jonge vrouw vanaf de achterkant gefotografeerd terwijl ze haar haar in een staart bind. Dit opvallende geheel maakte mij gelijk nieuwsgierig naar het daadwerkelijke verhaal. Over het algemeen lees ik graag, naast alle andere genres die ik lees, een boek wat binnen het YA genre valt. En ook deze keer stelde het verhaal mij niet teleur.

‘Pas op, breekbaar’ gaat over Kate en Olivia. Beide zitten op de privéschool Waverly in New York en beide willen naar Yale. De weg daar naar toe is echter lang, zwaar en vooral heel hard werken. Zelfs over de rug van een ander en ten koste van jezelf. Of toch niet?

Het lettertype wat gebruikt is was voor mij een plezier voor het oog. Het leest duidelijk zonder verwarring en ontspannen. De schrijfstijl vond ik ook zeer fijn en vlot lezen. Vooral door het gemakkelijke, maar zeker niet te simpel, taalgebruik. De hoofdstukken geschreven vanuit de gedachtegang van de twee hoofdpersonages, Kate en Olivia, zorgen voor een aangename afwisseling in perspectief en verhogen de spanning. Het leuke vind ik dat beide dames compleet andere types zijn en dit goed naar voren komt in hun gedachtegang.

Wel vond ik dat richting het laatste deel van het boek het verhaal enigszins afgeraffeld werd. Er zat een goede plottwist in maar het ging voor mijn gevoel ineens heel erg snel over een andere boeg. Ik wil geen spoilers geven vandaar dat ik niet direct benoem waar dit over gaat. Toch heb ik het boek absoluut met veel plezier gelezen en ben ik benieuwd geworden naar ander/volgend werk van deze schrijfster.

Ik geef dit boek 3,5 tot 4 sterren.

Spanning: 7
Plot: 6,5
Leesplezier: 8
Schrijfstijl: 7
Originaliteit: 7
Psychologie: 7