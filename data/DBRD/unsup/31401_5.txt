Dit is de eerste zin van de inleiding, waarmee James Doty meteen de aandacht weet te trekken. Een bloedstollende thriller, althans zo lijkt het.  

James, wiens roepnaam Jim is, komt uit een onveilige en instabiele thuissituatie. Zijn moeder is zwaar depressief, vader een doorgewinterde alcoholist. Op jeugdige leeftijd ontmoet hij, in de voor hem zo geliefde goochelwinkel, de oudere Ruth. Zij verandert de hele richting van zijn leven door hem echte magie te leren. Aanvankelijk was Jim sceptisch, want magie associeerde hij met hoge goochelhoeden en kaarttrucs. Ruth echter, leerde hem het soort magie waar hij de rest van zijn leven wat aan zou hebben. Het soort magie dat lijkt op wat wij tegenwoordig aandachtstraining of mindfulness noemen. Doty’s persoonlijke verhaal uit zijn jeugd wordt prettig afgewisseld met wetenschappelijke feiten uit zijn latere loopbaan als neurochirurg.    

In het tweede deel van het boek vertelt hij over het toepassen van de vier trucs van Ruth: het lichaam ontspannen, het temmen van de geest , je hart openstellen en je intentie duidelijk maken. Bij elkaar genomen zijn deze oefeningen een combinatie van de bodyscan uit het 8-weekse mindfulness programma, waarbij je vanaf je tenen tot je kruin jouw lichaam scant, plus visualisatie en meditatie. Deze vaardigheden worden helder door zijn beschouwing op hoe de rest van zijn levensjaren zijn verlopen.   Dingen gebeuren niet altijd op de manier waarop we denken dat ze gaan gebeuren maar ze gebeuren precies zoals de bedoeling is. En dat laat het laatste deel zien. Eén van de halsstarrige mythes van de mensheid is dat financiële rijkdom puur geluk brengt en de oplossing is voor elk probleem. Deze mythe wordt hier ontkracht.  

Voor Doty was Ruth zijn mentor, de wijze vrouw die hem hielp om nieuwe neurale verbindingen in zijn hersenen te vormen. Zij leerde hem de belangrijke dingen in het leven: medeleven, compassie, maar ook loslaten van dingen die je niet kunt veranderen. Zijn gezonde fixatie op de samenwerking tussen onze hersenen en ons hart bracht hem ertoe het Center for Compassion and Altruism Research and Education (CCARE) op te richten met hulp van de Dalai Lama. Hier doet hij onderzoek naar compassie en onbaatzuchtigheid. Opvallend is dat in het boek het woord medeleven wordt gebruikt waar in feite mededogen had moeten staan. Een subtiel doch belangrijk verschil.  

Bijna geobsedeerd door onze hersenen is ons hart een beetje in de vergetelheid geraakt. Doty brengt hier verandering in. Lees het om zijn prachtige, maar ook hartverscheurende persoonlijke verhaal over het ontstijgen van zijn familie en het veranderen van zijn lot. Of lees het als een fascinerend verhaal over de mysteriën van de hersenen. Maar lees het bovenal als een wijze levensles. Magisch Brein, Magisch Hart  is een spannende mix van mindfulness en de wet van aantrekkingskracht. Het is een levensecht sprookje, bijna to-good-to-be-true. Dit gaat verfilmd worden, let op mijn woorden!