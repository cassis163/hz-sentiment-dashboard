Het is al vaak geprobeerd en de grote vraag is of het ook echt lukt. De zware jongen uithangen, de perfecte vrouw ontmoeten, om vervolgens de criminaliteit af te zweren. Dat geldt ook voor Mace Bishop. Ooit een respectabele wapenhandelaar, maar inmiddels een bodyguard van jetset-toeristen die Zuid-Afrika bezoeken. Samen met echtgenote Oumou voedt hij liefdevol dochter Christa op. Oumou gunt haar man een zekere vrijheid maar ondervindt al gauw de gevolgen van het omgaan met een genadeloos milieu.
Criminele horecabazen schakelen Bishop en zijn maatje Pylon Buso in als ze worden afgeperst. De islamitische Sheemina February legt een bizarre eis op tafel. Stop de drugsverkoop in de discotheek of anders… Als er daadwerkelijk bommen afgaan in de dansgelegenheid, zien Bishop en Pylon zich genoodzaakt om op te treden. Maar de afpersers ontvoeren het meisje Christa om het duo onder druk te zetten.
Mace Bishop is een mannetje. Het moet allemaal gaan zoals hij het wil. Aanvankelijk lijkt Oumou de broek aan te hebben. Maar dan blijkt dat haar man ervoor kiest niet alles te vertellen. En zo kan Bishop helemaal zijn eigen gang gaan. En hij gaat zo ver dat hij zelfs zijn relatie met de temperamentvolle Oumou op het spel zet.

Payback is het thrillerdebuut van auteur Mike Nicol. Niet dat de man een literaire beginneling is. Nicol schreef eerder journalistieke artikelen, romans, poëzie en een boek over Nelson Mandela. Wie  Zuid-Afrikaanse spannende boeken leest, denkt onwillekeurig ook aan Deon Meyer. Deze schrijver brak in Nederland door met de adrenaline-thriller 13 uur. Meyers pen is iets toegankelijker, leest makkelijker. Nicol daarentegen hanteert een iets hardere schrijfstijl. Mace Bishop heeft rauwere, duistere randjes dan de helden van Meyer.  

De vrouwen in dit boek zijn uiteindelijk het gevaarlijkst. Bishop moet zich telkens verweren tegen aanvallen van de andere sekse. Of het nou om verleiding gaat, of (indirect) om geweld, Bishop kan nauwelijks initiatieven nemen. Hij kan eigenlijk alleen maar reageren. Om soms hard terug te slaan. Want in Payback komt de complete Mace Bishop naar voren. Toegewijd vader en echtgenoot, maar ook genadeloos als hij wordt belazerd. En bij vlagen een man om bang voor te zijn.

De uitgever belooft nog twee vervolgen om deze ‘Wraak-trilogie’ helemaal compleet te maken. Vermoedelijk wordt in het tweede deel duidelijk dat Bishop als wapenhandelaar enger is geweest dan we hem tot nu toe hebben leren kennen. Destijds ontbraken Oumou en Christa in Bishops leven. Arme vijanden…