Deze kleurrijke 31e druk (het boek verscheen voor het eerst in 1984!) sprak me meteen aan; de cover, de titel, de ondertitel… Het onderwerp sluit mooi aan bij mijn huidige levensfase (en strubbelingen). En de binnenkant bleek al even prachtig opgemaakt als de buitenkant. Echt een heel aantrekkelijk geheel! Het boek stond al op mijn wensenlijst, dus ik was heel erg blij toen de uitgeverij me benaderde om mee te doen aan een blogtour rond Je kunt je leven helen.

Louise Hay heeft het boek zo geschreven dat het lijkt alsof je een sessie bij haar krijgt, als cliënt of als workshop deelnemer. De bedoeling is dat je het eerst helemaal leest – die stap heb ik nu genomen – en dan langzaam nog eens en dan ook de tijd neemt om de oefeningen te doen die erin staan.
Er staan affirmaties in het boek, oefeningen dus en dan nog meditaties; “een stroom positieve ideeën, ontworpen om het bewustzijn te veranderen.”

Je begint met uitvinden wat het probleem is, waar het vandaan komt en met kijken of je overtuiging over jezelf waar is. Je moet je weerstand tegen verandering zien te overwinnen, leren dat je je gedachten écht kunt veranderen en dan begin je met positief opbouwen. Je zult onderweg moeten leren loslaten en vergeven.
Je klachten zijn namelijk uiterlijke symptomen van innerlijke gedachtepatronen, als je die gedachtepatronen weet te doorbreken en opnieuw op te bouwen, alles met zelfliefde als basis, zul je van heel veel van je klachten afkomen. Dit alles sprak me heel erg aan en is ook al waar ik in mijn eigen leven mee aan het werk ben in feite. Er was zoveel herkenning! En dat deed me ook goed, want dat betekent dat ik op de goede weg ben…

Aan het einde van het boek staat nog een lijst met aandoeningen en mogelijke oorzaken met een nieuwe gedachte erachter, een gedachte die altijd in de basis gaat om “ik hou van mezelf en ik hou van het leven”. Wat dat aangaat vond ik het niet heel erg veel toevoegen. Maar wel in de zin van dat je het besef krijgt dat zóveel kwaaltjes te herleiden zijn op verkeerd denken, dat als je de controle neemt over je gedachten (jij bent de baas!) je een hoop verbetering zult zien, geestelijk en lichamelijk. Wat me dan alleen wel erg ver gaat is dat ook kanker bijvoorbeeld wordt genoemd als voortkomend uit wrok en dat je dat ook met behulp van de kracht van gedachten kunt genezen… Al moet ik er wel bij zeggen dat de auteur uit ervaring spreekt, dus zij heeft álle reden het te geloven!

Dit boek staat zo vol mooie inzichten en quotes dat ik wel kon blijven quoten en wel alles met jullie zou willen delen wat ik noteerde. Maar ik kan dus beter gewoon zeggen: lees dit boek zelf! Het is zo mooi, zo inspirerend! Ik vond er herkenning in, maar ga er ook zeker nog veel uithalen. Voor het grootste gedeelte sluit het helemaal aan bij wat ik geloof. Ik geloof zeker dat de invloed van gedachten heel erg ver gaat, dat je de controle kan nemen, dat je leven zoveel kan verbeteren als je oude patronen loslaat…
Heel af en toe ging het me alleen iets te ver dus, dat zelfs hele nare ziektes zo genezen kunnen worden, of dat je zelf je ouders uitgekozen hebt bijvoorbeeld. Ik ben best een zweverig persoon, geloof niet in God, maar geloof wel in iets, maar heel af en toe werd het me iets te zweverig. Gelukkig maar ‘af en toe’, want verder was het boek haast perfect!
Het raakte me, ik moest af en toe even slikken, zo goed voelde het…