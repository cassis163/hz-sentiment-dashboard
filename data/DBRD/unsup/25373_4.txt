Houd je van boeken en boekwinkeltjes? Dan moet je 'Het geheim van Penumbra's boekwinkel' zeker lezen. Het boek leest vlot en is aanstekelijk geschreven, en bevat tal van verwijzingen naar zowel de boekgeschiedenis als het moderne lezen.

Robin Sloan neemt je mee naar een bijzondere boekenwinkel, die 24 uur per dag geopend is. Ieder boek in deze winkel vertelt een verhaal, maar het zijn de boeken achterin de winkel en boven in de metershoge kasten die nog wel het meest bijzondere verhaal vertellen. Ze zijn op het eerste gezicht onleesbaar, maar blijken een soort puzzel te bevatten. Alleen de leden van een geheim genootschap mogen ze lezen. Clay, de hoofdpersoon, gaat op onderzoek uit naar de oplossing van het raadsel dat deze boeken met elkaar uitbeelden.

'Het geheim van Penumbra's boekwinkel' heeft leuke personages en een sterk uitgewerkt plot. Heel erg diep gaat het allemaal niet, en af en toe is het allemaal wel al te toevallig, maar dat vergeef je de auteur al snel. Duik in de wereld van boeken en geniet!