Beginnen aan een boek van ruim 1200 pagina’s. Waar begin je aan? Maar och, 4 x een boek van ongeveer 350 pagina’s en je bent er ook. En nog 100 bladzijden erbij had ook gekund. De schrijfster, Nina Haratischwili, is geboren in Georgië en verhuisd als student naar Duitsland. Het achtste leven voor Brilka schrijft ze nadat ze vier jaar lang onderzoek heeft gedaan naar de Georgische geschiedenis. Ze neemt ons mee in de levens van een welvarende chocolatier en zijn nakomelingen (dochter Stasia, haar zoon Kostja, zijn dochter Elene, haar dochters Daria en Nitsa en Daria’s dochter Brilka) in een periode van ongeveer 100 jaar in de 20ste eeuw. Nitsa woont in Berlijn en vertelt op meeslepende wijze de dramatische geschiedenis van haar familie. Nitsa begint met Stasia, een van de dochters van de chocolatier en die van de ‘rode’ twintigste eeuw – een cruciale periode in de Europese geschiedenis – met de opkomst en ondergang van de Sovjet-Unie, het wegvallen van het IJzeren Gordijn en de perestrojka. Ook komen de politieke ontwikkelingen in Georgië en Rusland, maar ook de wereldoorlogen aan bod. We krijgen een brok geschiedenis mee: de onstabiele politieke situaties in Rusland en Georgië begin vorige eeuw hebben een ongunstige invloed op de bevolking: veel miserie, armoede en doden. De manier waarop de auteur hier mee omgaat, de manier van het mengen van deze feiten in de familiegeschiedenis, zorgen er voor dat die gedeelten geen saaie materie worden. Mooie stukken tekst in soms lange zinnen, weven de geschiedenis van deze familie aaneen, zoals de draden uit een tapijt. Een tapijt is een verhaal. Het boek is onderverdeeld in een proloog en daarna in 7 delen, die elk over één persoon lijken te gaan, maar zeker ook de levens van de overigen beschrijft. Zo schrijft ze over Stasia, die huwt met een officier die al snel naar het front vertrekt, maar ook over de opstand van de Georgische soldaten, die aangesloten waren bij de Duitse Wehrmacht in de hoop op een onafhankelijk Georgië. Hun strijd tegen het communisme. En vooral over de sterke vrouwen, dochters en kleindochters van de rijke chocoladefabrikant en het geheime recept dat van generatie op generatie wordt doorgegeven. Sterke vrouwen die schijnbaar gelaten hun lot ondergaan. De Georgiërs –bijvoorbeeld Stalin - die een belangrijke rol hebben gespeeld in het communisme en de dictatuur van de Sovjet-Unie. De corruptie die heden ten dage ook nog speelt. De verbanning van krijgsgevangenen, de terreur van de KGB. De revoluties en de rebellie van de jongeren. Het is een genot om de familiegeschiedenis te lezen in het licht van al deze feiten. Nina schrijft over haar land en de geschiedenis van haar land op een inlevende manier met mooie woorden. Een boek dat het verdiend om vaker dan 1 x gelezen te worden.