Een groepje dier- en plantkundigen maakt een expeditie in Azië onder leiding van 2 ervaren gidsen. Één van de expeditieleden is Boas en hij is daar verplicht door zijn vader, maar erg tegen zijn zin.
Wanneer één van de twee gidsen noodgedwongen moet worden weggebracht blijft het groepje expeditieleden alleen achter. Dan volgen de meest waanzinnige en hallucinante gebeurtenissen elkaar in een snel tempo op.

De auteur is er in geslaagd om de lezer mee te nemen in een wereld van onwaarschijnlijke verbeelding en psychotische toestanden. Nochtans was het verhaal niet zo begonnen: het leek het spannende avontuur van een expeditie in een oerwoud te worden: niets is minder waar zoals later blijkt.

Het leuke aan dit verrassende boek is dat de schrijver aan de lezer een vrij ' open ' verhaal aanbiedt: iedereen kan zijn mening vormen over de psychische toestand van de expeditieleden en over de gebeurtenissen die zich afspelen diep in het oerwoud, ver van de bewoonde wereld, waar apen, insecten, vleesetende planten en slangen thuis zijn.

Het minste dat je van dit boek kan zeggen is dat de auteur hier een zéér opmerkelijk debuut neerzet.