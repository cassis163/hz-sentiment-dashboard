Ze verkocht meer dan 10.000 exemplaren van haar debuutboek Rood Licht. In 2010 werd het boek genomineerd voor de verkiezing van de beste vrouwenthriller, en nu is het genomineerd als beste thriller van het jaar 2011 in de categorie debuut, hier op Crimezone. Milou van der Will (26) zegde haar vaste baan bij Metro op en werkt nu als freelance journaliste en schrijfster. Breekijzer is haar tweede boek.
In Breekijzer leren we Sam kennen. Twee jaar nadat Sam en zijn broertje Lucas horen hoe hun vader hun moeder doodschiet, probeert hij een goed leven met zijn vriendin Sophie op te bouwen. Maar door geldgebrek belandt hij in het criminele circuit. Wanhopig en lichtelijk onder dwang steelt hij auto's en onderhoudt hiermee zichzelf en Sophie. Sophie krijgt de dagboeken van zijn moeder in handen en bevlogen door nieuwsgierigheid ontrafelt ze langzaam de werkelijke toedracht van het gezinsdrama. Maar niet alle gezinsleden zijn gediend van haar stijgende bemoeizucht.
Met Breekijzer heeft Milou van der Will wederom een ijzersterk boek afgeleverd. Een geloofwaardig verhaal over de liefde tussen twee jonge mensen die samen een leven willen opbouwen in Amsterdam. Sam en Sophie zouden zo je buren kunnen zijn. Het zijn overtuigende personages, neergezet in een realistische omgeving. Het verlangen en vertrouwen tussen Sam en Sophie is oprecht. Sam is een sociale jongen die het beste met zijn vriendin voorheeft, maar tegelijkertijd leidt hij een dubbelleven als veelpleger die zichzelf regelmatig in de nesten werkt en dat thuis angstvallig verborgen houdt. Ondanks zijn dubbelleven heeft Sam een hoog 'gungehalte', overschaduwd door een gevoel van medelijden. Maar je zou hem ook een schop onder zn kont willen geven. En juist die tegenstelling maakt dat je het personage in je hart sluit.
Milou van der Will weet hoe ze een thriller in elkaar moet zetten. Door de goede spanningsbogen blijf je doorlezen, hierbij handig geholpen door haar heldere schrijfstijl: snelle, korte zinnen met af en toe een vloek en een grap. De jeugdige en krachtige woordkeuze past uitstekend bij de hoofdpersonen. Breekijzer heeft een goede opbouw die leidt naar een perfect uitgewerkte plot waarin uiteindelijk alle lijntjes keurig bij elkaar komen.
Milou van der Will toont zich met Breekijzer geen aanstormend talent meer, maar mag zich nu met recht bij het befaamde clubje vrouwelijke thrillerschrijfsters van Nederland scharen.