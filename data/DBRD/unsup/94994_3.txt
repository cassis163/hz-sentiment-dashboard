Als Amerika wordt geconfronteerd met videobeelden van een raket die dreigend op burgerdoelen is gericht, is het land in paniek en durft de bevolking hun huis niet meer te verlaten. Deze beelden, die afkomstig zijn van een cel van Al Qaeda, zijn er de aanleiding van dat de FBI zich met deze zaak gaat bezighouden.

Laura Vilechi leidt het onderzoek en omdat ze wel wat hulp kan gebruiken schakelt ze Mark Beamon in. Aanvankelijk weigert hij, maar uiteindelijk gaat hij overstag en help Laura bij het onderzoek. Mark gaat daarbij zijn eigen gang en daar is de FBI niet zo gelukkig mee. Toch maakt hij vorderingen. Mede omdat hij zich in een wereld begeeft waar hij altijd tegen gestreden heeft.

Vuurproef is een boek dat erg langzaam op gang komt. De eerste hoofdstukken zijn ook nogal verwarrend. Want werkt Beamon nu wel of niet bij de FBI? En wat is de precieze rol van een aantal andere personages? Naarmate het verhaal vordert komt er gelukkig meer structuur en snelheid in. Dan wordt het lezen van het boek ook een stuk aangenamer.

Hoewel het verhaal ook doorspekt is met een redelijk groot aantal onwaarschijnlijkheden is het niet vervelend om te lezen. Want, als die eerste hoofdstukken achter de rug zijn, leest het boek aardig vlot weg. Vuurproef is zeker niet de briljante thriller waar op de achterkaft van wordt gesproken. Maar dramatisch slecht is het boek nu ook weer niet.