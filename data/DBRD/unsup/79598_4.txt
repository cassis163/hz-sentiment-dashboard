Aftellen is het tweede boek over de Cazalet familie. Elizabeth Jane Howard schreef deze vierdelige serie begin jaren negentig. Van boek 1 - Lichte Jaren - en boek 2 - Aftellen - verscheen een tv-serie.
Je reist terug naar Home Place om je banden met de familie Cazalet weer aan te halen. Hoe gaat het verder met Edward, Hugh, Rupert en Rachel en hun gezinnen? Boek 1 eindigde, eind september 1938, met de toespraak 'Peace for our time' van premier Neville Chamberlain. Je volgt de familie naar september 1939 en de Tweede Wereldoorlog is uitgebroken. De familie is weer bijeen op Home Place, het ouderlijk huis.

Het lijkt vooral of de familie Hitler en de Tweede Wereldoorlog maar vervelend vindt. De timing komt niet uit en alles raakt in de war. Maar de generaal heeft allerlei maatregelen getroffen zodat Home Place een toevluchtsoord is voor iedereen. Het Baby Hotel is geëvacueerd en zit nu ook op het terrein. Langzaam zien we dat iedereen nog steeds worstelt met bepaalde emoties en daar veelal niet openlijk over durft te praten. Teveel aannames en te weinig echte gesprekken. Je leeft weer mee met de belevenissen van de kinderen. Christopher, Clary, Polly, Louise en Angela hebben nu hun eigen hoofdstukken, waardoor ze nog meer 'echte' mensen worden. Het verhaal eindigt in de winter van 1941. Rupert is nog steeds vermist in Frankrijk nadat zijn missie was mislukt en hij zich moest verstoppen voor de Duitsers. En de familie moet afwachten tot er meer nieuws van hem komt. In boek 3 - Confusion - zul je opnieuw verder worden meegezogen in de belevenissen van de familie Cazalet.

Elizabeth beschrijft heel mooi het bijna vacuüm waarin de familie zich bevindt in hun huis. Alsof de werkelijkheid er wel is, maar toch een beetje langs ze heen gaat. Dan verschijnt Stella ten tonele, een vriendin van Louise, en zij laat ons zien dat er nog een ander leven bestaat - dat zich buiten Home Place bevindt. Vooral Louise leert dat de wereld veel groter en complexer is dan ze dacht.
Elizabeth Jane Howard trakteert je weer op prachtige beschrijvingen van wat de mensen droegen in die tijd, hoe de omgeving eruit zag, de gerechten die gegeten werden en de zeden (en taboes) die heersten. Je ziet hoe sommige relaties verschuiven, nieuwe worden gevormd en je leert de personen weer een beetje beter kennen. Bijna alsof je onderdeel bent van de familie Cazalet en alles met ze meebeleeft. Niet iedereen zal zich - door het soms wat wollige taalgebruik - op het prachtige verhaal kunnen concentreren, maar voor de liefhebber van mooie familieverhalen is deze reeks zeker aan te raden.