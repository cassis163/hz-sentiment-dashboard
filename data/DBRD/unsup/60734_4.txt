Op aanraden van een vriend van me heb ik ooit eens een boek van Frederick Forsyth gekocht. Het was Honden van de oorlog. Dit boek staat overigens niet in de bibliografie op crimezone.nl. Dat boek viel ontzettend tegen. Toch wilde ik de schrijver (en die vriend) een tweede kans geven toen ik dit boek (Geheim Dossier: Odessa) tegenkwam.

Ik heb het boek in de vakantie in drie dagen uit gelezen. En dat betekent twee dingen: ik had veel tijd (natuurlijk, het is vakantie) en het was een mooi boek.

En een mooi boek is het! Het is 1963 en de hoofdpersoon, een journalist, krijgt een dagboek van een Jood die zelfmoord heeft gepleegd. De journalist is geschokt door de inhoud van het boek, dat bericht over de verschrikkingen die de Jood heeft doorstaan in het concentratiekamp in Riga. De journalist besluit om de kampleider op te sporen en te confromteren met het dagboek. Hij, de journalist, stuit echter op veel weerstand: van de Duitse gemeenschap in het algemeen en van de organisatie Odessa, die de kampleider geholpen heeft met onderduiken.

Het boek heeft heerlijk veel vaart, het is geloofwaardig en zeer interessant om te lezen. Toch nog een puntje van kritiek: aan het eind van het boek blijkt er een bepaald motief te zijn voor de journalist om achter de kampleider te gaan. Het motief is wat vergezocht en komt nogal uit de lucht vallen. Temeer omdat de journalist in het hele boek gevraagd wordt "waarom" en hij denkt en zegt dan "dat weet ik ook niet precies".

Toch een heerlijke vier-sterren!