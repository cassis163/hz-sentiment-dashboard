Diep is het eerste boek dat ik gelezen heb van Mo Hayder. En niet ten onrechte gelukkig. Jeetje wat een geweldig verhaal heeft Mo Hayder hier geschreven. Het is vreselijk spannend, lekker vlot geschreven en het vraagt of liever schreeuwt erom om, nadat je de eerste paar pagina's gelezen hebt, in één keer uitgelezen te worden.

Het verhaal vertelt over een gemaskerde man die bij een aantal gezinnen op verschillende tijdstippen de auto pikt maar juist op de tijdstippen dat het kleine kind van dat gezin nog in de auto aanwezig is. Sommige van die kinderen laat hij snel weer vrij maar een aantal niet. Een race tegen de klok voor de politie onder leiding van Jack Caffery. Zal het ze lukken de kinderen op tijd terug te vinden? En wie is toch die man met dat Kerstmannenmasker op en wat is zijn motief voor deze gruwelijke ontvoeringen? Geweldig, geweldig en helemaal geweldig te bedenken dat dit waarschijnlijk nog niet eens haar beste boek is. De volgende van Mo Hayder is al in bestelling.

Al met al dus een reuze spannend verhaal dat makkelijk geschreven is en daardoor heerlijk wegleest. Het enige kleine minpuntje vind ik dat het verhaal halverwege een beetje lijkt in te sukkelen maar gelukkig komt de vaart er al snel daarna weer in. Met recht een 4 sterren boek. Dus mijn advies voor 'diep': lezen!