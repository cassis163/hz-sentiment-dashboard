3 maanden na de dodelijke val van Lula Landry roept haar broer John Bristow de hulp in van de aan lager wal geraakte privédetective Cormoran Strike, die dezelfde dag nog door zijn verloofde aan de kant is gezet, bivakkeert op zijn kantoor en pardoes opgescheept zit met de nieuwe uitzendkracht Robin. Ondanks dat de politie onder toezicht van de uitgebreide mediaaandacht denkt aan zelfmoord is Bristow daar niet van overtuigd. In eerste instantie moet Strike niks van de zaak hebben, maar na enig gesteggel gaat Strike overstag en neemt de zaak aan.

Met Koekoeksjong bewijst Robert Gailbraith een pseudoniem voor J.K. (Joanne Kathleen) Rowling dat zij ook voor volwassenen een boek kan schrijven. Koekoeksjong is geen bloederige thriller boordevol actie, maar een gedegen detective die goed in elkaar zit. De personages worden waarheidsgetrouw neergezet, in gedachten kan je Strike al door de straten zien struinen, Robin die het maar al te spannend vind, op zoek naar een vaste baan, maar eigenlijk niet weg wil en ook aan getuige en verdachte geen gebrek in het verhaal. Iedereen speelt zo zijn of haar eigen rol in het verhaal. Het is echter wel een trage starter, in het begin gebeurd er niet zoveel. Het duurt dan ook even voordat dit ruim 500 paginas dikke boek je in zijn greep heeft, maar eenmaal in de greep van het verhaal leest het lekker weg. De plot zit goed in elkaar en houdt de gemoederen bezig, je puzzelt dan ook driftig mee met Strike en Robin op weg naar de ontknoping. De schrijfstijl is eenvoudig en leest wel prettig weg. Al met al, een prima detective die zeker de moeite waard is om gelezen te worden. Ik geef hem dan ook 4 sterren.

Spanning: 3 sterren
Plot: 5 sterren
Leesplezier: 5 sterren
Schrijfstijl: 4 sterren
Originaliteit: 4 sterren
Psychologie: 3 sterren