Met Ik zal verdwijnen in het donker schrijft Michelle McNamara het minutieuze relaas van haar jarenlange zoektocht naar de Golden State Killer.
Haar fascinatie voor true crime ontstond tijdens haar jeugd, toen in de buurt waar zij woonde een jong meisje werd vermoord. De dader werd nooit gevonden.
Michelle Mc Namara’s zoektocht groeit uit tot een obsessie. Ze verwoordt dit zelf in de proloog van het boek: “Elke obsessie heeft een eigen kamer nodig. De mijne lag bezaaid met grote vellen tekenpapier waarop ik met kleurkrijt artikelen uit het Wetboek van Strafrecht van de staat van Californië overkalkte.”
In het boek geeft de schrijfster een gedetailleerd verslag van talloze verkrachtingen en moorden, allemaal – vermoedelijk – gepleegd door één en dezelfde dader, de man die zij de naam “The Golden State Killer” noemde. Elke zaak werd door Michele McNamara tot in het kleinste detail uitgeplozen aan de hand van politieverslagen en gesprekken met rouwende familieleden en vrienden van de slachtoffers. Zij was constant op zoek naar dat ene cruciale ontbrekende puzzelstukje, dit met een onwaarschijnlijke vastberadenheid en gedrevenheid, met maar één doel voor ogen: de arrestatie van de dader.
In het midden van het boek werden een aantal foto’s en afbeeldingen ingepast: foto’s van slachtoffers en onderzoekers, politietekeningen van de vermeende dader, krantenknipsels en tot slot enkele foto’s van de auteur tijdens haar onderzoek. Voornamelijk de afbeeldingen van de slachtoffers spreken tot de verbeelding en maken de lezer bewust van de gruwelijke realiteit omtrent deze meedogenloze verkrachter en moordenaar.
Het boek leest als een serie, elke zaak een nieuw hoofdstuk. Wat soms wel tot enige verwarring leidt zijn de tijdsprongen en het aantal namen. Michele McNamara wil de lezer geen enkel detail onthouden, zodat een zekere alertheid vereist is om alles te kunnen volgen.
De schrijfstijl is een waar genot: vlot, correct en zeer beeldend. Zo ziet zij de dader als “een gewone man met een gestoorde polsslag”. Over de vader van een slachtoffer: “Hun moorden waren een zich eindeloos herhalende lus van fragmentarische details die constant in zijn hoofd bleven rondtollen”.
Ik zal verdwijnen in het donker is een uniek true crime-verhaal, enig in zijn soort door de verbijsterend obsessieve speurtocht van de auteur en haar gedetailleerd verslag.
In april 2016 overleed Michelle McNamara bij haar thuis in haar slaap, vermoedelijk ten gevolge van een combinatie van angstremmers en amfetamines.
Twee jaar later, in april 2018, werd Joseph James DeAngelo gearresteerd als de vermeende Golden State Killer. McNamara’s echtgenoot verklaarde dat het feit dat het gebruik van de naam die zijn overleden echtgenote gaf aan de dader, het bewijs was van de impact van haar werk en de uiteindelijke aanhouding.