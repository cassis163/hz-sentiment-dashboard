Hij is sergeant bij Scotland Yard. Hij is jong, eigenzinnig en een meester in zijn vak. Zijn werkterrein is Londen tijdens W.O.II. Hij ligt in de clinch met de geheime diensten van Engeland en Amerika, maar hij laat zich door niets of niemand weerhouden. Hij wordt neergestoken, afgetuigd, neergeschoten en raakt zwaar gewond door een afgeworpen bom. Ondanks al zijn littekens valt hij goed in de smaak bij de vrouwen. Zijn naam: Frederick Troy, zoon van een welgestelde Russische emigrant. Bovendien debuterend hoofdpersoon in Black Out, het eerste deel van een nieuwe serie thrillers van de hand van John Lawton.

Black Out is een kruising tussen een spionageroman en een conventionele thriller. Hij roept warme herinneringen op aan schrijvers als John Le Carré, Eric Ambler en Joel N. Ross. Het verhaal speelt zich af tijdens de laatste maanden van W.O.II. Tussen het puin van een plat gebombardeerd huis wordt een arm gevonden die blijkt toe te behoren aan een verdwenen Duitse wetenschapper die voor de Britse geheime dienst werkte. Troy ontdekt dat er meerdere buitenlandse wetenschappers die het Nazi-raketprogramma bestudeerden, zijn vermoord en vermist. Door toedoen van twee beeldschone mysterieuze vrouwen (Diane Brack en Larissa Tosca), die vrijmoedig het bed met Troy delen, komt hij op het spoor van de moordenaar. De vraag is echter of zij het beste met hem voor hebben? Troy krijgt de bewijslast tegen de gehaaide moordenaar niet rond omdat deze beschermd wordt door de allerhoogste instanties waaronder zelfs geallieerde bevelhebbers. Tegengewerkt door iedereen bijt Troy zich vast in de zaak.

John Lawton is een groot talent dat een heel bijzonder debuut heeft geschreven. Als een documentairemaker beschrijft hij sfeervol en met ongelooflijk inlevingsvermogen het neerslachtige Londen onder oorlogsomstandigheden: de avondklok, de verduistering, de voedselbonnen, de bombardementen en de schuilkelders, de ruines, het leven in ondergrondse metrostations, de wereld van de stateloze vluchtelingen, de haat tegen het communisme en de corrupte geheime diensten. Er is een sfeer van angst en wanhoop, maar ook van onverbeterlijk optimisme en vastberadenheid.

Het plot zit goed in elkaar en bevat de nodige onverwachte wendingen. Sommige personages en situaties zijn wat clichématig zoals de supersexy (willige) vrouwen die spionnen blijken te zijn en de bij toeval ontdekte fotos die belangrijke geheimen prijs geven. Maar dat doet nauwelijks afbreuk aan het geheel. Black Out is een juweeltje onder de WOII thrillers. Spannende, door elkaar lopende complotten en verhaallijnen, corruptie en verraad alom, heel aparte, goed uitgewerkte personages, een taalgebruik waarin poëtische beschrijvingen en tough talk a la Mickey Spillane elkaar achteloos afwisselen. Het is een genot om te lezen.
Black Out is qua vorm conventioneel, maar qua uitwerking in alle opzichten een uiterst intelligente en originele thriller. Debutant John Lawton en zijn hoofdpersoon Sergeant Frederick Troy zijn aanwinsten voor het genre. Grote talenten zijn altijd welkom.