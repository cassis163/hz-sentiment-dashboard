De Brit David Mitchell (1969) is een schrijver die met zijn stijl geen gebaande paden wenst te bewandelen. Zijn boek Wolkenatlas (Cloud Atlas) uit 2004 is daarvan het meest fenomenale voorbeeld. In Wolkenatlas worden zes verhalen in totaal uiteenlopende stijlen tot halverwege verteld waarna er in omgekeerde volgorde naar de climax toegewerkt wordt.
In 2012 werd het complexe Cloud Atlas verfilmd met Tom Hanks en Halle Berry in de (elk zés) hoofdrollen.

Zijn laatste boek Doorgang uit 2015 is een behoorlijk stuk dunner dan Wolkenatlas. Slechts 206 pagina's telt het boek.
Mitchell creëert in Doorgang een bijzondere en lugubere wereld. In een weggemoffeld steegje ligt Slade House waar Rita Bishop en haar zoon door de bewoonster Lady Grayer zijn uitgenodigd. De twee keren nooit meer in de bewoonde wereld terug.
Eenzelfde lot staat nog meer toekomstige bezoekers te wachten. Om de negen jaar meent er iemand door het haast onvindbare poortje te moeten wandelen. David Mitchell gaat op een overtuigende manier om met horrorelementen, fantasy, tijd en het vergaren van zielen. Een literair spoorverhaal om je vingers bij af te likken.

De kracht van Mitchell schuilt hem in het aannemelijk maken van bovenaardse zaken die je verstandelijk beredeneerd linea recta de prullenbak in zou kieperen. Dat tekent natuurlijk zijn grote schrijversklasse. Tel daar een heerlijke schrijfstijl en een portie humor bij op en je hebt een paar uur bovennatuurlijk leesplezier.