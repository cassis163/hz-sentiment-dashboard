Het leven van Karin Buitendijk verandert in een paar minuten in een nachtmerrie. Als ze na een paar minuten terugkomt van boven is haar drie jarige dochter, Kayla, en twee van haar knuffels nergens meer te bekennen. Alsof ze in het niets zijn opgelost.

De politie kan geen aanwijzingen vinden en sluit de zaak. Pas twee jaar later doet Karin een bizarre ontdekking. De twee knuffels die samen met Kayla zijn verdwenen staan ineens tussen de andere knuffels aan het eind van het voeteneind op haar dochters bed.

John, haar ex-man, en Evert haar beste vriend dringen aan psychische hulp te zoeken, maar daar ziet ze weinig heil in. Ondanks alles geeft ze zich er toch aan over , maar de medicijnen maken haar suf. Ondertussen stapelen onverklaarbare zaken zich op zoals spullen die tijdelijk verdwijnen en dan op een andere plaats worden teruggevonden. . Karin gaat steeds meer aan zichzelf twijfelen en glijdt langzaam maar zeker af.

De donkere en sombere cover met daarop een liggende vrouw geeft goed weer hoe Karin zich voelt.

Het verhaal is een nachtmerrie voor iedereen die met een verdwijning te maken krijgt en zeker als de politie de zaak sluit bij gebrek aan sporen. Anja Maas heeft de emoties van Karin goed vertaald. De wanhoop, onzekerheid en machteloosheid is duidelijk voelbaar.

Vanaf het begin is de opbouw van het verhaal enigszins voorspelbaar, maar gaandeweg zitten er mooie wendingen in verwerkt.

In dit boek heeft de psychologie de overhand en ondanks dat de spanning pas later opkomt, blijf je nieuwsgierig doorlezen om erachter te komen wie heeft gedaan en waarom.

Anja Maas heet met “Maalstroom” een gevoelig onderwerp aangepakt en dat op geheel eigen wijze ingevuld. Een prachtig debuut.