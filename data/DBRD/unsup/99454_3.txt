In de uitverkoop van de Gentse bibliotheek wist ik onlangs Eve & Adam op de kop te tikken. De kleurrijke cover maakte me nieuwsgierig, maar helaas wist het boek me niet helemaal te overtuigen. Eve & Adam mag dan geschreven zijn door één van mijn favoriete Science Fiction auteurs - Michael Grant - het bleek desondanks niet helemaal een boek voor mij. Al denk ik dat 12 tot 14-jarigen ontzettend van dit boek zullen smullen!

De zeventienjarige Evening belandt in het ziekenhuis, wanneer ze een ernstig ongeluk heeft gehad. Haar invloedrijke moeder, dr. Terra Spiker, laat haar algauw overplaatsen naar één van de kamers in haar eigen biomedische bedrijf. Terwijl Eve herstellende is, krijgt ze van haar moeder een opdracht tegen verveling: creëer een mens met een hightech ontwerpprogramma in het lab. Ze mag voor God spelen en zelf de perfecte jongen in elkaar knutselen. Eve creëert Adam.
Ondertussen sluit Eve vriendschap met de enige andere tiener binnen de muren van Spiker Biofarm: Solo. Deze vreemde jongeman houdt het bedrijf van Terra Spiker al jarenlang van binnenuit in de gaten en heeft ontdekt dat niet alles volgens de regeltjes gaat. Hij heeft maar een doel: de tiran Terra Spiker te gronde richten.
Ik heb Eve & Adam op één zondagmiddag gelezen en het was een fijn boek. Maar ook niet meer dan dat. Ondanks de vlotte schrijfstijl kreeg ik niet echt een band met de personages. Voor zeventien jaar vond ik Eve behoorlijk onvolwassen en naïef - wat misschien ook door de manier van schrijven komt. Gedurende het hele boek had ik echt het gevoel een jeugdboek te lezen, gericht op de doelgroep die qua leeftijd net onder de Young Adults zit.

Waar Eve de braafheid zelve is, is haar beste vriendin Aislin uit heel ander hout gesneden. De beste vriendin van Eve wordt door Terra Spiker omschreven als 'dronken slet' - heel storend, deze manier van slut-shaming. Ik vond Aislin allereerst een heel oppervlakkig personage en de hele verhaallijn over haar relatie met een gangster voegde wat mij betreft niets toe aan het verhaal. Ik wilde veel liever meer informatie over de dingen die er binnen Spiker Biofarm achter gesloten deuren gebeurden.. Het Aislin-gedeelte is echter wel het enige aspect dat het boek geschikt maakt voor 'oudere lezers' en ik vond het hierdoor totaal niet bij de sfeer van de rest van het boek passen.
De thematiek omtrent genetische modificatie is erg interessant, maar niet bijster origineel uitgewerkt. Eve & Adam deed me onder andere denken aan Het leven van Jenna Fox en de Cold Awakening trilogie van Robin Wasserman. Ik had heel erg het gevoel dat ik dit verhaal al eens gelezen had en daar komt bij dat het plot ook erg voorspelbaar is. Toch blijft het een interessante kwestie om over na te denken. Hoever mag de mens, met al haar medische faciliteiten, gaan in het streven naar perfectie? Waar ligt de ethische grens?
Eve & Adam komt behoorlijk traag op gang. Lange tijd vroeg ik me af waar de verhaallijn naartoe zou gaan - en de vele zijsporen over Aislin maakten het er niet beter op. Pas tegen het einde komt de vaart pas echt in het verhaal, maar dan is het boek uit voordat je een bevredigende climax hebt gelezen. Het verhaal voelt onaf, als een inleiding bijna.
Eve & Adam is een vlot lezend jeugdboek over genetische modificatie. Een tof onderwerp, maar helaas niet bijster origineel uitgewerkt. Meerdere keren gedurende het lezen kreeg ik het gevoel dat ik dit verhaal al eerder had gelezen. De personages komen erg jong over, waardoor ik denk dat dit boek prima geschikt is voor de leeftijdscategorie 12 tot 14 jaar. Voor mij persoonlijk miste er net iets van diepgang en een climax. Een prima boek voor de zondagmiddag, maar helaas ook niet meer dan dat.