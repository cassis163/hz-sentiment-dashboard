Sexy verhalen met een serieuze ondertoon, als iemand dit soort romans kan schrijven, is het Abbi Glines wel. Na series als ‘De Vincent Boys’, ‘Verboden vrucht’ en ‘Rosemary Beach’ weet Glines haar schare fans weer voor zich te winnen met de ‘Sea Breeze’-serie. Zolang het duurt is het derde deel in de serie en vertelt het verhaal van Cage, de jongen die in deel 2, Alleen voor haar, steeds zei dat hij met Willow ging trouwen.

Cage heeft een domme fout gemaakt. Hij kroop dronken achter het stuur en staat op het punt zijn honkbalbeurs te verliezen. Hij heeft nog één kans om zijn toekomst te redden; een zomerbaantje op een boerderij ver van Sea Breeze. Daar kan hij tot bezinning komen. Geen meisjes, geen wilde feesten en tijd om het leven te overdenken terwijl hij voor de koeien zorgt. Alleen had Cage niet voorzien dat de dochter van de boer, Eva, wel een heel aantrekkelijke vrouw is.

Eva is koud. Maar niet zonder reden. Toen haar verloofde Josh 18 maanden eerder om het leven kwam tijdens een uitzending van het leger, stond haar leven stil. Doorgaan was geen optie. Een leven leiden zonder Josh was geen optie. 18 maanden lang leefde de lieve Eva in rouw. Een geheim dat van haar was. Een geheim dat ze niet wil delen, zeker niet met de knappe Cage, die ze onbewust toch wel erg leuk en interessant vindt.
Cage moet wennen aan Eva, ze is kil, maar tussen de regels door heel lief. Zo brengt ze elke dag meerdere keren ijshanddoeken en water naar Cage, zodat hij zich kan opfrissen tijdens de hete dagen op de boerderij. Lange tijd maken de twee geen contact met elkaar. Cage wil wel, maar Eva houdt hem op afstand. Ze kan Josh toch niet verraden?

Cage is verliefd en dat maakt hem een heer. Waar Cage in Alleen voor haar alleen maar bezig was met zoveel mogelijk meiden zijn bed in te krijgen, is hij nu de gentleman himself. Zelfs als een bloedmooie meid zich letterlijk aan hem aanbiedt, kan hij haar weerstaan en voor Eva kiezen, ondanks dat zij hem nog steeds op afstand houdt.

Langzaam maar zeker pakt Eva haar leven weer op. Ze denkt er niet over na, het gebeurt. En dat maakt dat het thema van Zolang het duurt duidelijk rouwverwerking is. Hoe ga je verder nadat je grote liefde overlijdt? Is er überhaupt nog wel een leven zonder hem? Glines beschrijft dit op een prachtige manier.
Glines beschrijft wat voor velen in deze situatie bekend voor zal komen. Medelijden na het vertellen over het overlijden van je verloofde. Iedereen die denkt dat je een teer poppetje bent. Maar vooral de blik in de ogen die je veroordeelt tot iemand die moet rouwen of juist verder moet gaan. In Zolang het duurt wordt dit herkenbaar en duidelijk uitgewerkt.

Zolang het duurt is een bijzondere roman. Een roman die heerlijk wegleest door de wisseling in perspectief tussen Eva en Cage. Een roman die je raakt door de ontroerende geschiedenis van Eva en haar zoektocht naar een leven na de dood van haar geliefde. Een roman waarin Cage toch een gevoelige jongen blijkt. Tot nu toe de beste in de ‘Sea Breeze’-serie.