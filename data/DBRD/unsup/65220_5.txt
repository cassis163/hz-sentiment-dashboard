Boek: De heilige buxusmoeder en 33 andere levensbomen
Kaartenset: Levensbomen
Auteur: Marjanne Huising

Flaptekst: In veel oude culturen speelden bomen een belangrijke rol, bijvoorbeeld als heler, raadgever, beschermer of poort tot andere werelden. Delen van bomen dienden als krachtvoorwerp, orakelbescherming of remedie. Ook nu kunnen bomen veel voor ons persoonlijk betekenen naast hun algemeen nut (zuurstof, bouwmateriaal, brandstof). Vaak heb je een boom die jou je leven lang begeleidt en andere bomen kunnen tijdelijk jouw pad kruisen en helpen bij een bepaalde levensvraag. Welke boom hoort bij jou? Wat is jouw levensboom? Wat kan die voor jou betekenen in spiritueel, energetisch en geneeskrachtig opzicht?

Uit de inleiding:

Vrienden zijn het, bomen
die gesprekken met je voeren
je gedachten laten gaan,
als hun bladeren
het licht laten schommelen.

Het zijn je vrienden, bomen.
Hun schaduw leggen ze
als een arm om je heen
als je alleen wilt zijn,
en niet alleen wilt zijn.
Fetze Pijlman

Mijn leeservaring:
In de inleiding van dit zeer mooi geïllustreerde boek vertelt de auteur hoe je via meditatieve visualisatie een eigen plekje in een denkbeeldig bos kan creëren om je er terug te trekken telkens wanneer je nood hebt aan de energie en de geborgenheid van een stilteplek.
Verder maakt ze de lezer attent op de onzichtbare levende energieën die aanwezig zijn in elke boom en hoe je, wanneer je je daar voor openstelt, er contact mee kan maken en er innerlijke gesprekken mee kan voeren. Ook de genezende krachten van bomen en planten komen aan bod en hoe en wanneer je daar gebruik van kan maken
Waarna een verkenning volgt langs veel verschillende culturen en religies die allen een levensboom in hun mythische verhalen en tekeningen beschrijven. Zeer boeiend om te lezen. Sommige daarvan kende ik wel, maar lang niet allemaal. Het is dus een echte ontdekkingstocht.

Na de inleiding worden in alfabetische volgorde 34 bomen uitgebreid besproken en geïllustreerd, beginnend bij de acacia om te eindigen bij de wilg. Elk hoofdstuk opent met een kleurenfoto van de boom in kwestie: soms de hele boom, soms de stam of een stuk bast, soms een tak en soms alleen maar enkele bladeren, maar altijd kenmerkend voor de boom in kwestie.
De tekst begint met enkele wetenswaardigheden over de fysieke boom gevolgd door de Dryade [de energie] en enkele vragen die duidelijk kunnen maken of betreffende boom wellicht jouw levensboom is. Verder vind je nog een visualisatie, enkele mythologische weetjes en - zeer belangrijk: de geneeskracht van de boom, zowel op fysiek als energetisch niveau
Je hoeft niet elke pagina van begin tot einde te lezen om nut te hebben van dit boek. Wanneer je geen idee hebt van welke boom jouw levensboom is kan je het gewoon doorbladeren en intuïtief voelen welke boom jou op een of andere manier aantrekt.
Heb je wel al een of meerdere bomen waar je 'iets mee hebt' dan kan je meteen naar de beschrijving ervan bladeren en merken wat ervan klopt.

Ik heb de proef op de som genomen. Ik had, in de tuin van het huis waar ik geboren ben en waar ik heel lang heb gewoond een boom die als mijn boom voelde [walnoot] en waarvan ik dikwijls de stam omarmde om het leven erin te voelen stromen; ik heb, waar ik nu woon, naast een fietspad waar ik regelmatig voorbij kom een boom [wilg] die mij meteen opviel de eerste keer toen ik er langskwam en waar ik sindsdien altijd halt houd, al is het maar even, om te kijken en te ervaren.
Bij het lezen van hoofdstukken over deze beide bomen wist ik zeker dat die walnoot een grote rol heeft gespeeld bij een enorme sprong in mijn leven. En die wilg, die is enorm belangrijk op dit moment, wat pijnstilling betreft, zowel fysiek als geestelijk.

Naast dit boek is van de auteur, Marjanne Huising, ook een zeer mooie kaartenset verschenen – Levensbomen - met daarin 68 kleurrijke bomenkaarten, twee per boom: één waarop de boom verbonden wordt aan een archetype en één waarin de boom samen met een krachtdier afgebeeld is.
Daarnaast zijn er ook drie kaarten met tekst toegevoegd met uitleg over hoe je de kaarten kunt gebruiken.

Op dezelfde manier als bij het boek kan je meteen de kaarten die bij jouw boom horen eruit nemen, je er innerlijk mee verbinden, kijken wat er allemaal te zien is en erop mediteren. maar het is ook fijn om er bijvoorbeeld blindweg een dag- of weekkaart uit te trekken en dan te voelen wat die specifieke boom, het archetype, het krachtdier jou op dat moment te vertellen heeft.

Boek en kaartenset kunnen los van elkaar gebruikt worden maar zelf vind ik dat er een meerwaarde ontstaat door ze samen te raadplegen. Daarom heb ik dan ook beide uitgaven in één recensie verwerkt.

Zowel boek als kaartenset zijn een aanrader voor mensen die meer ervaren – of willen leren ervaren - in de natuur dan wat het fysieke oog ons laat zien.

Boek en kaarten zijn uitgegeven bij http://www.a3boeken.nl/ Geesteren