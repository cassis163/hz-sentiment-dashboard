Simone van der Vlugt staat bekend om haar literaire thrillers, maar met het boek Jacoba, Dochter van Holland is ze de weg van historische romans ingeslagen. De jonge gravin Jacoba van Beieren (1401-1436) heeft een bewogen leven gehad en staat centraal in haar boek.

Jacoba van Beieren was gravin van Holland, Zeeland en Henegouwen. Op jonge leeftijd verliest ze haar vader, neemt ze zijn positie over en regeert over Holland, Zeeland en Henegouwen. In de 15e eeuw was dat geen makkelijke taak en vooral niet voor een jonge, ongetrouwde vrouw. Haar moeder staat haar tijdens het regeren bij, maar als snel blijkt dat Jacoba een sterke jonge vrouw is die geen hulp nodig heeft. Wel besluit ze op dwingend advies van haar moeder te trouwen met haar neef Jan van Brabant. Het feit dat ze walgt van Jan weegt niet op tegen de gunstige politieke ontwikkelingen die het huwelijk met zich meebrengt. Maar ook met de hulp van haar man Jan heeft Jacoba moeite om de opkomende Kabeljauwen het hoofd te bieden. De strijd barst los en Jacoba laat geen moment van zwakte zien. Een eenzaam, moeilijk en kort leven is wat volgt.

Simone van der Vlugt heeft Jacoba van Beieren op een overtijgende wijze beschreven. Hoewel het verhaal wat minder soepel op gang komt, blijkt al snel dat Jacoba veel meer in haar mars heeft dan de lezer dacht. Ze was modern, feministisch en benutte een tegenslag altijd om zelf nog harder terug te slaan. Ze blijkt geen makkelijk leven te hebben gehad door onder andere de keuzes die ze heeft gemaakt op basis van ratio in plaats van gevoel. Dit blijkt ook wel uit het huwelijk met Jan en haar liefde voor de Engelse Humphrey.

Het boek beschrijft niet alleen geschiedenis, op basis van de memoires die Jacoba heeft geschreven terwijl ze gevangen zat in Gravensteen in Gent, maar Simone van der Vlugt heeft Jacoba als een écht persoon weten neer te zetten. Haar ontwikkeling als jong meisje met enorme verantwoordelijkheden, haar gedrevenheid maar toch de sluimerende onzekerheid en gevoel. De dilemma’s, het gevaar en de angst. Maar ook de sterke Jacoba, zonder vrezen, hard voor zichzelf maar ook voor anderen.

Lees meer op mijn boekenblog: www.boekenz.nl (http://boekenz.nl/2015/04/simone-van-der-vlugt-jacoba-dochter-van-holland/)