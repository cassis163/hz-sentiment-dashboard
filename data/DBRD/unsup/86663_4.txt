Het ene moment denkt Lena dat ze het allemaal voor elkaar heeft in het leven; een droombruiloft over een week (!) een droomman waar ze mee gaat trouwen en een leuke baan. Dan gaat de bruiloft niet door, ze krijgt ontslag door haar eigen stomme schuld en ze gaat bij een aantal vrienden in een woongroep wonen. Ze moet de knop omzetten en na een poosje pakt ze haar leven weer op.
Ze vindt een baan in een boekwinkel en leert nieuwe mensen kennen. Dan leert ze ook weer wat liefde is en dat is soms lastiger dan je denkt. Het lijkt dichterbij dan je verwacht. Ze moet zich er alleen aan overgeven.

Lena komt in het begin erg hysterisch en jong op mij over, helemaal hyper over de komende bruiloft vergeet ze echt om zich heen te kijken. De lezer heeft al snel door dat de bruiloft niet door zal gaan, dat is wel heel duidelijk. Voor Lena komt de mededeling van haar verloofde als een verrassing. Ze doet in de weken erna meerdere domme dingen die het verhaal wel een komisch tintje geven.
Naarmate het verhaal groeit, groeit Lena op en wordt ze eindelijk de volwassen vrouw van 30 die ze wil zijn. En vindt ze de liefde. En een totaal andere baan dan ze bedacht had. Alles loopt anders dan ze gepland maar ze houdt zich staande.
De vriendschap met Ben is heel mooi en bijzonder, ik snap helemaal dat ze het moeilijk vindt om een stap verder te gaan. Ben heeft nog issues uit het verleden te verwerken, net als de nieuwe baas van Lena. Lena helpt hun allebei een eind op weg. Een lieve vriendin is ze wel. En gelukkig is het een roman waarbij je na het lezen baalt dat het uit is omdat je afscheid moet nemen van een paar lieve mensen.
Achterin het boek en op de site staat een haakpatroon van een hommel. Helaas komt dit totaal niet in het verhaal terug. Lena haakt volgens mij niet, ze is veel te druk om haar leven weer op de rails te krijgen. Het is een leuke toevoeging aan het boek. Net als de zachte hommel op de cover, Het hart vol hommeles is een leuke titel dat goed bij het verhaal past, soms heb je namelijk zoveel hommels in je hart (en hoofd) dat je vergeet dat er ergens ook vlinders rondvliegen.