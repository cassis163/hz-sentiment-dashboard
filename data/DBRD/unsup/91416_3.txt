Sara Schouten is zeventien jaar en woont al vanaf haar vierde jaar in Internaat de Korenburg. Haar ouders heeft ze sindsdien niet meer gezien. Zij werken hard voor de Partij van hun land in de grote stad Ouyawan Metropool. Onder streng regime van de Totans worden kinderen daar tot achttien jaar opgevoed en de normen en waarden van hun land bijgeleerd. Sara leeft naar de dag toe dat ze achttien jaar wordt, eindelijk is ze dan bevrijd van de allesoverheersende Totans en krijgt ze haar eigen identiteitsbewijs. Haar grootste wens is om haar broer Mark te gaan zoeken. Ze weet zeker dat hij bestaat en dat hij heel lief voor haar was toen ze nog een kleuter was. Jaren schrijft ze in het geheim brieven naar hem over haar wel en wee op het internaat.

Nog 74 dagen en dan is het zover….achttien jaar! Dan breekt er brand uit in het internaat en Sara hoort de paniek uitbreken in de gangen. Dit was een uitgestreken kans. Ze bedenkt zich geen moment, grist nog snel haar persoonlijke bezittingen waaronder een steen die ze gekregen heeft van Mark bij elkaar en laat zich uit het raam vallen. Gelukkig breekt een struik haar val en kan ze over de muur rondom het internaat klimmen. Daar begint het avontuur pas echt. Het internaat ligt ver van de bewoonde wereld en intuïtief loopt ze naar de rivier. De rivier zal haar leiden naar de grote metropool. Dagen loopt ze, haar voeten doen zeer en ze houdt zich in leven door het eten van bramen en paddenstoelen die ze op haar pad tegenkomt. Na veertien dagen komt ze eindelijk een boerderij tegen. Uitgehongerd en doodmoe klopt ze daar aan. Ze wordt opgevangen door Ingrid, een zachtaardige vrouw, die haar een maaltijd, warme kleren en een slaapplek aanbied. Zienderogen knapt Sara op door de liefdevolle verzorging van Ingrid.
Sara vertelt haar niet de gehele waarheid, bang dat ze weer terug naar het internaat moet, maar wel over haar zoektocht naar Mark. Ingrid vertelt haar dat de bootovertocht naar Ouyawan Metropool met de boot meer dan 4.000 Dan kost. Lopen was geen optie meer dus de moed zakt Sara in de schoenen. Hoe komt ze aan geld en waar te beginnen zonder identiteitsbewijs?

Samen met Ingrid smeden ze een plan…een heel gevaarlijk plan.
Via een uitermate spannende onderneming komt Sara terecht bij Mirjam, de zus van Ingrid, waar ze aangenomen wordt als huishoudelijke hulp. In tegenstelling tot Ingrid is Mirjam een kille, harde vrouw.
Sara maakt contact met de andere meisjes in het appartementencomplex en wordt verliefd op Luuk. Luuk opent de ogen van Sara.
Wat gebeurt er in haar land? Wat houdt die Partij eigenlijk in? Wil ze daar wel voor werken? Welke belangrijke rol vervult Mirjam in de Partij?
Ze staat voor een groot dilemma en gaat op zoek naar de antwoorden waarbij ze steeds meer in aanraking komt met de tegenhangers van de Partij. Sara moet knopen gaan doorhakken en keuzes maken.

Morgen wordt vandaag is het debuut van de Almelose schrijfster Ruth Knieper (1985) die naast auteur in het speciaal voortgezet onderwijs werkt. De inspiratie voor het verhaal heeft Ruth opgedaan tijdens haar haar vrijwilligerswerk in China, waar ze te maken kreeg met een totaal andere cultuur. Morgen wordt vandaag valt onder het genre Young Adult/Fantasy voor jongeren vanaf vijftien jaar.

De term jeugdthriller zou het boek eveneens niet misstaan. De fantasy in het verhaal stopt bij het benoemen van de plaatsen en bepaalde groeperingen in het boek. De realiteit van de Chinese cultuur, met name de invloed van het communisme op de bevolking wordt sterk neergezet door Ruth. Door de landschappen en de mensen een “Hollandse” naam te geven kan het verhaal zich ook goed voordoen in de Tweede Wereldoorlog in ons eigen land. Kortom de machtspositie van de leiders en hun strenge regime naar de gewone bevolking toe komt uitgebreid aan bod; de angst van de gewone burger, de macht van de politiek leiders en de militaire politie en de verzetstrijders. Daarnaast bevat het boek enkele thrillerelementen zoals de moord die wordt gepleegd, de spanning tussen de zussen Ingrid en Mirjam en de bijzondere rol van Marcel, de man van Ingrid.

Ruth schrijft in een makkelijk te begrijpen taal haar woorden neer. Geen moeilijke woorden, korte zinnen, groot lettertype. Helaas valt ze wel vaak in herhaling. Zinnen worden dan in een andere bewoording nogmaals geschreven waardoor de lezer wat verveeld raakt en uitziet naar het vervolg van het verhaal. In het ene hoofdstuk komt dit vaker voor dan in het andere. Zeg maar drie “saaie” hoofdstukken worden afgewisseld met één superspannend en vlot geschreven hoofdstuk. Hier is vast nog wel winst te behalen voor de schrijfster om de spanningsboog meer continuïteit te geven in het verhaal.

De hoofdpersoon is Sara en het verhaal wordt ook vanuit haar perspectief geschreven. Sara is een naïef meisje met wat rebels in zich. Ze weet zich, door op haar intuïtie te vertrouwen, goed staande te houden en groeit als persoon in het verhaal. De zussen Ingrid en Mirjam spelen een grote rol in het verhaal; the good one and the bad one. Een mooi contrast. Ook vriendje Luuk is aanwezig doch wat minder uitgesproken beschreven als de andere personages.

Het plot is heel anders dan de verwachting van de lezer als je in het boek begint. De weg van Sara wordt anders bewandeld dan de tekst op de achterflap doet vermoeden. Het vermoeden bestaat dat het verhaal wat de schrijfster in haar hoofd heeft nog lang niet klaar is en dat er wellicht een tweede deel komt. Morgen wordt vandaag wordt dan opgevolgd door Vandaag wordt morgen…..

De titel wordt tijdens het lezen van het verhaal wel duidelijk en is dan ook goed en zorgvuldig uitgekozen. De cover in grijstinten, met een meisje en een koffer in de hand op een landweg, is sober. Klein storend detail; in het verhaal draagt Sara geen schoenen met hakken tijdens haar ontsnapping en het meisje op de cover wel. De koffer, een trolley, oogt ook wat te modern in tegenstelling tot het verhaal. Als lezer identificeer je toch de hoofdpersoon met de figuur op de cover.

Ruth Knieper heeft met Morgen wordt vandaag bewezen potentie te hebben om uit te groeien tot een gewaardeerd schrijfster voor haar doelgroep Young Adults. Helemaal wanneer ze de spanningsboog goed weet vast te houden in haar vervolgboeken. De verhaallijn is origineel gevonden met daarin ook een stuk geschiedenis verweven.
Een debuut beoordelen en daaraan sterren (één tot vijf) koppelen is erg lastig en zeker in een genre “Fantasy” waar deze recensent geen kaas van heeft gegeten en ook niet bijster bekend is met de doelgroep.
Vandaar is de beoordeling opgedeeld in onderdelen:
Personages: ****
Spanning: **
Plot: **
Schrijfstijl: ****
Leesplezier: **
Originaliteit: ****
Cover: *

Toch een mooie beoordeling voor een debuut wat smaakt naar meer.