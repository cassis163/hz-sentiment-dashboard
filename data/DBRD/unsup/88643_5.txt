Een paar dagen geleden las ik DERT13N uit en nog steeds heb ik zoiets van WoW! Ongelofelijk, wat een verhaal, wat een plot, wat een pageturner!

Waar gaat het over? Eddie Flynn is advocaat en raakt betrokken bij een rechtszaak waarin een Hollywood acteur wordt verdacht van de moord op zijn vrouw en hun beveiliger. Eddie gelooft in zijn onschuld en gaat op onderzoek uit. Gaandeweg komt Eddie erachter wat er is gebeurd, maar de zitting is dan al in volle gang en het is nog maar de vraag of Eddie’s theorie de jury zal bereiken...

Dert13n is een lekkere dikke pil van bijna 400 pagina’s. De hoofdstukken zijn redelijk kort. Opvallend is dat de ene keer Eddie aan het woord is en het verhaal verteld wordt vanuit de ik-persoon. In een volgend hoofdstuk wordt het verhaal over Joshua Kane vertelt, niet vanuit de ik-persoon, maar vanuit de derde persoon door een personale verteller. Bijzonder, maar voor het verhaal zeker niet storend.

Het verhaal is een echte pageturner en weet de lezer van het begin tot het eind in spanning te houden. Het slot is een ware rollercoaster: als je denkt dat je het ergste hebt gehad, komt er vanuit onverwachte hoek een volgende gebeurtenis die zijn weerga niet kent. Wat een spanning en sensatie. Geweldig!