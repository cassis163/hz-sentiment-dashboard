De Schotse schrijver Philip Kerr (1956) hecht zo aan originaliteit en vernieuwing dat hij stopte met zijn succesreeks rond de nazi-hatende inspecteur Bernard Gunther. Hij waagde zich daarna op het pad van de sf-thriller en de histo-thriller. Zijn laatste boek Gijzeling op krediet speelt zich af in de wereld van het grote geld.

Hoofdpersoon is Eve Merlini, ex-marinier en eigenaresse van een restaurant. Wanneer ze merkt dat haar man vreemd gaat, slaat ze hem, zijn maîtresse en twee toegesnelde politieagenten het ziekenhuis in. Het kost haar zes maanden celstraf. Na haar vrijlating wordt ze benaderd door de schatrijke beursspeculant Bob Clarenco. Hij biedt haar een fortuin aan om hem te helpen bij het gijzelen van 21 miljardairs die een weekend logeren bij de magnaat Cal Wallenberg. Daartoe moet Eve een cateringteam, bestaande uit ex-gevangenen, leiden dat de moeilijke taak zal uitvoeren. Eve stemt toe. De eerste fase van het plan slaagt, maar dan volgen de onverwachte gebeurtenissen elkaar in hoog tempo op. Het zal de levens van veel betrokkenen voorgoed veranderen.

Gijzeling op krediet kent veel personages en dat betekent dat de aanloop naar het echte verhaal lang is. Eerst moeten een aantal van de gijzelnemers en de toekomstige slachtoffers aan de lezer worden voorgesteld. Een andere moeilijkheidsgraad bij een boek met een gijzeling als hoofdthema is dat het een erg voorspelbare structuur heeft: voorbereiding, gijzeling, tegenslagen, poging tot bevrijding en poging tot ontsnapping. Maar het moet gezegd dat Philip Kerr door talloze twists and turns de valkuilen op bijzonder originele wijze weet te omzeilen. De ene verrassing volgt de andere op. Hoofdrolspelers en lezers worden constant op het verkeerde been gezet.

Gijzeling op krediet heeft humor. Het drijft de spot met de miljardairs die zich de beschouwen als de machinekamer van het hedendaagse kapitalisme. Het drijft ook de spot met anti-globalisten en met alle andere gelukzoekers. Kerr laat zien dat iedereen in de basis egoïstische motieven heeft. De mensen die veel geld hebben willen nog meer geld en degenen die geen geld hebben willen ook veel geld.
Kerr heeft een uitgekookt plot bedacht, waarbij de mechanismen van beurspeculatie op Michael Ridpath-achtige wijze uit de doeken worden gedaan. De moraal van het verhaal is dat de wereld volledig om geld draait en dat met geld alles en iedereen te koop is. De gedachte dat geld niet gelukkig maakt is relatief. Mensen met geld voelen zich op een prettiger wijze ongelukkig dan zij die zonder geld ongelukkig zijn. Daarmee is het belangrijkste over de karakters in Gijzeling op krediet wel gezegd. Alle personages zijn slechts pionnen op het platina schaakbord van het grootkapitaal, meer niet.

Gijzeling op krediet is een verrassend, spannend en uitermate onderhoudend boek dat de veelzijdigheid van Philip Kerr voor de zoveelste maal ondubbelzinnig onderstreept.