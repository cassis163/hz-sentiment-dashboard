Rosemary is een oude dame die veel herinneringen heeft aan het zwembad waar ze al bijna haar hele leven naast woont. Helaas dreigt het zwembad binnenkort te verdwijnen en moet het plaatsmaken voor appartementen en een exclusieve sportschool. Rosemary gaat er alles aan doen om het zwembad te behouden. Journaliste Kate raakt ook betrokken bij de strijd voor het behoud van het zwembad. Door hun gezamenlijke doel ontstaat er vriendschap tussen Rosemary en Kate.

Het duurt even voordat je in het verhaal zit, maar als eenmaal een eindje op weg bent is dit een heerlijke roman. De schrijfstijl van auteur Libby Page is toegankelijk, waardoor het boek lekker leest. Deze roman wordt verteld vanuit verschillende perspectieven en de schrijfster maakt gebruik van flashbacks. Dit zorgt voor een prettige afwisseling in het boek. Daarnaast geven de flashbacks extra informatie over de personages en begrijp je beter wie ze zijn en hoe ze zo geworden zijn.

Door de uitgebreide beschrijvingen krijgen de personages een gezicht en leef je mee met hen mee bij alles wat ze meemaken, zoals de strijd voor het zwembad, maar ook alle andere gebeurtenissen in de levens van Rosemary en Kate. De vriendschap die ontstaat tussen Kate en Rosemary is ontroerend, want ondanks het enorme leeftijdsverschil is er iets dat hen bindt en dit zorgt voor een warme vriendschap. Het is een verhaal met uiteenlopende emoties, soms een glimlach en soms een traan.

Het zwembad is het debuut van de Engelse auteur Libby Page. Zwemmen is haar grote passie en dat zie je terug in deze roman. Het onderwerp van dit boek, de gezamenlijke strijd voor het behoud van het zwembad, is mooi gekozen door schrijfster. Dit soort plaatselijke acties zorgen voor saamhorigheid en versterkt de banden in een buurt. Ook in Nederland verdwijnen steeds meer zwembaden en dat is jammer, omdat zwemmen een gezonde sport is!

Het zwembad is een ontroerend verhaal over een bijzondere vriendschap en de strijd om het plaatselijke zwembad.