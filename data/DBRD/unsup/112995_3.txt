Achter je is het zevende deel in de FBI Profiler reeks van Lisa Gardner, waarin het stel Pierce Quincy en Rainie Conner de speurders zijn. Het zesde deel Say Goodbye, dat overigens niet vertaald is in het Nederlands, verscheen bijna 10 jaar eerder, in 2008. In 2016 verscheen wel een novelle The 4th Man (ook niet vertaald).

Achter je begint met een flashback: acht jaar geleden doodde Telly zijn dronken vader om zijn eigen leven en dat van zijn zusje Sharlah te redden. Telly doorloopt diverse huizen alvorens bij de Duvalls terecht te komen en Sharlah wordt geadopteerd door de FBI-profilers Pierce Quincy en Rainie Conner. Haar broer heeft Sharlah al die tijd niet meer gezien. Dit zou niet goed voor haar zijn. Na een schietpartij in het plaatselijke tankstation, waarbij twee personen worden gedood, wordt de hulp van Pierce en Rainie ingeroepen. Alles wijst erop dat Telly de dader is; hij is via een camera in beeld gebracht.

Niet alles is wat het lijkt. Dit is het sterke punt van dit verhaal dat heel mooi is opgebouwd. Ook heeft Lisa Gardner de personages heel goed uitgewerkt. Het verhaal is in de derde persoon geschreven Dit wordt afgewisseld met hoofdstukken die vanuit het perspectief van Telly dan wel van Sharlah zijn geschreven. Op deze manier wordt langzaam onthuld wat er precies in hun leven is gebeurd en krijgt de lezer een goed beeld van de ontwikkeling van Telly en Sharlah.

De plot is vol spanning, maar is niet optimaal ge√Øntegreerd in hetgeen eraan voorafgaat. Er wordt veel nieuwe informatie verstrekt en er komt een nieuw personage uit de lucht vallen. Zo wordt het de lezer moeilijk gemaakt de uitkomst te voorzien. Daarnaast zal het gedrag van Sharlah aan het eind van het boek niet voor iedere lezer heel geloofwaardig zijn. Niettemin is het lezen van Achter je voldoende reden om ook andere boeken van deze auteur te gaan lezen.