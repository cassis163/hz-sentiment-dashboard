Tijdens de Tweede Wereldoorlog is IJsland bezet door geallieerde troepen. Dat geeft wrijving met de lokale bevolking, over en weer begrijpt men elkaar niet. Op een dag wordt een onbekende jongen zwaargewond gevonden op een terrein achter een kroeg waar ook veel soldaten komen. Helaas overlijdt de jongen al snel aan zijn verwondingen en wordt de MP (Militaire Politie) ingeschakeld want hij draagt een Amerikaans uniform. De MP in kwestie is Thorson een Canadees met IJslandse roots. Geen onbekende voor de oplettende lezer want hij is ook in een vorig boek van Arnaldur Idridason, Blauwzuur, ten tonele verschenen. Ook de andere hoofdrolspeler uit dat boek, de politieagent Flóvent, krijgt met een verdacht overlijden te maken. Uit het water wordt een lijk gevist van een man die al enkele weken vermist werd. Was het zelfmoord of werd de man een handje geholpen bij zijn dood en was het moord? Thorson en Flóvent trekken weer gezamenlijk op bij hun onderzoek want er wordt ook nog een jongedame vermist die wel eens in de legerkroeg was waar de moord op de jongen werd gepleegd. Voor de IJslandse bevolking en de Amerikaanse militairen geldt: men kent elkaars gewoonten niet, lust elkaars voedsel niet maar de aantrekkingskracht tussen mensen is voor iedereen normaal. Dat brengt het speurdersduo op het idee dat de betaalde liefde wel eens een rol kon spelen. De vermoorde jongen had vlak voor zijn overlijden, zo bleek na de autopsie, immers nog seks gehad met een man. Ook was hij niet in dienst van het Amerikaanse leger, daar werd niemand vermist. Het vermiste meisje had wisselende contacten met Amerikaanse militairen en had in haar omgeving rondverteld dat ze zou trouwen met een Amerikaan. Maar wat is de connectie met de verdronken man, of is er geen connectie en is het puur toeval dat de drie gebeurtenissen zo dicht bij elkaar plaatsvinden? Thorson en Flóvent volgen vastberaden en hardnekkig elk spoor. Dat wordt hen niet in dank afgenomen, hun leven zijn ze niet meer zeker. Blijkbaar staan er nogal wat belangen op het spel, datzelfde spel wordt dan ook hoog gespeeld!

Mijn mening: Arnaldur Idridason is historicus en schrijver. Dat zie je in zijn boeken terug. Dit verhaal is gesitueerd in de Tweede Wereldoorlog toen IJsland een uitvalsbasis was van de geallieerde troepen. Dat bracht veel ruis en spanning in de IJslandse maatschappij. De auteur heeft dat in een eerder boek (Blauwzuur) ook al aan de orde gebracht. Niet iedere IJslander is trouw geweest aan de geallieerde zaak, ook dit thema verwerkt de auteur in beide boeken. Arnaldur Idridason is erin geslaagd om historie te verweven met spannende fictie. De plot is een tikkeltje voorspelbaar, maar daarom niet minder boeiend.