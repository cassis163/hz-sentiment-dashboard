Om in contact of iets meer te weten te komen over Kim Moelands is niet meer dan een peulenschil. Was het een aantal jaren geleden de vreselijk lastige taaislijmziekte waar ze zelf aan leed en ook breed aandacht voor vroeg, leerden velen haar nu kennen door haar schrijverstalent. Dit laatste is een vrolijker onderwerp en inmiddels, na een vijftal boeken, is het niet moeilijk daar een positieve progressieve lijn in te ontdekken.
Haar eerste boeken waren een ode aan de liefde en volledig biografisch voor wat betreft die liefde en de taaislijmziekte. Inmiddels heeft Kim het genre waar ze zelf zo verzot op is, weer omarmd en vloeien uit haar pen nog hoofdzakelijk thrillers. Haar laatst verschenen en bekroonde boek is ‘De vrouw in de spiegel’.

Het scenario van dit in 2015 verschenen boek is bekend. De ambitieuze brigadier Tess Westerhout wordt op een zaak gezet waar bij een pak vla een giftige stof is toegediend. Ook worden dreigbrieven gestuurd en in eerste instantie wordt vermoed dat de dader in de hoek van ex-personeelsleden van zuivelfabriek Latté gezocht moet worden. Een andere onderzoekpiste wijst in de richting van de gedetineerde Charlie Zwols.
De toenemende dreiging dwingt het ‘team Westerhout’ om alles uit de kast te halen en tijdelijk minder aandacht te schenken aan de privéomstandigheden. Een keuze die ook niet zonder gevolgen blijft.

‘De vrouw in de spiegel’ is geen standaardverhaal in het genre ‘politie-boefje’. In meerdere verhaallijnen die op zich allemaal interessant zijn en verschillende soorten emoties in zich hebben, groeit de belangstelling van de lezer. Niet in de laatste plaats omdat bij de meeste in eerste instantie geen enkele relatie met het gewraakte zuivelproduct valt te ontdekken en daardoor deze lijntjes op zichzelf staan. Toch lukt het Moelands om via de persoonlijke emoties van haar personages, steeds meer informatie te geven die alle los lijkende onderdelen langzaam tot één plot vormen. Doch pas diep in de tweede helft en dicht bij het laatste fluitsignaal (om in voetbaltermen te spreken), geeft de auteur de finale informatie vrij om alles naadloos in elkaar te laten passen.
Dan is het tijd voor een diepe zucht van de lezer waarin, als onderdeel van deze luchtexplosie het woord ‘fabuleus’ naar buiten wordt geblazen. En het is te hopen dat het volledige team ‘Westerhout’ in haar volgende boeken een blijvertje is want wat is daar nog veel leesplezier aan te beleven.
Terecht is ‘De vrouw in de spiegel’ in Vlaanderen bij de zes genomineerden van de 152 ingezonden boeken voor De Diamanten Kogel 2015 verkozen.

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 4 sterren