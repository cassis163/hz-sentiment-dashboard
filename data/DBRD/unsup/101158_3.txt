Het was moeilijk kiezen hoeveel sterren ik aan dit boek zou geven. Tot ongeveer de helft vond ik het een spannend, goed geschreven werk. De hoofdstukken waren wel erg kort hier en daar en bij een nieuw hoofdstuk veranderde het perspectief van de ik-figuur of de tijd. Om beurten een hoofdstuk in 'toen', of een met Adele of Louise als hoofdpersoon. Daar moest ik eerst even aan wennen, maar goed, dat was te doen. Al. die lege bladzijden wilde ik ook nog wel voor lief nemen.
Het verhaal werd goed opgebouwd: Louise heeft in een bar een man ontmoet en ze hebben gezoend. Ze is helemaal van slag. Als gescheiden alleenstaande moeder is dit een ervaring, die ze niet al te vaak heeft.
Dan blijkt de man-uit-de-bar, David, haar nieuwe baas te zijn. Hij is de nieuwe psychiater in de kliniek waar Louise als secretaresse werkt.
Ingewikkeld wordt het wanneer Louise de vrouw van David, Adele, op straat letterlijk omver loopt. Adele is eenzaam zegt ze en zoekt vriendschap met Louise. Ook zij voelt zich wat eenzaam, maar ze schaamt zich voor de gebeurtenissen in de bar en wanneer David haar thuis opzoekt en er een liefdesrelatie ontstaat, weet ze helemaal niet meer wie ze wat moet vertellen. En of ze iemand wat moet vertellen. Hoe ze het moet vertellen.
Het huwelijk van David en Adele is niet best. David drinkt te veel (er vloeit ook in dit boek weer erg veel drank), Adele heeft psychische problemen.
In de hoofdstukken die in het verleden ('toen') spelen, wordt meer duidelijk over de levens van David en Adele voor ze in deze nieuwe omgeving kwamen wonen.
Het wordt spannend, maar helaas kon ik de oplossing van alle problemen niet zo waarderen. Ik ben al niet dol op boeken, waarin dromen voorkomen en die zijn royaal aanwezig in dit boek. Niet erg geloofwaardig.