De van Nederlandse afkomst Dokter Pol heeft een dierenartsenpraktijk in Michigan. Over hem is een tv-serie gemaakt, die nu ook in Nederland te zien is op National Geographic. Ik heb daar even naar gekeken, en las toen weer verder in dit boek.
Het is alsof Jan Pol bij je in de kamer zit en je vertelt over zijn belevenissen als dierenarts. Dat zijn er veel, maar jammer is, dat ze toch vele malen hetzelfde lijken voor de leek. De magen van koeien bleven maar verdraaid zitten, er moest weer een kalf in stukken gezaagd worden om de baarmoeder van de koe te kunnen verlaten.
En Dokter Pol ratelde maar door. Het was geen boek om ademloos te lezen, maar wel een, dat je wat buiten adem achterliet van al die in een noodtempo vertelde verhalen. De een na de ander.
Toch straalde de liefde voor dieren en voor zijn vak er van af. Daarom was het niet onplezierig om te lezen.