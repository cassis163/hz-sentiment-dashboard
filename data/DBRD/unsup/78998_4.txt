Als de hele wereld in brand staat, ze ten onder dreigt te gaan aan grof geweld, is er altijd nog Kyle Swanson die uitkomst biedt. In Zuiver Schot laat Jack Coughlin zijn held in de Sniper-serie de ultieme voltreffer plaatsen om daarmee Hendrik van Es alias Juba, een ‘geniale schurk’, voorgoed het zwijgen op te leggen. Voorgoed, want een eerdere voltreffer met als toegift een bom, liet slechts een verminkte griezel achter.

De aftrap vindt plaats in een kasteel in Schotland waar een nakend vredesverdrag in het Midden-Oosten eindigt in een bloedbad met een dode Iasraëlische minister als gevolg. De vredestichter Sir Geoffry Cornwell en prins Abdullah van Saoedi-Arabië raken gewond. Alle supermachten raken erbij betrokken. Coughlin schetst een hyperrealistisch beeld van wat fanatieke geestelijkheid in combinatie met rijke olievelden kunnen veroorzaken. Rusland, Amerika en China raken aan de kook wanneer Saoedi-Arabië vijf kernraketten blijkt te bezitten. De spanning is om te snijden, diverse aanslagen eisen vele honderden slachtoffers met steeds de dreiging van slachting op wereldschaal. Je komt niet los van de gedachte dat het om het ‘eggie’ gaat.

Coughlin, scherpschutter met de hoogste rang van de U.S. Marines in de Irak oorlog, laat zijn binnenste spreken als hij Kyle Swanson het vuile werk laat doen. Hij weet als geen ander wat er in een buitenmodel schutter omgaat. Die gevoelens stromen door via de computer. Alleen wanneer je de kruitdamp van vele wereldbranden in de neus hebt, kun je zo’n plot bedenken en dat ene zuivere schot inbrengen. De auteur reikt je de fijne nuance aan van het schaakspel om de macht, van diplomatieke geslepenheid.

Zinderende spanning, de gebeurtenissen volgen elkaar in hoog tempo op en verplaatsen zich van het ene naar het andere deel van de machtscentra. Terrorisme in de laagste vorm, kille moordzucht, zet recht en rede op nul. Het verhaal begint met een Schot en eindigt met een schot. Daar tussenin grijpt de gruwel je meervoudig naar de strot. Je zou medelijden krijgen met de hoofdrolspeler die zijn geliefde nooit meer dan twee bladzijden mag omarmen. Maar goed ook, want van wat in de omgeving van Swanson verkeert blijft weinig over. Zelf loopt hij ook ernstige verwondingen op, maar de intuïtie, gemengd met een scheut ‘schrijversgeluk’, houden hem in leven.

Zuiver Schot is het vijfde deel in een serie waarvan de boeken los van elkaar kunnen worden gelezen. De scherpschutter blijft en dat is met de achtergrond van de auteur ook weer niet zo verwonderlijk. Hij schreef dit boek overigens samen met Donald A. Davis, New York Times-bestsellerauteur. Dit duo haalt het beste uit elkaar naar boven.