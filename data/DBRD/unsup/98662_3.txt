Het boek Sam begint 2 maanden na de gebeurtenissen bij de Walvis (zie deel 1-Raaf). Lilly is een tijdje ziek geweest, maar besluit weer naar school te gaan.
Dit jaar staat een bezoek met school, aan het zeeaquarium in Den Haag, op het programma. Raaf is teruggekeerd naar zijn oude leven en Lilly mist hem enorm.

De groenogige demonen zijn nog steeds aanwezig in het bos en er zijn zo af en toe gekke geluiden te horen. In het zeeaquarium herkent Lilly het gekke geluid. Het is een walvis! Ondertussen denkt ze steeds Raaf te zien, maar is dit niet haar verbeelding?

Sam, die onder het mom van begeleider mee is, besluit wat zeewater mee te nemen. Wanneer ze dit in het bos uitstrooien, komt er een zevenkoppig zeemonster tevoorschijn. Het bos is door de vele regen slecht begaanbaar en wegen zijn modderpoelen. Gelukkig begint het te vriezen en te sneeuwen. Ze vrezen namelijk voor wat er ondergronds speelt en vermoeden dat de kou het monster stilhoudt.

Sam verblijft boven het café De blauwe engel en Mikki is niet weg te slaan bij hem. Naast Rick en Querine ontstaat er zo weer een tweede stel: Sam en Mikki. Wat mist Lilly Raaf op zulke momenten!

Kerstavond is begonnen. School is al een tijdje bezig met de voorbereiding van het kerstspel, waarbij Rick de gevallen engel mag spelen, zij het met tegenzin. In de kerk ziet ze Raaf! Hij is oververmoeid en ziet er slecht uit. Hij blijkt een stuk van de hemelpoort te hebben meegenomen uit het vernielde St. Jozef beeld. Lucifer, een gevallen engel, wil terug naar de hemel. Hij is een engel met een slechte reputatie en Sam en Raaf kennen hem goed.

In de kerstvakantie spreekt de vriendengroep geregeld af. Oudjaarsmiddag spreken ze af bij De Walvis. ’s Avonds besluiten ze een vuurtje te stoken, wat het watermonster wakker blijkt te maken. Een gevecht ontstaat waarbij Lilly gewond raakt en Mikki door een tentakel gepakt wordt. Kunnen ze dit gevecht winnen?

Dit tweede deel van de Hemelpoorttrilogie – Sam, is los te lezen, maar dit raad ik niet aan. Er wordt kort verwezen naar deel 1, maar de personages groeien verder in dit tweede deel. Er zit absoluut een opbouw van deel 1 naar deel 2.

In deel 2 ontstaan er nieuwe relaties en herken je karaktertrekjes van de vrienden. Toch had ik gehoopt op meer opbouw tussen de vrienden. Het blijft kabbelen, terwijl er genoeg ruimte is om bijvoorbeeld relaties uit te werken. Rick en Querine groeien bijvoorbeeld niet echt in hun relatie.

Net als in deel 1 bouwt het verhaal zich – binnen de korte hoofdstukken -goed op. Ik zat snel weer in het verhaal. Door kleine verwijzingen kwam ik er steeds meer achter waarom de demonen en het monster getriggerd worden.
In deel 3 zal zeker de ontknoping komen. Ik heb een vermoeden, maar zal dit kloppen? Ik ga snel aan deel 3 beginnen!

Ik geef Sam 3, 5 sterren. De personages mogen nog meer leven en ontwikkelen, maar de verhaallijn is goed opgebouwd.

Gelezen voor het blog In de boekekast