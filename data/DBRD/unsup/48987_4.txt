Samenvatting
Het verhaal speelt zich af in 2165. De wereld is bijna verwoest door natuurrampen.
De vriendengroep bestaande uit Skye, Collin, River, Jazz en de hyena Muddy zijn op weg naar Civitas. Civitas zou de enige plek op aarde zijn die niet onder het natuurgeweld vernietigd is. Onderweg komen ze in een nederzetting waar het Bingdu virus heerst. Als Collin ook besmet raakt gaan de vrienden op zoek naar een medicijn. Dit is niet zonder gevaar en ze raken dan ook verwikkeld in een spannend avontuur.

Leeservaring
Dit tweede deel gaat met zijn verhaal verder waar deel een Tsunami opgehouden is. Er zullen nog twee delen volgen. Het laatste hoofdstuk legt alvast een link naar het volgende deel wat je ook nieuwsgierig maakt naar het vervolg.
Ook dit deel leest makkelijk en soepel. De schrijfstijl is vlot, er gebeurd veel in het verhaal waardoor je heerlijk meegezogen wordt in dit avontuur. Je leert de personages nog beter kennen. Het verhaal leest alsof je zelf lid bent van het vriendengroepje. Je beleeft dit verhaal van dichtbij. Het thema is actueel; de gevolgen van natuurgeweld en het risico op een moeilijk te bedwingen virus. Ook in dit deel speelt vriendschap en vertrouwen een grote rol. Een mooi vervolg in de serie. Ik kijk dan ook uit naar het volgende deel.