Laat me niet vallen van Willy Vlautin vertelt het verhaal van Horace Hopper. Horace woont op de boerderij bij mevrouw en meneer Reese, die hem opvingen toen hij nog jong was. Horace is niet helemaal gelukkig op hun boerderij, want hij verlangt naar een serieuze bokscarrière zoals zijn Mexicaanse bokshelden aan wie hij zich spiegelt. Hij verlaat zijn thuishaven en trekt naar Tucson omdat hij daar hoopt zijn bokscarrière te beginnen.

Laat me niet vallen is een typische coming-of-age boek, dat vertelt over een jongen die op zoek is naar zichzelf. Horace Hopper is een echte dromer en idealist en meent in Tucson bij zijn tante zijn carrière als echte profbokser te kunnen beginnen. Horace beseft snel dat dit niet zo gemakkelijk zal zijn, maar hij is wel ondernemend. Hij zoekt een job om zijn onderkomen te kunnen bekostigen en hij zoekt meteen een trainer, die hij vindt in een gym in Tucson. Zijn trainer heet Alberto Ruiz en heeft zo zijn eigen problemen. Ruiz helpt hem aan partijen, maar Ruiz blijkt niet altijd even betrouwbaar te zijn tot grote teleurstelling van Horace. Horace gaat op zoektocht naar bokspartijen en wil zich meten aan de beste boksers, maar zal hij zijn droom kunnen verwezenlijken?

Ondanks het feit dat Horace weggaat bij de familie Reese, toch blijft meneer Reese contact met hem zoeken en hem steunen. Op het einde blijkt die steun ook meer dan nodig te zijn. Ondanks meneer Reese zijn hulp en steun, voelt Horace zich op zijn pad naar roem als bokser zeer eenzaam, wat zorgt voor een fataal en beklijvend einde van het boek dat toch in je kleren kruipt. Als lezer stel je bij het lezen van dit boek je de vraag of het altijd een goede zaak is om je dromen na te jagen.

Ik las dit boek, omdat dit boek het boek van de maand was in januari in De Wereld Draait Door. Het is een boek dat toch wel stof geeft tot nadenken, maar persoonlijk vond ik het hoofdpersonage te naïef en idealistisch met momenten. Soms is het beter om realistisch te blijven en je met minder dan je dromen tevreden te stellen, want dit hoeft je niet per se ongelukkig te maken.

Willy Vlautin (1967) is schrijver en singer-songwriter van de band Richmond Fontaine. Zijn boeken werden met veel lof onthaald en wonnen reeds meerdere prijzen. Zijn boeken Motelleven en Lean on Pete werden reeds verfilmd.