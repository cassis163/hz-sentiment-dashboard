Met dank aan Ambo/Anthos uitgevers voor dit recensie-exemplaar.

Fiona Higgins keerde recent terug van Indonesië waar zij drie jaar verbleef. Ze werkte steeds voor non-profitorganisaties en is gekwalificeerd in de sociale wetenschappen. Deze elementen van haar achtergrond zijn dan ook steeds aanwezig in haar boeken.

Korte samenvatting

Op Bali volgen zes mensen een cursus ‘Overwin je angst’. Ze kennen elkaar niet en hebben elk een diverse achtergrond en iedereen is voor verschillende dingen bang.

Jannelle komt uit Australië en heeft te kampen met vliegangst. Vanuit Melbourne vliegt ze naar Bali, om de cursus ‘Overwin je angst’ mee te volgen. Op zich is het vliegen naar Bali om de cursus te volgen al een ganse overwinning. Ze wenst de cursus te volgen omdat haar angst voor grote belemmeringen zorgt, zowel op professioneel als op persoonlijk vlak. Haar vriend Nick heeft haar een jaar geleden namelijk gedumpt omdat ze nooit samen op reis konden gaan. Bovendien heeft ze haar ontslag ingediend, ze wil er helemaal van tussenuit en nadenken over wat ze met haar leven wil doen.

Henry, uit Engeland, gaat naar Bali om vogels te spotten. Maar het park waar hij ze kan zien is gesloten voor een week wegens de Pusat Burung ceremonie. Hij ziet een affiche van de cursus ‘Overwin je angst’ en beslist zich in te schrijven. Zijn grootste angst is het spreken in het openbaar. Ook bij hem zorgt dit voor professionele belemmeringen.

Annie is een Amerikaanse lerares. Ze heeft jaren geleefd op haar ranch samen met haar man, tot deze door een slang werd gebeten en stierf. Ze werkt nu sinds vorig jaar als vrijwilligster op Bali in een dierenopvangcentrum en ze wenst iets te doen aan haar angst voor slangen.

De Franse Remy werkt in de financiële sector en heeft last van hoogtevrees. De meeste bedrijven in deze sector bevinden zich echter in de Parijse wolkenkrabbers….

Cara komt uit Sydney en woont reeds vier jaar op Bali. Zij was journaliste en is bang om iemand te vertrouwen. Bovendien heeft ze ook problemen met intimiteit.

Als laatste is er de Italiaanse Lorenzo, getrouwd met Lavinia. Door een vorm van angst lukt het hen niet om samen kinderen te krijgen.

Deze zes mensen gaan samen de uitdaging aan om hun angsten te overwinnen en de goeroe Pak Tony wijst hen hierbij de weg. Ze ondergaan allerlei oefeningen en rituelen, waarbij er warme vriendschappen ontstaan en zelfs liefde open bloeit.
Maar dan, tijdens een van de oefeningen gebeurt het ondenkbare. Gans de groep komt in levensgevaar. Ieder moet zich bewijzen en zijn of haar angsten overwinnen.

Conclusie

Mijn eerste reactie na het lezen van deze roman was: wat een boek!
Als je de korte inhoud leest, spreekt dit boek weinig tot de verbeelding. Hetgeen er gebeurt tijdens een van de oefeningen van de cursus ‘Overwin je angst’, net daar waar mijn korte samenvatting stopt, is het hoogtepunt van het verhaal waardoor veel lezers geprikkeld zullen zijn het te lezen. Maar als ik verklap wat het is, vertel ik een enorme spoiler. Het was voor mij een onverwachte wending en net doordat ik niet wist wat er kwam had ik een echt wow-gevoel. Daarom ook dat ik niet verder ga in mijn korte samenvatting.

Het boek bestaat uit zes grote delen, elk deel heeft de titel van een van de angsten van de deelnemers: “vliegen”, “spreken in het openbaar”, “hoogten”, “intimiteit”, “dood” en “falen”.
De auteur heeft een zeer mooie schrijfstijl. Ze beeldend waardoor je je als lezer echt in Bali waant. Bovendien heeft ze een origineel en soms grappig taalgebruik, zoals bijvoorbeeld het gebruik van woorden als ‘designer vagina’, … . Ook heeft ze aandacht voor details zoals de verschillende taalaccenten van de deelnemers, zo spreekt Remy Engels met een Frans accent en Lorenzo met een Italiaans. Alles wat de auteur omschrijft wordt realistisch in beeld gebracht, ze heeft bovendien oog voor de sociale noden bij de lokale bevolking van Bali, wat een realistisch beeld geeft. Bij het lezen is het duidelijk dat de auteur weet waarover ze het heeft.
Dit alles zorgde ervoor dat het lezen van dit boek voor mij een aangename leeservaring was.

Alle personages zijn perfect uitgewerkt, iedereen kan wel iets terugvinden van zichzelf in een van hen. De auteur speelt ook in op de actualiteit en toont de verschillende contrasten die aanwezig zijn op Bali: de rijkdom van de toeristen versus de arme lokale bevolking, Moslimgemeenschap versus de Hindoegemeenschap, Java versus Bali, … . Zo zal je als lezer niet alleen het beeld krijgen van Bali als mooi tropisch eiland maar ook de harde realiteit van het dagelijks leven van de lokale bevolking leren kennen.

‘Onverschrokken’ is een adembenemende roman en een echte pageturner. Het is psychologisch, spannend, romantisch en het doet je dromen over het mooie Bali.
Een echte aanrader, en van mij krijgt het boek dan ook 4,5 sterren.