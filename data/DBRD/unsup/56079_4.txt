Stel je voor, je zit in een bus, maar kan er niet uit door de grote drukte. Buiten zit een jongeman en hij ziet jou en jij ziet hem en je weet; dat is Hem. Hij weet het ook, maar hij kan niet in de bus, en dan rijdt de bus weg en zien jullie elkaar nooit meer....

Dat is het verhaal van Laurie en Jack, alleen zien ze elkaar wel weer terug, na een jaar. Maar Jack is dan de vriend van Laurie haar beste vriendin....
Ze doen alsof ze elkaar niet kennen en moeten zo leven met de wetenschap dat het ook andere zou kunnen zijn.

Een periode van tien jaar wordt beschreven, afwisselend vanuit het perspectief van Laurie en van Jack, en in tien jaar kan er een hoop gebeuren. Aan de hand van een soort dagboek die grote sprongen in de tijd maakt leeft de lezer mee met de levens van Laurie en Jack, hopende dat ze toch bij elkaar zullen komen, maar het lot heeft hele andere plannen.

Op de achterzijde is te lezen dat het boek geschikt is voor liefhebbers van Love Actually en die vergelijking is niet gek. De opbouw van het boek komt grotendeels overeen met de wijze waarop de film in elkaar zit. Ook zijn het sympathieke personages, zijn er persoonlijke drama's, maar ook een hoop liefde.

Het leest erg fijn, door de wisselende perspectieven en de verspringende data waardoor het afwisselend is.

Een dag in december is veel meer dan die ene dag in december, maar verhalen van twee mensen op zoek naar de liefde over een periode van tien jaar. Gelukkig gaat het lezen sneller en hoef je als lezer niet ook tien jaar te wachten op een toch wel iets voorspelbaar, maar ook heerlijk romantisch einde.