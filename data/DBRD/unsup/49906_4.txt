Het boek Vegatopia is een verjaardagscadeautje. Voor hen zelf. En dat zijn vaak de leukste cadeautjes, toch? De website Vegatopia bestaat 20 jaar. Al twintig jaar een website in de lucht houden over een onderwerp wat destijds zeker niet zo hip is als nu, is al een hele prestatie. Is het niet sowieso een van de eerste websites ooit? Twintig jaar! Dit zijn dus de diehards van de vegetarische keuken op internet. En dat, die kennis en doorzettingsvermogen, is dan ook duidelijk terug te vinden in hun verjaardagsboek.

Twintig jaar kennis komt duidelijk naar voren zodra je begint te lezen. De recepten kloppen, dat zie je zo. Niets wordt aan het toeval overgelaten. Ze zijn dan waarschijnlijk ook al heel vaak gekookt en besproken op de website. Maar het echte geluk wordt aan tafel bereikt. Zodra je het proeft, valt alles op zijn plaats.
- Bietenburgers: erg veel smaak en absoluut niet droog, toch knap,
- Vlammetjes van tempeh*: griezelig maar goddelijk,
- Reuzenravioli met ricotta en verse kruiden: zo overtuigd gebracht dat de pastamachine tevoorschijn werd gehaald. Dit zijn slechts drie van de ruim zeventig recepten. En allen zien er uit als dat je gegarandeerd gaat scoren wanneer je ze op tafel zet.

De recepten zijn onderverdeeld in zeven, zeer originele hoofdstukken: Makkelijke maandag, Dinsdag currydag, Woensdag gehaktdag, Hollandse donderdag, Vrijdag snackdag, Feestelijke zaterdag en Zoete zondag.
Bij elke hoofdstuk is ook een thema toegevoegd van enkele pagina’s welke lijken te zijn onttrokken aan het forum van de website. Ze zijn breed georiënteerd maar bij enkele vraag je hun plaats in dit kookboek af. Zo zijn de stukken over vegetarische vleesvervangers en de weg in de toko en natuurwinkel hier natuurlijk logisch en lijken ze ook zeer compleet. Maar een stuk over hoe je kinderen vanaf een paar maanden oud lekker leert eten, lijkt niet speciaal vegetarisch gebonden en verdient eerder een plek in een opvoedkundig boek.

Een klein minpuntje van dit boek is de lay-out. Het is functioneel en er is  ook wel duidelijk energie gestoken in het maken van de foto’s (lees ook de bedankjes voor al het geleende servies) maar het geeft je geen ‘wegdroom’ gevoel.  Dat gevoel dat een hoop kookboeken vandaag de dag wel bij je oproepen. Een beetje afkijken bij andere kookboeken had geen kwaad gekund. Op een tafel in de boekwinkel lost het boek nu op en dat ligt echt niet aan de inhoud. Want echt elk recept is er een om te gaan maken!

Nu dan een super vegetarisch recept met alle juiste voedingsstoffen in één maaltijd en zeer zeer  smaakvol De ultieme bietenburger:
De enige échte ultieme bietenburger schijn je te kunnen eten in een café in Columbus, Ohio. Het recept is natuurlijk strikt geheim. Rode biet wordt in burgerrecepten voornamelijk gebruikt vanwege de rode kleur, maar in ons recept speelt de biet de hoofdrol.

Voor 4 burgers
60 minuten

1 ui (ca. 60 g)
1 kleine rode paprika (ca. 120 g)
2 tenen knoflook
170 g biet (ca. 1 biet)
zonnebloemolie om in te bakken
2 tl balsamico-azijn
40 g groene olijven zonder pit
50 g havermout
150 g zwarte bonen (uit blik, uitgelekt gewicht)
2 tl paprikapoeder
½ tl gemberpoeder
1 tl pul biber (Turks, grof chilipoeder)
4 broodjes
4 blaadjes kropsla

Voor de saus (optioneel)
8 zongedroogde tomaatjes uit olie
1 teen knoflook
2 el mayonaise
4 el mek

keukenmachine of staafmixer
1. Snijd de ui en paprika zeer fijn. Snijd ook de knoflook fijn, maar houd deze apart. Schil en rasp de biet. 2. Verhit 1 eetlepel zonnebloemolie in een koekenpan op laag vuur en bak de ui en paprika al roerende tot de ui glazig wordt. Voeg de knoflook toe en bak nog 1 minuut, roer af en toe. 3. Voeg balsamico-azijn en biet toe en laat het geheel 15 minuten pruttelen zodat het vocht gaat verdampen, blijf af en toe roeren. 4. Maal de olijven en havermout in de keukenmachine of met een staafmixer fijn. 5. Laat de bonen in een zeef uitlekken en prak ze fijn. Roer door het bietenmengsel. Voeg ook het olijven-havermoutmengsel, paprikapoeder, gemberpoeder en pul biber toe en roer dot alles goed door elkaar. Laat nog 1-2 minuten goed doorwarmen. 6. Haal het mengsel uit de pan en vorm daarvan, zodra je het kunt vastpakken, 4 burgers. 7. Verhit op redelijk hoog vuur een paar eetlepels olie en bak de burgers tot ze een knapperig korstje krijgen – pas op voor aanbranden. Keer de burgers heel voorzichtig en bak ze nog even aan de andere kant. 8. Pureer voor de saus de zongedroogde tomaatjes, knoflook, mayonaise en de helft van de melk in een keukenmachine tot een dikke saus. Voeg de rest van de melk al roerend toe – let op dat de saus niet te dun wordt. 9. Snijd de broodjes doormidden en rooster ze. Beleg elk broodje met een blaadje sla, een burger en de saus. 10. De burgerbroodjes zijn lekker met frietjes – gewone, van zoete aardappel of groentefrietjes.

Tips
Je kunt de burgers natuurlijk ook met tomatenketchup in plaats van de saus van zongedroogde tomaten serveren. De burgers zelf zijn vegan, de saus niet.
Strooi eens wat geraspte Parmezaanse kaas of oude Goudse kaas over de burgers.

De recepten zijn echt zo geschreven. Aan elkaar met elke stap genummerd. Anders, nieuw en werkt zeer goed. Je moet alleen wel goed onthouden bij welk nummertje je gebleven bent. Nog een tip voor bij de bietenburgers: de burgers zijn zo lekker, koop of maak dan ook lekkere broodjes en gebruik niet van die witte, kleffe bollen. Gegarandeerde meerwaarde.

Alle ingrediënten die verder gebruikt worden in de recepten zijn prima te vinden in toko’s en natuurwinkels. En aan zulke winkels moet je natuurlijk wel denken wanneer je vegetarisch wilt gaan koken. Ook twintig jaar later nog!

* Het recept voor de Vlammetjes vind je hier.