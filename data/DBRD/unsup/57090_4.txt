Bewijsmateriaal (de Nederlandse titel, ik las de Engelse) is het debuut van Elizabeth Becka, die jarenlang werkte als forensisch technicus. Ze heeft naast haar werk altijd veel over haar vak geschreven en dat ze kan schrijven, dat is te merken. Gelukkig heeft ze niet de neiging om op elke pagina alle technische foefjes uit de doeken te doen. Integendeel, Bewijsmateriaal moet het wel zeker van het verhaal hebben, en niet alleen van het feit dat hoofdpersoon Evelyn James een forensisch specialist is.
Het verhaal begint met de vondst van het lijk van een jonge vrouw, die is verdronken omdat zij met vele kilo´s beton aan haar voeten in het water is gegooid. Al snel valt de verdenking op de plaatselijke ´mafioso´, de eigenaar van een groot bouwbedrijf. Hij kende het meisje al ontkent hij dat natuurlijk in alle toonaarden. Dan wordt het volgende lichaam gevonden en zij blijkt de dochter van een belangrijk man. Diezelfde belangrijke man is een ex-vriendje van Evelyn, en aangezien zij net aan het bijkomen is van een nare scheiding, wordt het leven voor haar ineens wel tamelijk gecompliceerd. Nog gecompliceerder, omdat de nieuwe collega van de politie wel een interessante man blijkt te zijn.
De scène op de pagina´s 24 en 25, waarin we van nabij meemaken hoe een slachtoffer worstelt om vrij te komen, is van een nagelbijtende spanning. Precies het soort scène dat voor mij een boek uittilt boven de ´grauwe massa´. Ik weet natuurlijk niet op welke pagina deze scène in de Nederlandse vertaling staat, maar het blijft uiteraard vrij vroeg in het boek, dus zoek het maar op!
En koop daarna direct het boek om de rest te lezen!