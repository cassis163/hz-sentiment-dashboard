‘Het is zoals het is en het wordt zoals het wordt.’

Een titel en kaft die tot de verbeelding spreken plus enkele veelbelovende lezersreacties op de achterflap. Meer was er niet nodig om mij te verleiden tot het lezen van de opmerkelijke debuutroman van de Zweedse auteur Jonas Jonasson.

Het start met de net honderd jaar geworden Allan Karlsson die uit het raam klimt van het bejaardentehuis, op de vlucht voor het saaie feestje dat hem daar te wachten staat. Allan slaagt in zijn opzet en geraakt op zijn pantoffels tot aan de bushalte, waar hij in een impulsieve bui de koffer van een vervelende jongeman steelt en vervolgens de eerste bus opstapt. Daarmee verzeilt de kranige honderdjarige in een grotesk avontuur, want de koffer barst van het geld. Al snel krijgt hij zowel een criminele bende als de politie achter zich aan, maar samen met een bont gezelschap kleurrijke randfiguren die hij her en der tegenkomt laat hij het niet aan zijn hart komen.

Vind je dit gegeven wat bij de haren gesleurd? Dat is nog niets vergeleken met de tweede verhaallijn die de auteur uitzet. Die is pas echt hilarisch! We gaan terug in de geschiedenis naar het jaar 1905 en volgen het bizarre levensverhaal van Allan Karlsson. Grote gebeurtenissen en personages uit de Twintigste Eeuw passeren de revue. Allan Karlsson kan uitstekend overweg met springstoffen (een belangwekkend detail!) en speelt het klaar om door absurde toevalligheden keer op keer zijn stempel te drukken op de loop van de geschiedenis. Stalin, Einstein, Mao, De Gaulle…. Het zijn maar enkele beroemde/beruchte figuren die zijn pad kruisen. Allan ontsnapt meermaals aan de dood, maar blijft het hele boek zijn kalme zelf, wars van ideologie, maar vol levenslust. Als hij af en toe kan genieten van een stevige borrel is hij al lang tevreden.

Natuurlijk is het verhaal dik ‘over the top’, maar tegelijk intrigerend en vooral heel grappig. In elk geval kan ik deze roman met geen enkele andere vergelijken die ik ooit gelezen heb. Of jawel: soms deed het me denken aan "Candide" van Voltaire.

De 100 jarige man die uit het raam klom en verdween: een hartverwarmende aanrader voor elke avontuurlijke lezer!