De Magyckers heersen over de magie. Zij zijn de enigen die met spreuken magie kunnen beheersen. Hierdoor is de wereld afhankelijk van hen. De rijken maken handig gebruik van de Magyckers om nog meer macht en rijkdom te verwerven, want enkel zij kunnen de dure spreuken betalen.
Om misbruik tegen te gaan, wordt een gebruikte spreuk uit het geheugen gewist. Niemand kan dus de spreuken herhalen. Tot op een dag toch iemand een spreuk herhaaltâ€¦

Het verhaal begint met Marit die voor haar broer zorgt. Auric is een 12-jarige jongen die meer in zijn eigen wereld leeft dan in de realiteit. Ze leven in een stadje dat de hulp nodig heeft van de Magyckers. Als die naar het stadje komen en een spreuk uitspreken, kan Auric die naderhand herhalen. Alle hel breekt los, want de alleenheerschappij van de Magyckers komt in gevaar door deze jongen. Marit en Auric slaan op de vlucht en krijgen de hulp van Eamon. Hij is een lid van de rebellengroep De Klauw die wacht op de Verlosser om hen te bevrijden van de Magyckers.
Is Auric de Verlosser waar iedereen op wacht?

Het verhaal komt onmiddellijk op gang. Je leert de personages kennen en hun gedrag verandert niet echt gedurende het verhaal. Auric blijft een jongen met autistische trekjes en een eigen wil en Marit blijft hem beschermen tegen de wereld.
Ik kreeg echter geen enkele band met de personages. Hierdoor bleef het verhaal wat afstandelijk voor mij. Auric is te tegendraads en eigenzinnig om sympathie op te wekken. Marit had in het begin wel mijn belangstelling, maar voor mij moet ze nog meer evolueren naar een sterke vrouw die haar mannetje staat.

De cover is heel aantrekkelijk met de rode draken. Helaas ontbraken die voor mij in het verhaal. De draken op de cover zien er heel majestueus uit, maar de draken in het boek zijn vleugellamme trekdieren die nadien geslacht worden. Er wordt wel over de echte draken gesproken, maar die komen in dit deel nog niet aan bod. Ik verwacht wel dat ze verder in de reeks een grotere rol gaan spelen.

Naarmate het einde van het boek nadert, stijgt ook de spanning en lees je het boek heel vlug uit.
Dit eerste boek is een goede start van een nieuwe reeks. Ik kijk alvast uit naar het tweede deel en de draken!