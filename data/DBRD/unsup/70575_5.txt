Sterker door strijd vertelt een verhaal op een dusdanig gedetailleerde en beeldende manier dat je je geen lezer maar deelnemer van het verhaal voelt. Met deze roman laat Julie zien dat Nederland een geboren schrijver rijker is. Je gaat even terug in de tijd: toen we nog faxten en belden met een vaste telefoon en je een onbekende op straat aansprak wanneer je de juiste route niet wist, de tijd dat SnapChat, Facebook en Google Maps nog niet bestonden. De feiten die zij heeft opgenomen in haar roman zorgen ervoor dat het fictieve verhaal een waargebeurd karakter krijgt. Het voelt echt aan. Mensen die een band hebben met de steden Nijmegen, Utrecht of Rotterdam zullen er bovendien veel in herkennen. Als voormalig inwoner van zowel Nijmegen als Rotterdam was het niet alleen een feest van herkenning, maar heb ik ook nog feitjes bijgeleerd.