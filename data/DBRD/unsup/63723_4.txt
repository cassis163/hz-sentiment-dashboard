Journalist Sander Donkers voerde maandenlang gesprekken met rockster Barry Hay van de Golden Earring, zijn vrouw Sandra, zijn dochters, de bandleden van Golden Earring en vele andere vrienden en bekenden. Dit resulteerde in een prettig leesbare biografie die je in een hoog tempo door het leven van Barry Hay leidt. Hay wordt geboren in India en verhuist na de voor hem onverwachte scheiding van zijn ouders naar het kille Nederland. ‘There’s no such thing as a perfect paradise’, een uitspraak van Hay die regelmatig in het boek terugkomt. Het leven heeft naast veel goede en spannende dingen (paradise) ook een keerzijde voor hem: een kille, afstandelijke moeder bijvoorbeeld. Hij wordt naar kostschool gestuurd, beleeft ook daar leuke en minder leuke dingen maar belandt uiteindelijk toch weer bij zijn moeder in Den Haag. Daar komt hij in aanraking met muziek, doet zijn eerste ervaringen op met optredens in verschillende bands en na verloop van tijd komt hij bij de Golden Earring. Een tumultueuze tijd volgt, de band heeft veel succes, drank en drugs zijn volop aanwezig en Hay geniet! Mooie verhalen over optredens in Amerika volgen, verhalen met hier en daar een zwart randje want ‘there’s no such thing as a perfect paradise’. Dan ontmoet Hay zijn grote liefde: Sandra, twintig jaar jonger, totaal niet onder de indruk van hem. Sindsdien zijn ze onafscheidelijk, ze steunen elkaar door dik en dun. Beiden zijn opgegroeid zonder liefde en nemen zich voor het in hun relatie/gezin anders te doen. Het is hun gelukt, beide dochters hebben geen gewone jeugd maar wel een hele liefdevolle. Mooie verhalen hierover worden met foto’s gelardeerd. De Golden Earring treedt nog steeds regelmatig op, Hay geniet hiervan met volle teugen maar waardeert daarna weer de rust op zijn tropische eiland.
Mijn mening: Sander Jonkers heeft een heerlijk boek geschreven dat zich in hoog tempo laat lezen. Barry en Sandra Hay laten niets onbesproken, je leest hun leven, in goede en slechte tijden. There’s no such thing as a perfect paradise. Een dikke 4 sterren!