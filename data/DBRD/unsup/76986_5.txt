Het verhaal gaat over Kyle Swanson, de beste sluipschutter van het Korps Mariniers van de Verenigde Staten. Tijdens een vakantie in de Middellandse zee komt er een opdracht binnen. Hij moet een in het Midden Oosten ontvoerde generaal in veiligheid brengen. Een makkelijke opdracht zou je zeggen, maar niets is minder waar. Tijdens de landing in Syrië lopen ze in een hinderlaag. Hoe kan het dat de operatie uitgelekt is? Maar enkele officiers weten ervan…
Kyle is de enige overlevende van zijn missie, Hij laat zich niet kennen en is vastbesloten om zelf de generaal te gaan bevrijden. Maar dan stuit hij op de vijand, dat zijn niet de Syriërs of de Arabieren, maar zijn eigen landgenoten…Speciale troepen die blijkbaar een heel andere missie hebben. Het lot van de generaal ligt in Kyle’s handen.
Het boek leest lekker, de hoofdstukken zijn kort. In het begin moet je even wennen aan het lettertype dat aan de kleine kant is maar dat went snel.
De karakters worden door de schrijver goed en realistisch beschreven. Je kan je goed inleven in het karakter van Kyle, waardoor het allemaal levensecht is en je jezelf sluipschutter voelt. Ook de andere karakters komen goed naar voren.
Het is een spannende thriller met actie, spanning, geweld en de nodige humor. Soms zitten er stukjes in die behoorlijk gewelddadig zijn maar dat hoort wel bij de context van het verhaal en zijn dus niet weg te laten.
De opbouw naar het plot is goed, hoewel het redelijk voorspelbaar is, is het toch net anders dan ik van te voren bedacht had.
Op de voorkant van het boek zit een sticker met de tekst “meer boek voor mannen”, daar ben ik het niet mee eens. Ook voor vrouwen die van actie en spanning houden is het een aanrader.
Ik kijk uit naar deel twee, Onder schot.
5 sterren