In het botenhuis bij een museum wordt een meisje dood gevonden in het ijs. Het blijkt de mooie, jonge, eigenzinnige Andrea Douglas-Brown te zijn, de dochter van een belangrijke en invloedrijke man en de verloofde van een ambitieuze zakenman. Inspecteur Erika Foster wordt op de zaak gezet, om zo snel mogelijk de moordenaar te pakken. Tijdens het onderzoek stuit ze op duistere geheimen.

Als hoofdpersonage heeft Robert Bryndza een sterke vrouw gekozen, Erika Foster. De laatste zaak waar Erika aan werkte is helaas verkeerd afgelopen, want daarbij kwamen enkele agenten om het leven. Een vreselijk voorval, waar Erika nog vaak over droomt. In deze nieuwe zaak worstelt ze nog met haar verleden en moet ze haar eigen angsten overwinnen om de moordenaar te kunnen pakken. Erika is vasthoudend en laat zich niet gek maken door alle corruptie die bij de politie speelt en gaat haar eigen gang. Door haar eigenzinnigheid en vasthoudendheid is Erika een boeiend hoofdpersonage voor deze thriller.

Het meisje in het ijs is een thriller die meteen spannend van start gaat. Door de angstige proloog word je meteen gegrepen door het verhaal. Daarna word je als lezer meegenomen in het onderzoek naar de moordenaar van Andrea. De vader van Andrea heeft veel invloed en zijn macht lijkt ver te reiken binnen de politie. Tijdens haar onderzoek wordt rechercheur Erika Foster regelmatig door hem tegengewerkt, waardoor het onderzoek moeilijk verloopt. Toch gaat Erika Foster vaak de confrontatie aan met Simon Douglas-Brown, waardoor zij regelmatig in de clinch ligt met haar leidinggevenden. Deze gesprekken en de brutaliteit van Foster tegen haar leidinggevenden lijkt hier en daar wat onrealistisch en ongeloofwaardig.

Robert Bryndza heeft met Het meisje in het ijs zijn eerste thriller afgeleverd. Bryndza is een Engelse auteur, die in Slowakije woont. Voor zijn hoofdpersonage Erika is het precies andersom, zij is geboren in Slowakije en woont in Engeland. Inmiddels zijn al enkele vervolgdelen van de serie over Erika Foster verschenen. Echt vernieuwend is de serie van Bryndza niet, een sterke rechercheur, die orders van haar bazen links laat liggen en moordzaken oplost. Wel zijn de thrillers van Bryndza heerlijk om te lezen, er is spanning aanwezig, er gebeurt veel en de schrijfstijl is vlot, waardoor het boek plezierig leest. Het meisje in het ijs is zeer geschikt voor thrillerlezers die bijvoorbeeld ook van M.J. Arlidge houden.