Als pijn zo diep in de ziel snijdt, ontvlucht je het liefst aan de realiteit. Zo ook Niels Oxen, ex-soldaat die de verschrikkingen van de Balkan oorlog van zeer dichtbij heeft gemaakt. Geroemd om zijn buitengewoon moedige gedrag in het holst van de strijd, is hij driemaal onderscheiden voor zijn missies en mag hij zichzelf de hoogst onderscheiden soldaat van Denemarken noemen. Gebukt onder de gevolgen van zijn PTSS, brengt hij samen met zijn witte samojeed Mr. White zijn dagelijkse leven door als zwerver.

Hoewel hij niemand in de weg loopt, wordt Oxen betrokken bij de moord op een voormalig ambassadeur. Alle bewijzen wijzen zijn kant op, waardoor Oxen genoodzaakt is om tegenover de politie zijn verhaal te doen. Zij bieden hem één uitweg: een samenwerking aangaan met agente Margrethe Franck om de waarheid te achterhalen. Als er enkele dagen later opnieuw een kopstuk uit de Deense politiek dood wordt aangetroffen, lijken de moorden één ding gemeen te hebben: de opgehangen honden die nabij het huis van het slachtoffer worden aangetroffen. Aan Oxen en Franck de taak om de dader aan te wijzen.

De Deense Jens Henrik Jensen is geen nieuweling in het Scandinavische thrillerlandschap. Eerder schreef hij al enkele boeken met hoofdpersonage Nina Portland en enkele standalone thrillers. Met De hondenmoorden slaat Jensen een nieuwe weg in naar de start van een trilogie. Het vervolg, Schaduwmannen, staat gepland voor het voorjaar van 2016 en is reeds in Denemarken verschenen.

Dat Jensen een achtergrond in de journalistiek heeft, is duidelijk te merken in de samenstelling van zijn plot. Met Niels Oxen heeft hij een ruwe diamant geïntegreerd in zijn verhaal. Een intrigerend hoofdpersonage dat mede door zijn achtergrond in het leger en zijn persoonlijkheid de nodige geheimen met zich meedraagt. Samen met Margrethe Franck vormt Oxen een dynamisch duo. Toch laat Oxen nog niet het achterste van zijn tong zien en blijft zijn karakter nog enigszins in nevelen gehuld.

Het verhaal in De hondenmoorden is gedegen uiteengezet. Jensen combineert actuele thematiek samen met de schaduwzijde van een wereld waar de gewone burger geen enkele weet van heeft. Perverse zaken en doodslag lijken daar de orde van de dag. Daarmee laat de auteur zien dat hij zijn journalistieke jas niet helemaal uit kan doen, maar dit wel in een spannende thriller weet te verwerken.