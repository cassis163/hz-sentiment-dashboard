Na een dag werken samen lekker voor de buis met een zak chips? Bij Anke ten Doeschate en René van Veen komt dit vast wel eens voor, maar naast hun werk voor een vertaalbureau houden ze zich in hun vrije tijd bezig met het verzinnen van thrillers. Onder het pseudoniem Renée Hulshof schreef het gehuwde koppel de literaire thriller Verjaard.
Als Colette door haar vriend meegevraagd wordt naar een chic restaurant, schiet er direct een gedachte door haar hoofd: ze wordt vast ten huwelijk gevraagd! De Française diept daarom haar mooiste jurk uit haar kast. Haar vriend Alex heeft echter een andere verrassing voor haar in petto: een bekentenis. Exact twintig jaar geleden heeft hij een huisgenote om het leven gebracht. Het misdrijf is inmiddels verjaard en dus voelt Alex zich zeker genoeg om het 'ongelukje' op te biechten. Colette weet niet wat ze met de informatie aanmoet en besluit een paar dagen tot bezinning te komen bij haar beste vriendin Fiona. Gezamenlijk gaan ze op onderzoek uit over de dood van de studente, want waarom wil Alex verder niets over het voorval kwijt? Dan ontmoet Colette via Fiona ook nog eens de mysterieuze kunstenaar Sebastiaan, die op de meest vreemde plaatsen opduikt. Wie is hij en waarom heeft hij zo'n interesse in Colette?
Echtpaar 'Hulshof' heeft een interessant thema uitgekozen voor de thriller Verjaard. In plaats van een moord in het heden, is het delict twintig jaar geleden gebeurd. De biecht van Alex was misschien wat vreemd; waarom zou hij een luxe restaurant uitkiezen om Colette te vertellen wat zijn grootste geheim is en waarom zou hij verwachten dat ze hier nog eens blij mee is ook? Desondanks blijft de thriller interessant: de lezer heeft in eerste instantie alleen Alex' versie van het verhaal. De schrijvers hebben een goede keuze gemaakt door de hoofdstukken in het heden zo nu en dan te onderbreken met dagboekfragmenten van Tamara, de vermoorde studente. Want waar Alex blijft zwijgen, komen we door de neergepende herinneringen van Tamara meer te weten en zorgt het voor de nodige afwisseling.
Een punt van kritiek is dat Verjaard vol zit met toevalligheden. Een voorbeeld is Sebastiaan, die plotseling in het leven van Colette verschijnt, en de manier waarop Fiona hem in vertrouwen neemt. Sebastiaan en Fiona zijn geen goede bekenden, dus waarom zou ze zulke grote geheimen over iemand anders uit de doeken doen tegenover een praktisch vreemde? De thriller is bovendien vrij voorspelbaar, maar gelukkig doet dit niets af aan de spanning. Je wilt weten wat er exact gebeurd is, hoewel je al weet wie het heeft gedaan.
Het schrijversduo heeft potentieel. Na deze debuutthriller is het dan ook afwachten of het echtpaar de handen weer in elkaar slaat voor een tweede publicatie.