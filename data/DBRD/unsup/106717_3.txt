Ik zag Hoe de wereld perfect functioneert zonder mij liggen op de boekenbeurs in Antwerpen en heb het boek meteen gekocht. Het was vooral de titel die mij overtuigde. Bij thuiskomst bleek dat ik de achterkant niet eens goed gelezen had - ik wist namelijk niet dat het om een verhalenbundel ging..

Ik vond dit boek van Joost Vandecasteele bij vlagen geniaal. Zijn verhalen hebben een boodschap en geven op een bizarre manier kritiek op onze levensstijl en de huidige maatschappij. De toekomst die hij schetst is humoristisch en vervreemdend. De schrijfstijl is daarbij grappig en leest gemakkelijk.

Er waren echter ook momenten dat het boek me niet kon raken, me niet kon meenemen in de verhalen. Soms was het allemaal een beetje te verwarrend en te onduidelijk. De bevreemdende setting en de weinig uitgewerkte personages zorgden er soms voor dat mijn gedachten het verhaal niet langer wilden volgen..

Al met al een komische verhalenbundel met een afschrikwekkend, maar vooral lachwekkend toekomstbeeld.