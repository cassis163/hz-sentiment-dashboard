Ik las de verhalen, bekeek de prachtige bijbehorende afbeeldingen en was behoorlijk onder de indruk! De gepresenteerde meesterwerken hebben niets met elkaar te maken, behalve het feit dat ze in het Rijksmuseum te bewonderen zijn.
De verhalen zijn al net zo meesterlijk als de meesterwerken die gekozen zijn voor deze uitgave.
Bijvoorbeeld ‘Rock-’n-roll’ bij ‘Het gestoorde pianospel’; ik hield het niet droog van het lachen en daarna van ontroering.
‘Hoe overleeft… het melkmeisje’, het was voor de kunstenaar nog slechts een kwestie van overtrekken.
‘Ezeltje rijden’ is een verhaal dat vertelt over de gesprekken van een ezel; hij vertelt tijdens een strandwandeling over een familieverhaal van mensen die vroeger in de buurt van Egypte leefden, zelfs Jezus komt nog even ter sprake.
De verhalen zijn heel afwisselend; het ene verhaal beschrijft het tot stand komen van het schilderij en speelt zich ook af in de betreffende periode, terwijl een ander verhaal zich op een later tijdstip (soms zelfs latere eeuwen) afspeelt. Maar steeds heeft het te maken met de afbeelding.

Om op deze manier van kunst te kunnen genieten is heel bijzonder.
Tijdens het voorlezen zul je zien dat je meer let op hetgeen geschilderd is, maar ook degene aan wie je voorleest kan niet stoppen met het schilderij bekijken.
Het grote Rijksmuseum voorleesboek is een aanrader voor iedereen die zijn of haar kind(eren) kennis wil laten maken met kunst die te bewonderen is in het Rijksmuseum.
Het stimuleert tot goed kijken en nadenken over wat je ziet.