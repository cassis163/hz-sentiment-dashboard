De cover is erg mooi ontworpen. Heel veel donkere kleuren met een vrouw waarvan het gezicht niet zichtbaar is. De naam van de auteur en de titel in de zilveren letters zien er mooi en classy uit. Dit valt goed op bij al de donkere kleuren.
De achterflap tiggert en vooral de tweede zin boeit: “Een bijtend zuur vreet haar gezicht weg en het meisje blijft voor het leven verminkt.”
Klinkt goed.

Anja Feliers debuteerde in 2010 met haar thriller Verleid me waarmee zij in 2011 de derde plaats behaalde bij de Crimezone Thriller Awards.
In 2011 verscheen haar eerste thriller met psychologe Kathleen Verlinden in de hoofdrol, Hou van mij!. Hierna verschenen er tot op heden nog vier delen met Kathleen in de hoofdrol.
Op het Thrillerfestival in Zoetermeer was Anja Feliers ook aanwezig en vertelde zij over het ontstaan van het boek en hoe zij de onderwerpen beleefd. De onderwerpen die in haar thrillers worden beschreven zijn angsten die Anja met zich meedraagt. Door ze op papier te zetten probeert ze deze angsten te verminderen en uit te dragen naar haar lezers. Het is een soort “verwerkingsproces”.

Zuur is het vijfde deel waarin Kathleen Verlinden als psychologe de hoofdrol speelt. We maken hier kennis met Cara, een jonge meid van 17 jaar. Op een feest waarbij zij en haar moeder zijn uitgenodigd, wordt ze belaagd en krijgt een bijtend zuur in haar gezicht gegooid. Met alle desastreuse gevolgen van dien. Cara beland in het ziekenhuis en moet vele behandelingen en operaties ondergaan, een vreselijke traumatische gebeurtenis voor haar. Daarnaast maken we kennis met Daphne, haar moeder. Ze is plastisch chirurg en extreem perfectionistisch. Ze vindt de situatie met Cara ook zo belastend, dat moeder en dochter stukje bij beetje verder uit elkaar komen te staan.
Als Cara het allemaal echt niet meer ziet zitten, roept Daphne de hulp van Kathleen in om Cara te begeleiden. Kathleen verdiept zich in Cara en de relatie met haar moeder en ontdekt verontrustende voorvallen. Ondertussen heeft Kathleen zelf ook de nodige problemen te verwerken. Haar moeder komt in het ziekenhuis terecht nadat zij heeft ontdekt dat Kathleen het dagboek van haar overleden zusje heeft gevonden. Ook thuis loopt het niet op rolletjes. Het verhaal eindigt met een knallende ontknoping.

Ondanks dat Zuur het vijfde deel is met Kathleen in de hoofdrol, is het boek prima te lezen zonder voorgaande delen. Er zijn een paar kleine details die misschien niet helemaal duidelijk zijn, maar die zijn te overzien.
Het verhaal begint gelijk goed met het zuurgooi incident maar daarna zakt de spanning eigenlijk wat weg. Het verhaal kabbelt rustig voort in de zoektocht naar de dader en in het proces wat Cara moet doorstaan. De verwikkelingen zitten wel goed in het verhaal verwerkt en aan het eind van het boek wordt het ineens toch weer spannend. De ontknoping van het verhaal is een knaller.

Cara en Kathleen worden erg duidelijk uitgewerkt terwijl de andere personages wat op de achtergrond blijven, hier had wat meer diepgang in mogen zitten. Het onderwerp is origineel en goed gevonden voor een thriller, maar het miste net dat beetje spanning.
Anja schrijft fijn. Een boeiende en vlotte schrijfstijl met veel vaart zorgen ervoor dat het boek leest als een trein. De korte hoofdstukken dragen hier ook zeker hun steentje aan bij. De hoofdstukken zijn onderverdeeld per hoofdpersoon, waardoor we het verhaal beleven door de ogen van alle vrouwelijke personages. In het begin is het hierdoor wat warrig omdat ik soms de draad even kwijt was in het hoofd van welke personage ik op dat moment zat. Naarmate het boek vorderde was dit juist een prettige toevoeging. Leuke opbouw van het verhaal.

Al met al een boeiend onderwerp voor een thriller, maar de echte spanning miste ik doorheen het boek. Wel een prettig en goed te lezen boek.

Anja krijgt 3,5 ster voor Zuur. (Helaas kan ik hier geen halve sterren geven.)