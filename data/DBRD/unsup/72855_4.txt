" Ik houd niet van gestolde waarheden, verpakt in dogma´s met een heilig zegel erop. Waarheden zijn me iets te vaak herzien. Of eigenlijk, iets te weinig. Waarheden zijn onhoudbare kletskoek, ik heb het iets te vaak gezien. Uitroeptekens worden zelden vraagtekens. Waarom hebben we de moed niet om te zeggen dat we het gewoon niet weten? Is dat niet de enige waarheid?"

Een roman over preutsheid en strak fatsoen, over opgroeien in de woelige en verwarrende jaren zestig, over schuld en nog veel meer. Er worden heel wat thema´s bij de kraag gevat, waarvan geloof de meest belangrijkste is. Ook is er de smeulende seksualiteit van een nieuwsgierige jongeman, als in een wordingsroman. Samengevat, dit boek gaat over het leven, met alles wat daar bij hoort.

En dan blijkt uit het naschrift dat een groot deel van het verhaal op waarheid berust. Dat geeft nog iets extra´s mee aan een toch al boeiend boek.( Uit Leestafel)

Een prachtige op historische feiten gebaseerde roman. Ontroerend, meeslepend en zo herkenbaar. (Uit De Week)

Bouter (1948) baseerde een groot deel van dit boek op ware gebeurtenissen en personen ten tijde van de Tweede Wereldoorlog. De grote drama´s uit die tijd kleuren het boek, maar centraal staan de kleinere drama´s die binnen het gezin van Peter en Nel plaatsvinden. Bedrog, overdreven vroomheid, angst. Bouter weet het in zijn tweede roman mooi en pijnlijk eerlijk te verwoorden. (Uit De Nederlandse Bibliotheek)