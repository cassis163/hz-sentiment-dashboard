Na De accident man van Tom Cain is dit de tweede thriller die ik las met als onderwerp het ongeluk van prinses Diana (in dit boek steevast Spencer genoemd) in Parijs.
00:23 begint enkele dagen voor het ongeluk. McNamee introduceert de personages die met het ongeluk te maken krijgen. Om een paar te noemen: een voormalige Engelse politieagent die ontslag heeft moeten nemen omdat hij van moord wordt verdacht en nu werkt in de beveiliging van bouwterreinen, een alcoholische vrouw wier werk het was om transcriptes te maken van afgeluisterde en onderschepte berichten, een paparazzo van wie de mensen die hij gefotografeerd heeft soms op een vreemde manier om het leven zijn gekomen en die zich voortbeweegt in een witte Fiat Uno, een voormalig lid van de Zuidafrikaanse inlichtingendienst en een beveiligingsagent van het Ritz, genaamd Henri Paul.
McNamee laat al deze personages zich voorbereiden op de komst van Spencer naar Parijs, zonder dat ze weten wat er gaat gebeuren. Dat blijft voor de lezer ook lang onduidelijk. Maar dat er onheil op komst is, schijnen ze zich te realiseren. Alle personen houden elkaar in de gaten en zijn op de hoogte van elkaars geschiedenis en bedoeling, terwijl de lezer zich afvraagt hoe ze dat te weten zijn gekomen en wat hun onderlinge relaties zijn.
McNamee schotelt de lezer enkele gebeurtenissen in de voorafgaande dagen voor en neemt hem dan mee door de gebeurtenissen van de bewuste avond. Langzaam zet hij de rem op het tempo tot aan het fatale ongeluk op driekwart van het boek. Wat daarna nog volgt is de afwikkeling van de gebeurtenissen zonder dat McNamee de lezer een verklaring voor alles biedt.
00:23 is een literaire thriller, zonder dat het op de voorkant vermeld wordt. Op de achterzijde staat een stukje uit een recensie waarin staat dat McNamee dromerig schrijft. Dat klopt. Het boek heeft een onaantastbare en onwerkelijke stijl, waarbij de personages zich geregeld lijken te verliezen in de wereld om hen heen.
De lezer die duidelijkheid wil in een thriller moet dit boek links laten liggen. Degenen die echt eens een literaire thriller willen kan ik dit van harte aanbevelen.