Sarah, de lerares Nederlands van de 14-jarige Charlie, daagt haar klas uit tot het schrijven van een verhaal van 30.000 woorden, in een maand. Charlie gaat de uitdaging aan, samen met achttien klasgenoten, waaronder haar hartsvriendin Ayse. Waar Ayse zeer enthousiast en ijverig een fantasyverhaal neerpent, weet Charlie niet waarover ze moet schrijven; ze vindt dat ze geen fantasie heeft. Ze begint dan maar te schrijven over haar dagelijks leven, en zo giet ze haar verhaal in een dagboekvorm.

Op humoristische wijze loodst Charlie ons door een maand uit haar leven. Ze heeft best wel wat te vertellen in haar dagboek. Haar moeder is depressief en haar vader is aan zijn tweede jeugd begonnen, met motorrijlessen en de aanschaf van een motor. Over haar moeder schrijft ze: De prik is uit mijn moeder. Ze is zo plat als kraantjeswater. Zonder één sprankeltje leven. En over zichzelf: Maar de prik die zij niet meer heeft, heb ik. Orhan heeft me goed geschud en ik bruis! Aysa’s 26-jarige neef Orhan is Charlie’s eerste vriendje. Ze is tot over haar oren verliefd, maar hij blijkt in de loop van het verhaal een erg bezitterige en jaloerse jongen, wat hun relatie zwaar onder druk zet.

Naast alle dingen die Charlie meemaakt, staat het schrijven van een boek centraal in 30.000 woorden van Charlie. Dagelijks ontvangt ze een schrijftip van haar lerares, en met deze tips beginnen de hoofdstukken. Charlie telt zorgvuldig haar geschreven woorden, voegt overbodige tekst toe – bladvulling – en worstelt zich zo door de maand heen.

Kaat Vrancken heeft een luchtige toon gevonden, die goed past bij de leeftijd van Charlie en maakt dat het boek heel prettig leesbaar is. Het karakter van Charlie komt tot leven. Ze is een echte puber met de bijbehorende nukken, maar ze beschikt ook over een goed gevoel voor humor en een behoorlijke dosis zelfspot. Je kunt eigenlijk niet anders dan van haar gaan houden. Aangezien deze Yount Adult-roman ook veel weg heeft van een chicklit, is het de vraag of jongens van 15+ het leuk vinden om te lezen.
Als je het boek niet ziet als gids om te leren schrijven, maar als amusante, licht verteerbare kost, zul je niet teleurgesteld worden.

(November is de maand van Nanowrimo, een razendpopulaire schrijfmarathon waar iedereen aan mee kan doen. Ooit begonnen in Amerika, maar nu ook met afdelingen in diverse landen over de hele wereld, waaronder Nederland. De formule is simpel: schrijf een roman van minstens vijftigduizend woorden in de maand november.)