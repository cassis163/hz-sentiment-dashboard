Wie veel en vaak leest heeft vast wel eens van Helen Vreeswijk gehoord. Deze schrijfster is begonnen als vingerafdrukdeskundige en heeft tijdens haar politiewerk veel ervaring opgedaan, en die weet Vreeswijk goed te gebruiken bij het schrijven van haar boeken. Ze schrijft voor de jeugd en in haar boeken gaan veel jonge hoofdpersonen het verkeerde pad op. Zo ook in haar nieuwste boek Judas, dat gaat over misdaad, bedrog, pesten en liefde.
Het verhaal van Judas concentreert zich op Nadia, een Belgisch meisje dat samen met haar vader intrekt bij zijn nieuwe vriendin Desirée in Nederland. Als ze eenmaal aangekomen zijn, ontmoet Nadia ook Desirée's zoon. Ron is vrij duidelijk tegen Nadia: hij wil haar weg hebben! Maar niet alleen in haar nieuwe huis botst Nadia tegen een muur van vijandelijkheid. Ook op haar nieuwe school moet ze oppassen. Er heerst een dreigende sfeer in de klas en iedereen die anders is, krijgt te maken met nare pesterijen. Het toeval wil dat Nadia op haar eerste dag naast Violet gaat zitten en door haar wegwijs wordt gemaakt.
Violet is een verlegen meisje en anders dan de rest. Een mikpunt dus. Nadia raakt bevriend met Violet, maar als Nadia door een vreemde gebeurtenis steeds meer omgaat met Ling Chaing Yen, de zogenaamde godmother van de klas, raakt ze steeds dieper verstrikt in een verhaal dat alleen maar slecht kan aflopen. Het net sluit zich nog sneller zodra Ron en Ling met elkaar gaan samenwerken. Ze doen er alles aan om haar weg te krijgen en Nadia heeft niemand die ze kan vertrouwen. Op het eind gebeurt alles tegelijk en is er nog maar één mogelijkheid voor Nadia over: de sprong wagen in het diepe, want als ze dat niet doet, is alles misschien wel verloren.
De insteek van Vreeswijk bij dit, eerlijk gezegd wat uitgemolken, thema, is nieuw en goed beschreven. Ze weet verhaallijnen goed te combineren en perfect bij elkaar te laten aansluiten waardoor het boek snel en makkelijk leest. Met de juiste wendingen op het goede moment weet ze de lezer steeds weer op het verkeerde been te zetten. Hoewel Judas dus een leuk en spannend boek is, is het niet al te moeilijk het soms weg te leggen om gewoon boodschappen te gaan doen. Het taalgebruik is simpel en het thema helaas al net zo. Misschien dat een sprong in het diepe een goed idee is.