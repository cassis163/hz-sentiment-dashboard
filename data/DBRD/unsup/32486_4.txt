Op een dag vindt Alisha Barba, agent bij de politie, een briefje op de deurmat. Van haar vroegere vriendin Cate. Ze hebben acht jaar lang geen contact met haar gehad. En nu vraagt Cate haar om naar de reünie van school te komen. Want Cate zit in de problemen.

Alisha gaat naar de reünie, ziet dat Cate in verwachting is en merkt ook dat ze inderdaad problemen heeft. Maar wat die problemen zijn, wordt deze avond niet duidelijk. Als Cate en haar man deze avond aangereden worden, wordt aanvankelijk gedacht aan een ongeluk, maar niet iedereen is daarvan overtuigd. Zeker niet als blijkt dat Cate niet zwanger is.

Omdat Alisha zich afvraagt waarom Cate over die zwangerschap gelogen heeft, gaat ze op onderzoek uit. En komt daardoor in de meest bizarre en schrijnende situaties terecht. Zoals de wereld van draagmoederschap, prostitutie en mensenhandel.

Het is duidelijk dat Michael Robotham voor Nachtboot uitgebreide research heeft gedaan. Dat maakt dat het verhaal behalve spannend ook realistisch is. Waarbij hij een onderwerp ter sprake brengt waar je niet veel over hoort of leest.

Dit alles is in een erg vlotte stijl geschreven waardoor het boek bijzonder prettig leest. De door Robotham gebruikte humor wordt nergens vervelend of overdreven. En het gebruikte thema zorgt ook nog eens voor stof tot nadenken. Al met al is Nachtboot een uitstekende thriller die van begin tot eind boeiend is.