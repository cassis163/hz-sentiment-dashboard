Een prentenboek met illustraties die foto's lijken en een Harry die je gelijk wil omarmen.

Harry de kater gaat nooit buiten spelen. Als Harry voor het open raam staat, komt Vera de vlinder langs fladderen. Zij vraagt of Harry zin heeft in tikkertje spelen. Een vriendje en spelen lijkt Harry leuk en samen vergeten ze de tijd. En Harry de weg naar huis. Hij komt nieuwe dingen tegen, hij is bang en verdrietig maar dan zijn er ineens nog meer nieuwe vrienden om mee te spelen en de weg terug te vinden.

Er zijn diverse thema's met dit boek te bedenken, bijv. huizen/wonen, vervoer/verkeer en emoties/vriendschap. Uit de houding en de ogen van Harry valt op te maken hoe hij zich voelt. Er komen heel veel emoties voorbij.
De tekst nodigt uit om te reageren door zowel de luisteraar als de voorlezer.

Met oog voor detail - er valt echt veel te zien - is dit een geweldig prentenboek op weg om een klassieker te worden - of al te zijn misschien?

De moedeloosheid, de angst, het verdriet, de vrolijkheid en het plezier, ja ook humor straalt van de illustraties af. Laat je gezellig voorlezen en neem de tijd om samen de platen te bekijken. Of ga je zelf voorlezen volgende week tijdens de @voorleesdagen thuis of op school?