Dit is mijn eerste kennismaking met het werk van Francesco Recami en ik heb er werkelijk van genoten!
Het boek beschrijft de belevenissen van de bewoners van een galerijflat in Milaan. Je leest over wat ze gedurende zes dagen meemaken; van dinsdag 9 december tot en met zondag 14 december. Een kleine gebeurtenis zet een en ander in gang, maar de manier waarop het verhaal eindigt had ik niet kunnen voorzien!

Het verhaal begint op een langzaamaan-dan-breekt-het-lijntje-niet manier; hierdoor krijg je meteen het gevoel dat je in het mediterrane Milaan meekijkt naar het wel en wee van de personages, die in dit gedeelte van het boek uitgebreid aan je voor worden gesteld. Ook de omgeving waarin alles zich afspeelt is goed beschreven, waarvoor dank.
Mede door deze degelijke beschrijvingen ben je in staat om werkelijk te kunnen genieten van dit verhaal.

Hier wordt een heel klein wereldje beschreven in de vorm van een galerijflat waar alles gebeurt wat ook in de werkelijke wereld gebeurt; van liefde tot haat, van verlies en diefstal, van verlangen en afkeer. Het is een wereldje van tegenstellingen, met Amadeo Consonni in de hoofdrol.
'De avond was, zoals de afgelopen dagen, zijn aandacht gericht op de zaak die de nieuwsgierigheid van minstens de hele regio maar ook daarbuiten prikkelde, die van de Sfinx van Lentate sul Seveso. Een verschrikkelijke en sensationele zaak, waarover rechercheurs, ervaren criminologen en de gehele publieke opinie momenteel in het duister tastten.'

'De galerijflat' is een spannende misdaadroman met hilarische momenten, waarin de spanning opgevoerd wordt. Deze spanning blijft daarna aanwezig tot het eind. Een einde dat me een gevoel van genoegdoening gaf. Niet alles is afgesloten, maar in dit geval vind ik dat niet erg.

Ik kijk zeker uit naar het volgende boek van Francesco Recami; 'Lijken in de kast', dat in oktober 2017 verwacht wordt!