Een werkelijk ijzersterk debuut van Adam Baker, voormalig grafdelver en filmprojecteur. Adam Baker werd in 1969 geboren als zoon van een dominee. Hij was een buurtgenoot van de beruchte seriemoordenaar Fred West. Eindpunt is bijzonder filmisch beschreven, met alle ruimte voor karakterontwikkeling maar ook veel aandacht voor de nodige spanning.

Vijftien mensen zitten op een booreiland waarop er ooit ruim duizend woonden en werkten. Het booreiland zal binnenkort gesloten worden, en die vijftien zijn er alleen om de zaak netjes af te sluiten. Een van hen is de jonge geestelijke Jane Blanc. Evenals veel van de anderen is zij naar het booreiland gekomen om de wereld achter zich te laten. Hoewel ze op het booreiland ook wordt genegeerd, heeft ze meer rust dan in de 'gewone' wereld. Op een gegeven moment, vlak voor het bevoorradingsschip zal arriveren, blijkt dat er iets is gebeurd in de wereld. Wat is nog niet duidelijk. Uit de weinige tv- en radiokanalen die ze kunnen ontvangen, maken ze op dat een dodelijke epidemie de mensheid grotendeels heeft uitgeroeid. Nog net kan er een klein bootje bij het booreiland komen om een aantal personeelsleden in veiligheid te brengen. Hoewel, veiligheid? Ze weten niet waar ze uiteindelijk zullen belanden. Jane en een paar anderen blijven achter, waaronder Jaresh 'Ghost' Kotesh, een monteur met een Sikh-achtergrond, Elizabeth Rye, de arts, en Nail en zijn drie vrienden, ruige mannen die zich voornamelijk in de sportzaal ophouden. Ze besluiten zich terug te trekken in een deel van het booreiland en te trachten de lange poolwinter door te komen. In het voorjaar hebben ze meer kans om met een boot de beschaving te bereiken. Het lange wachten begint, maar het is niet alleen wachten. De dagen die verstrijken worden gekenmerkt door strijd: onderlinge strijd, maar ook de strijd met indringers en gestrande leden van een poolexpeditie.

Het opmerkelijke aan dit debuut is dat Baker direct de lezer weet te treffen met een sfeer- en karakterbeschrijving die boven het gemiddelde uitsteekt. Jane is geestelijke, maar worstelt gedurende het verhaal met haar geloof én haar gewicht. Jaresh Kotesh is meer dan alleen een monteur. Gedurende het verhaal zorgt hij voor een emotioneel tegenwicht tegenover Nail en zijn vrienden. Zij zijn eigenlijk het soort mensen dat je op zo'n booreiland zou verwachten, maar dan nog hoeven het geen halve criminelen te zijn.
De kou en de (wan)hoop spelen een even grote rol. Koud is niet zomaar koud; Adam Baker beschrijft écht kou, die kou die je ziet in natuurfilms. Een kou die een eigen persoonlijkheid krijgt, zo koud is het. Mensen zijn niet gebouwd op overleven in die kou en dus worden veel beslissingen door de hoofdpersonen in dit boek uitsluitend genomen om maar aan die kou te ontsnappen. En het laagje menselijke beschaving is al snel weg, als zowel voedsel als warmte minimaal in voorraad blijken te zijn. Hier overleeft niet zozeer de sterktste, als wel de slimste. Maar ook degene met het minste mededogen.

Adam Baker zet scherp, met flair en gevoel de personages en de omstandigheden neer. Een boek dat veel aandacht verdient!