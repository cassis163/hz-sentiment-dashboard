‘Genadeloze koning’ vertelt een intens verhaal over een jonge vrouw. Haar leven staat een beetje op z’n kop. Haar ex-man is overleden, bleek overigens ook de grootste profiteur ooit te zijn, en met haar bedrijf gaat het ook niet zo goed…

Dat was net het concept dat mij zo aantrok. Veel boeken in het erotische genre gaan over naïeve jonge vrouwen die halsoverkop verliefd worden. Gelukkig zijn er ook uitzonderingen op die regel, en daar is ‘genadeloze koning’ er een van.
In dit boek zal je geen zoetsappig liefdesverhaal vinden, maar ik beloof je dat het iets veel beters bevat.
Normaal hou ik wel van verhaallijnen waar echte romantiek in voorkomt. Mensen die oprecht voor elkaar vallen en hun leven met elkaar willen delen.
Zonder romantiek zou je denken dat het een heel luchtig boek is. Maar dat is het eigenlijk niet. Het verhaal heeft zeer veel emotionele momenten die mij oprecht hebben verrast. In dit genre verwacht je niet zo snel om daadwerkelijk geraakt te worden door een boek.

De personages stonden mij ook absoluut aan. Ze waren goed uitgewerkt en eenvoudig te begrijpen qua keuzes. Alleen miste ik meer uiterlijke beschrijving. Mijn beeld over hun voorkomen veranderde voortdurend. Deels vond ik dat wat lastig tijdens het lezen.
Er zijn veel nevenfiguren die helaas niet allemaal in de spotlights verschijnen. Ik had het idee dat alles draaide om twee personages. Ze leken wat alleen in de wereld te zijn. Dat vond ik een beetje jammer. Het gaf zo’n eenzame en soms zelfs claustrofobische sfeer. Meer inbreng van andere personages had dit verhaal kunnen aandikken.

Op vlak van schrijfstijl werd ik ook verrast. Normaal verwacht je een vlotte schrijfstijl die lekker vlot wegleest. Het verhaal leest op zich wel vlot weg, maar je merkt toch enige beheersing in de stijl.
De auteur kiest vaak voor wat moeilijkere worden, metaforen of vergelijkingen. Het is niet simpel en eenvoudig verteld. Dat geeft ook gelijk meer diepgang in het verhaal. Iets wat ik zelf heel belangrijk vind voor het erotische genre. Zeker wanneer er al geen romantiek aanwezig is.
Wat mij ook opviel was hoe beheerst de stijl overkwam. Je kon duidelijk zien dat de auteur wist waar ze mee bezig was, en welk verhaal ze wilde vertellen. Haar passie voor schrijven wordt op die manier ook getoond.

Voor mij is dit absoluut een van de betere boeken binnen het erotische genre. Binnen een dag had ik het boek al uitgelezen en was ik er enthousiast over.
Ik raad dit boek ten sterkste aan, en wacht vol ongeduld op het tweede deel.