Het boek van voorheen van Jen Minkman is een bijzonder en slim young adult boek over twee groepen bewoners op een eiland, die van elkaar gescheiden worden door een muur.

Het boek van voorheen vertelt zowel het verhaal van Leia als het verhaal van Walt. Leia woont op het oostelijk deel van het eiland Tresco en Walt woont op het westelijk deel. Leia’s kant noemt de westerlingen de Dwazen en Walt’s deel noemt de oosterlingen de Ongelovigen.

Het verhaal begint als Leia op haar 10e samen met haar tweelingbroer Colin naar het Landhuis moet. Waar Leia woont moeten alle kinderen, als ze 10 jaar zijn, bij hun ouders weg. Vanaf die leeftijd moeten ze hun ‘kracht’ vinden en voor zichzelf zorgen. Ze gaan dan bij de andere kinderen in het Landhuis wonen, waar Sol de wrede leider is.

Deze levenswijze staat in het Boek. In het Boek staan de wijsheden van hun voorouders. Sol leest soms iets voor uit het Boek, maar verder bewaart hij het Boek achter slot en grendel. Niemand mag het boek inzien en Leia, haar broer en haar vrienden beginnen steeds meer te twijfelen aan de woorden van Sol. Ze willen zelf in het Boek kijken, maar ze zijn bang voor Sol. Toch kunnen Leia, haar broer en haar vrienden daar steeds moeilijker mee leven.

“ ‘Wil je wachten? We krijgen maar een enkele kans om dit te doen’. Nee, ik wil niet wachten. Dan verlies ik waarschijnlijk de moed om dit plan door te zetten. Als ik te lang nadenk, ben ik overal bang voor. Ik sta op. ‘We doen het vanavond. Nu of nooit’.” Jen Minkman

Walt is de neef van de Boekhouder. De Boekhouder beheert alle boeken van het deel van het eiland waar Walt woont. Alleen de Boekhouder en de priesters mogen alle boeken inzien. Daarin staat alle kennis die ze nodig hebben om klaar te staan als hun Godin Annabel hen komt halen. De gemeenschap waarin Walt woont gelooft in deze godin.

Na een aantal gebeurtenissen begint Walt te twijfelen aan dit geloof en over het feit of de Overkant (de wereld aan de andere kant van de zee) wel echt zo ver weg is.

Wanneer Leia en Walt elkaar ontmoeten komen ze er achter dat wat hun altijd verteld is over de mensen aan de andere kant van de muur, helemaal niet klopt. Samen maken ze plannen om uit te zoeken of de wereld waarin zij leven alleen maar uit leugens bestaat. Zullen ze de geheimen kunnen ontrafelen? Zullen ze hun leefgemeenschap kunnen overtuigen? Durven ze te doen wat nodig is?

Het boek van voorheen van Jen Minkman zit slim in elkaar. De leefgemeenschappen zijn gedetailleerd omschreven en het verhaal weet je te boeien. Leia en Walt spreken tot de verbeelding, en samen met hun vrienden vormen ze een prettige groep mensen. Ze zijn sympathiek, maken soms fouten en het zijn geen alleskunners.

Het boek van voorheen heeft mij op een aantal punten behoorlijk weten te verrassen. Tijdens het lezen had ik een bepaald tijdsbeeld in gedachten, waarbij ik er verderop in het boek achterkwam dat ik daar helemaal naast zat. Ook het Boek waaruit Sol voorleest heeft een hele bijzondere wending in petto. Zo een waarbij je je even afvraagt of je die wending nou heel goed of juist een beetje gek vindt. Persoonlijk hou ik van zulke onverwachte wendingen in boeken. Maar wat je er ook van vindt, het verhaal zet je in ieder geval aan het denken, en dat is het slimme van dit boek.

Jen Minkman heeft met Het boek van voorheen een boek geschreven waarin de thema’s die daar aan de orde komen op elke samenleving van toepassing zouden kunnen zijn. Denk daarbij bijvoorbeeld aan geloof, leiderschap, verschillende culturen en je eigen plek. Wat neem je zomaar aan en wat doe je hier zelf mee.

Dit alles maakt Het boek van voorheen een ontzettend leuk verhaal. Het leest fijn en houdt je ook na het lezen nog even bezig. Ik geef Het boek van voorheen van Jen Minkman 4.5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com