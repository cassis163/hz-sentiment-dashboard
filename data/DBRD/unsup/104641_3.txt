Zoenoffer is een echt Aspe-verhaal: het speelt zich zoals altijd af in en rond Brugge, en commisaris Van In, zijn rechterhand Versavel en zijn vriendin substituut (=officier van justitie) Hannelore Martens werken samen om een misdaad op te lossen of te verhinderen. Ditmaal passeren ook een splintercel van de ETA, een Spaanse minister en een Vlaams topmodel de revue. Zoals steeds levert dit een boek op dat zeer vlot leest, al kan ik mij nooit van de indruk ontdoen dat sommige van de gebeurtenissen net iets over the top zijn voor een rustig stadje als Brugge. De vaak uitvoerige plaatsbeschrijvingen zijn waarschijnlijk heel leuk als je de stad een beetje kent, maar ik vrees dat ze soms hun doel missen wanneer dit niet het geval is. Een leuk boek om een of enkele dagen in weg te duiken, maar niet meer dan dat, drie sterren dus voor mij.