Wat een prachtige cover! Ik werd hier al gelijk door getrokken om te kijken waar het verhaal over ging. De cover doet mij gelijk denken aan een verhaal uit het verleden. Omdat ik zo'n beeld wel eens heb gezien in oorlogsfilms, deed het mij daar gelijk aan denken. Als ik nog iets langer naar de cover kijk denk ik aan iemand die een reis maakt en aan haar uitdrukking te zien vraag ik mij of het een mooie reis is geweest, dat ze juist net iets heeft gemaakt of misschien wel te maken heeft met de plek waar ze nu is.
Ik begon dus ook vol verwachting aan het verhaal.

De laatste dans bestaat uit 2 verhaallijnen; die van Jane en Rose. Rose ontvlucht haar ouderlijk huis met als doel een nieuw/ander bestaan in Londen op te bouwen. Op het station ontmoet ze 2 soldaten die haar naar Rainbow Corner brengen waar ze na doorzetten een baantje vindt en ook vriendschappen opdoet en de liefde daar begint te ontdekken. Het verhaal van Jane start in Las Vegas, waar Jane heen is gevlucht, Leo daar ontmoet en omdat haar doel is voor haar 27e te trouwen en zo rijk mogelijk te worden, trouwen ze daar. Ze gaat met Leo mee naar zijn familie en daar komt Rose in het verhaal. Vervolgens wisselen verleden en heden elkaar af. Zo wordt er verteld wat er in Rose haar leven is gebeurd vanaf het moment dat ze in Rainbow Corner kwam en vanuit Jane kom je meer over haar heftige verleden te weten.
Ik had in het begin geen idee hoe de verhalen samen zouden komen en daarna was ik benieuwd wat er in al die jaren met Rose was gebeurd. Grotendeels is het een liefdesverhaal met daarnaast als belangrijk thema de vriendschap.
Sara Manning slaagde er bij mij goed in om mij mee te nemen in de verschillende (heftige) gebeurtenissen en dit ook goed te voelen. Alhoewel ik mij op een gegeven moment wel afvroeg wat er allemaal nog kon gebeuren, was ik nieuwsgierig genoeg gemaakt om snel door te lezen. De sfeer in de Tweede Wereldoorlog is ook omschreven op zo'n manier dat je voelt hoe het voor de personages daar geweest moest zijn.
Ondanks dat het verhaal niet altijd veel diepgang had, heb ik het zeker met plezier gelezen en is het verhaal ook blijven hangen. Ik geef de laatste dans 4 sterren.