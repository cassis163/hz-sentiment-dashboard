Geschreven door Nina Schouten

Stuntelend de zomer door
Ook al kennen Hannah en Sam elkaar niet, ze zitten volledig op een lijn. Zo lees je in Lobsters. Met de eindexamens achter de rug en de zomermaanden voor de boeg, denk je dat een welverdiende vakantie het enige is dat op hun agenda staat. Maar nee, deze zomer moet hét gebeuren. Want als maagd de universiteit betreden, dat kan natuurlijk niet. Niet dat het nou romantisch hoeft te zijn. Hannah is er vrij nuchter over: ‘Als we allemaal onze maagdelijkheid behouden tot we de liefde van ons leven tegenkomen, dan zou hier sterven van de maagden.’ Voor haar staat het dus gewoon op de to-do lijst die ze voor de universiteit af moet hebben. Ergens tussen een paar andere van zulke simpele zaken, zoals ‘een strak lichaam kweken’ en ‘ingetogen gedrag leren om mysterieus over te komen’. 

Lobster materiaal 
Ook Sam wil het vooral achter de rug hebben. Ook al is hij gevoeliger dan zijn vrienden. Hij is iemand die zich eindeloos zorgen maakt over hoe zijn eindexamen Frans is gegaan en die gedichten schrijft voor meisjes op wie hij verliefd is. Maar nu al zijn vrienden ontmaagd zijn, is het feit dat hij Gemma Bailey ooit heeft gevingerd in een tuinhuis niet meer genoeg. Dus als Hannah en Sam elkaar op de wc van een eindexamenfeest tegen het lijf lopen en in gesprek raken, lijkt hun toekomst beklonken. Voor beiden is het zelfs een van de weinige momenten in hun leven dat ze zich níet ongemakkelijk voelen bij iemand van het andere geslacht. Als dit geen ‘lobster’ materiaal is - échte liefde, zoals Ross en Rachel in Friends - dan weet Hannah het ook niet meer. 

Zeepbel 
Helaas spat dat perfecte moment op de wc als een zeepbel uiteen zodra Hannah en Sam weer over de drempel stappen, het feestgedruis in. Wat volgt is een hoop miscommunicatie waarin ze allebei de ene foute beslissing na de andere maken. Ze drijven steeds verder uit elkaar in plaats van dichter naar elkaar toe. Maar dat maakt Lobsters wel zo realistisch, want in het echte leven loopt het nou eenmaal niet zo soepel als in een serie als Friends. Want niet alleen is ontmaagd worden lang niet zo simpel als het lijkt, het is ook slechts één aspect van het hele ‘volwassen’ worden. Iets wat nogal ingewikkeld is. Dat vindt ook Hannah: ‘Op je achttiende moet je compleet zijn. Hoe kun je je nu al “af” voelen? Ik heb nog niet eens het gevoel dat ik ben begonnen.’ 

Bloederige kip met een hanenkam 
Dus terwijl Hannah probeert rustig te blijven onder haar eerste bikiniwax - ‘Het zag eruit als een rauwe, bloederige kip met een hanenkam’ - probeert Sam de schaamte te overwinnen van het klaarkomen voor je goed en wel bent ‘begonnen’. Ondertussen proberen ze er allebei ook nog achter te komen wie ze zelf zijn, zonder steeds uit gewoonte mee te lopen met hun vrienden. In wisselend perspectief volg je Hannah en Sam die op luchtige en licht sarcastische toon verslag doen van hun imperfecte zomer en tuimel je mee van de ene ongemakkelijke situatie in de andere. Een boek dat heerlijk soepel leest en tegelijkertijd zenuwslopend en hilarisch is.