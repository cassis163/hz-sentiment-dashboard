De roman Winterliefde van Nora Roberts bestaat uit twee verhalen, de eerste draait om Cilla. Van tien uur ‘s avonds tot twee uur ‘s nachts klinkt de zwoele stem van Cilla door de radio. Cilla geniet van de eenzame uurtjes in de radiostudio met heerlijke popmuziek en houdt van het contact met luisteraars. Totdat ze bedreigt wordt door een beller, die haar elke avond in de studio belt, bedreigt en uitscheldt. Het wordt zelfs zo erg dat hij haar ook thuis belt. De politie, rechercheur Boyd Fletcher, wordt ingeschakeld om de bedreiger op te sporen.

Het andere verhaal in Winterliefde gaat over pro deo-advocaat Rachel. Zij moet de jonge Nick, die betrapt is bij een inbraak, verdedigen. Om hem te helpen sluit ze een deal met het Openbaar Ministerie, zodat hij de gevangenis niet in hoeft. De voorwaarde is dat Rachel en Zack, Nicks broer, hem in de gaten houden. Dit blijkt nog niet zo makkelijk, want Nick is erg opstandig. Ook blijkt Zack een charmeur en aantrekkelijke man te zijn. Rachel probeert professioneel en zakelijk te blijven, maar kan zij de charmes van Zack weerstaan?

Zowel Cilla en Rachel komen door omstandigheden in aanraking met een knappe en charmante man. In eerste instantie houden Cilla en Rachel hun gevoelens voor Boyd en Zack tegen. Door gebeurtenissen in het verleden wil Cilla geen relatie met een politieagent en houdt Boyd daarom af. Ook Rachel wil geen relatie, vanwege haar functie als advocaat in de zaak omtrent Nick. De mannen gooien al hun charmes in de strijd om de vrouwen voor zich te winnen, maar lukt dit ook? Door de stalker van Cilla en de rechtszaak van Nick zitten ze toch met Boyd en Zack opgescheept, waardoor hen uit de weg gaan niet mogelijk is. Auteur Nora Roberts neemt je mee in het liefdesspel dat ontstaat.

Nora Roberts is een bekende auteur met al vele titels op haar naam. Ze publiceert jaarlijks meerdere boeken. In haar boeken speelt romantiek een belangrijke rol, zo ook in deze roman Winterliefde. Er zit een klein thrillerelement in beide verhalen: de bedreiger van Cilla en de rechtszaak rond Nick. Met name in het eerste verhaal zorgt de stalker voor een beetje spanning, maar uiteindelijk gaat het in beide verhalen om de liefde. De schrijfstijl van Nora Roberts is toegankelijk en simpel, waardoor de twee verhalen in Winterliefde lekker weglezen. De personages worden helaas niet erg uitgediept, waardoor deze wat op de vlakte blijven. Beide verhalen hebben een voorspelbare afloop. Deze laatste twee zaken kun je zien als minpunt van het boek, maar maken dit boek tegelijkertijd zeer geschikt voor een aantal uren leesplezier, waarbij je lekker niet hoeft na te denken.

Gelezen via In de boekenkast