Nieuwsgierigheid gewekt
Ik las de ene na de andere lyrische recensie over Schim en Schaduw van Leigh Bardugo en ook over de andere delen. Dat het mijn nieuwsgierigheid heeft gewekt is zeker. Toen ik op mijn verjaardag deel drie won via Goodreads, heb ik die dag ook direct het eerste en tweede deel aangeschaft. En wat was een mooier moment om in de trilogie te beginnen dan tijdens de Blossom Books Readathon begin mei? Heeft dit eerste deel mij ook meegesleept in de wereld van Grisha’s?

Hoge verwachtingen
Hoewel Schim en Schaduw mij niet zo verrast heeft als dat ik na al die lovende recensies had verwacht, is het zeker wel een goed boek. Ik kwam er wat moeilijk in, maar ik denk dat dat ligt aan het feit dat ik meer heb met verhalen waarbij nog een stukje wereld is dat ik kan herkennen, zoals je in Divergent bijvoorbeeld een toekomstig Chicago hebt. Natuurlijk, nu leg ik twee verschillende genres naast elkaar, dat weet ik, maar ik merk dat ik in boeken blijkbaar meer in het verhaal getrokken wordt als er een soort van herkenning is.

Russische elementen
Tijdens het lezen vielen mij verschillende termen van een taal op en namen die Russisch klonken – of het alleen zo klonk of dat het ook echt Russisch is weet ik niet – en eigenlijk vond ik dat lichtelijk storend gezien het voor mijn gevoel niet in Rusland of een soortgelijk land afspeelt. Voor mij is het echt één grote fantasy wereld. In het begin krijg je best veel plaatsnamen op je af en dus vond ik het erg fijn dat er een kaart in het boek zit die je een beetje een idee geeft van waar ze het allemaal over heeft.

Geweldige karakterontwikkeling
Waar ik wel erg over te spreken ben is de karakterontwikkeling van Alina Starkov, onze hoofdpersoon. Het is duidelijk waarom ze in het begin van het boek is wie ze is en waarom ze er zo uit ziet. Althans, gaandeweg in het boek wordt dat duidelijk en zie je ook langzaam een transformatie van haar als persoon. Dit vond ik erg krachtig.

Romantiek en karakterbinding
Blij was ik wel met het kleine beetje romantiek dat we tegenkomen in het boek. Bij mij zorgt dat er vaak voor dat ik meer gevoel heb bij die personages, dat ik met ze meeleef. Ik was tijdelijk even verliefd op de Duisterling, maar bij geen enkel ander personage heb ik dit gevoel echt gehad of kunnen vasthouden dus ondanks dat ik de karakterontwikkeling van Alina erg sterk vond, miste ik wel nog wat karakterbinding.

(Grote) plottwist
De grote plottwists vond ik echter niet zo groot dat ik met open mond verder las en dat vind ik jammer. Ik wil graag als reactie “Huh? Nee… Wat?!” maar in plaats daarvan was mijn reactie bij de plottwists “Oh, oké.” De bijgevoegde brief van Mal als bonusmateriaal in het boek vond ik niet speciaal. Wat in die brief staat wisten we eigenlijk al omdat het al aan bod was gekomen in het verhaal.

Conclusie
Hoewel het boek vlot doorleest en spannend is, heeft het mij niet nog datgene gegeven waardoor het boek 4,5 of 5 sterren waard zou zijn. Het boek is echter wel prachtig vormgegeven, het verhaal is vermakelijk en tenslotte vind ik de karakterontwikkeling van Alina Starkov echt een pluspunt. Ook is het verhaal hier en daar heel gedetailleerd – bijvoorbeeld de kledij van de Grisha waardoor hun rank direct duidelijk is – waardoor je je veel beter een voorstelling kunt maken van alles dat je leest. Ik heb geen idee hoe van dit verhaal nog twee boeken kunnen worden geschreven dus ik verwacht dat deel twee en drie mij veel meer zullen verrassen dan dit eerste deel heeft gedaan.

Deze recensie verscheen eerder al op Reviews & Roses
(www.reviewsandroses.nl)