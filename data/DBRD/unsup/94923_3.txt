Het laatste verbond van het Vlaamse duo Erik Raeven & Kurt Impens is een actiethriller uit 2018, waarbij de lezer wordt ingewijd in het geheim en de schat van Rennes-le-Chateau, een piepklein plaatsje ten zuiden van Carcassonne, aan de voet van de Franse Pyreneeën.

Het boek gaat nader in op het vermeende vermoeden dat het onherbergzame landschap, – met haar diverse grotten en archeologische vindplaatsen, het decor zou zijn van het Heilige Graf, als ook de locatie waar ook de illustere schat van de Tempeliers verborgen zou zijn.
Een toenmalige pastoor Sauniere heeft ooit de schat ontdekt, en liet aanwijzingen achter over de exacte vindplaats. Tot op de dag van vandaag is Rennes-le-Chateau vaak het decor van historische thrillers die hier verder op ingaan.

In het laatste verbond is het Diederik van Swaey, achterkleinzoon van Sauniere, die samen met een illuster reisgezelschap in de krochten van Rennes-le-Chateau afdaalt. Wat dan volgt is een zoektocht met vele gevaren en wendingen. Zullen zij vinden waar zij naar op zoek zijn?

Dit fascinerend mysterie, waarover in de loop der jaren al gespeculeerd en geschreven is, is nu gegoten in een actiethriller, waar je als lezer wel even voor dient te gaan zitten. (504 pagina's).
Inleidend een interessant stuk over de orde van de Tempeliers, waarna het beeld verschuift naar een reisgezelschap op zoek naar de ultieme schat, de vindplaats van het Heilige Graf en de Ark van het Verbond.

Korte hoofdstukken, een snel alternerend vertelperspectief, een bonte stoet én verscheidenheid aan 'reizigers' dienen om vaart in het verhaal te krijgen. Het verhaal, doorspekt met poëtisch en symbolisch taalgebruik, komt in de krochten in een stroomversnelling die uiteindelijk tot de onvermijdelijke catharsis leiden.

Of het werkt is een tweede. Als liefhebber van 'trage' gelaagde romans, vond ik het poëtisch taalgebruik in een actiethriller ongewoon, de tocht door het ondergrondse gangenstelsel naar mijn mening té lang. De catharsis zal menig lezer in verwondering achterlaten, maar ach, is een 'happy end' (in) een leven ooit gegund?

Overall een pleasante ervaring.

***