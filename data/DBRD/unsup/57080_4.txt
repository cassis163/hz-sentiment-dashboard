Bert Wagendorp, bekend van de Volkskrant en als auteur van de bestseller Ventoux, heeft voor deze novelle een twist gegeven aan een gebeurtenis uit de jeugd van zijn moeder. Journalist Bram praat in het heden voor het eerst met zijn moeder over wat er op een fatale zaterdagmiddag in 1944 is gebeurd. Hoe zij met haar enige broertje naar de bakker ging en nog even langs de school moest om iets op te halen voor haar vader, de hoofdonderwijzer. Even verliest ze haar broertje uit het oog en wordt hij slachtoffer van een per ongeluk boven Nederlands grondgebied afgeworpen Engelse bom.

In deze slechts 80 pagina's tellende novelle weet Wagendorp in een heldere stijl, met af en toe prachtige zinnen, over te brengen welke invloed deze noodlottige gebeurtenis tot op de dag van vandaag kan hebben op een gezin en de betrokken individuen. Elk van de personages gaat op een andere manier om met het verdriet. Bram leert via zijn moeder meer over zijn eigen bestaan en krijgt meer inzicht in de rol van zijn onbekende oom op gebeurtenissen uit zijn eigen verleden.

Meer weggeven over het plot of emoties van de personages zou zonde zijn. Het lezen van dit boekje kost weinig tijd, maar levert veel op. Na het lezen van de laatste zin krijg je de neiging om snel opnieuw te beginnen in dit prachtig vormgegeven werk. Speciale aandacht verdienen ook de illustraties. In een simpele maar trefzekere stijl krijg je een mooi beeld van de personages, zonder dat het afleidt van het verhaal.