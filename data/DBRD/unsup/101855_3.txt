oals ik eerder al zei, was het de eerste keer dat ik een Selectie-boek in het Nederlands ging lezen. Heeft dit veel invloed gehad op mijn leeservaring? Nee, helemaal niet. Het was een tijd geleden dat ik het vierde deel had gelezen, maar ik zat eigenlijk meteen weer goed in de verhaallijn. Ik vind de schrijfstijl van Kiera Cass (althans, de vertaling dus) gewoon ontzettend fijn. Niet te veel poespas, maar toch genoeg details om het verhaal boeiend te maken.

Om eerlijk te zijn vond ik de boeken over America leuker dan de laatste twee boeken die over haar dochter Eadlyn gaan. Ik vond het wel vermakelijk en leuk om te lezen, maar iets in haar personage stond mij tegen. Ik had dat voornamelijk in het vierde boek, in De Kroon vond ik het gelukkig wel meevallen. Daarnaast vond ik het contact met de jongens in dit boek echt te weinig. Eadlyn gaat maar een paar keer op date en daarom had ik het gevoel dat ze ineens een beslissing had gemaakt.

Als lezer zag ik wel aankomen wie ze ging kiezen, maar toch gebeurt het in het boek plotseling. Eadlyn heeft het in het eerste gedeelte leuk met een aantal jongens en dan ineens, BAM, is ze hopeloos verliefd op degene die ze uiteindelijk gekozen heeft. Dat kan natuurlijk, maar ik had er stiekem iets meer van verwacht. Meer plottwists, meer dates en meer liefde. Al met al heb ik zeker genoten van dit boek, alleen de uitwerking had wat beter gekund.

De Kroon is het laatste deel in de Selectie-serie. Naar mijn mening een wat afgeraffeld einde. Het had beter gekund! De schrijfstijl en de sfeer maakten veel goed; daardoor heb ik toch nog kunnen genieten van dit boek.