Ronald van den Broek is in alle opzichten een laatbloeier. Pas na zijn veertigste schreef hij zijn eerste boek Varkensbloed in chocolade  dat meteen het predicaat psychologische thriller kreeg. Deze debutant en zelf thrillerfanaat is een nakomertje, zijn vader was al 60 toen zoon Ronald op de wereld kwam.
Varkensbloed in chocolade klinkt niet-alledaags als titel voor een thrillerdebuut. Ook de cover valt op; hiermee is de toon alvast duidelijk gezet.

Denise Drijver is een succesvolle advocate in Amsterdam-Zuid, waar ze samen met haar vriend Bram schijnbaar een perfect leventje leidt. Ze verdenkt echter Bram ervan dat hij stoeit met haar beste vriendin. Ze neemt wraak door een verhouding met collega Richard op het werk te beginnen. Kort hierna vindt ze haar minnaar dood in het tuinhuisje aan zijn volkstuintje en wordt ze bijna zelf om het leven gebracht. Wanneer ze de toedracht van deze gebeurtenissen probeert te achterhalen, belandt ze in Barcelona. Daar stelt ze tot haar verbijstering vast dat niet alles wat in de sociale media als realiteit wordt voorgeschoteld werkelijkheid is. Ze beleeft haar eigen nachtmerrie, waarin ze opgeslorpt wordt door de waarheid. De ontnuchtering volgt.

Een volumineus debuut van ruim 400 pagina’s, waarin niets is wat het lijkt, zeker niet wanneer het over Facebook gaat. De aanzet is een knaller van formaat. Een uitstap naar Barcelona voert de sfeer en de vaart op in het verhaal. Denise kruipt noodgedwongen in de huid van rechercheur, waarbij het ene bedrog na het andere wordt blootgelegd. Je voelt haar verdriet, woede en ontgoocheling wanneer blijkt dat ze door haar beide liefdes bedrogen werd. De waarheid wordt constant verbloemd, of beter gezegd: de auteur pompt met volle overtuiging nog wat laatste druppels varkensbloed in de chocolade! Ronald van den Broek weet je met zijn vlotte pen en grote fantasie vrij snel van zijn auteurstalenten te overtuigen.

Hoofdpersonage Denise zoekt uit wat de twee liefdes van haar leven met elkaar gemeen hebben en springt in het ijle, zonder te beseffen wat haar te wachten staat. Iedereen is anders dan ze dacht. Men vermengt kortom varkensbloed met chocolade om de realiteit te verdraaien. Je wordt voortdurend op het verkeerde been gezet want niets is wat het lijkt. Ronald van den Broek gebruikt handig het medium Facebook om die schijnwereld te creëren. Hij graaft diep in de ziel van zijn hoofdpersonage Denise, waarbij hij niets of niemand ontziet. Aan psychologische diepgang geen gebrek dus. Tijdens het lezen is er ook geen moment van zwakte;  het boek evolueert constant, valt nooit stil en blijft op niveau tot en met het einde. De auteur flirt niet met de grens van de geloofwaardigheid en slaagt er als man verbazingwekkend goed in de gevoelens en denkwijze van een vrouw weer te geven. Op het juiste ogenblik wint de spanning het van de wendingen in het verhaal. Varkensbloed in chocolade  is het predikaat psychologische thriller meer dan waard.