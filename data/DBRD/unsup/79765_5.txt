Aan alles komt een eind, zo ook aan de ‘Rosemary Beach’- serie van Abbi Glines. Er rest nog één personage dat verdieping verdient en dat is Nan, de zus van Harlow en Rush. In alle eerdere delen was ze de ‘opperbitch’. Is ze dat in In vuur en vlam ook of komt ze eindelijk tot inkeer? Dit boek is vertaald door Manon Berlang.

Nan is het zat. Alle mannen die ze kent zien haar als speeltje. Goed voor de seks, om vervolgens geen aandacht meer aan te schenken. Als Nan merkt dat ze steeds meer gaat voelen voor Major en het erop lijkt dat die zich niet wil binden, besluit ze naar Las Vegas te reizen. Daar ontmoet ze de gevaarlijke Gannon, die zich wel als een heer weet te gedragen. Dan ontdekt Major dat-ie misschien wel een fout heeft gemaakt. Weet hij Nan nog te overtuigen van zijn oprechte gevoelens?

Major komt in de eerste delen van ‘Rosemary Beach’ vooral over als het irritante neefje van Mase, die een boerderij bezit in Texas. Het is dan ook vreemd dat Major opeens zoveel tijd doorbrengt in Rosemary Beach. Hij voert een missie uit, maar toch doet zijn aanwezigheid bij niemand in Rosemary Beach de alarmbellen rinkelen. Bij de lezer echter wel, het is bijzonder merkwaardig dat hij zijn missie ‘kan uitvoeren’ zonder dat iemand dat vreemd vindt.

Nan krijgt in dit laatste deel duidelijk meer diepgang. Ondanks dat het verhaal voornamelijk bestaat uit erotische scènes, krijg je tussen de regels door goed mee hoe onzeker Nan eigenlijk is. Haar jeugd heeft haar duidelijk gevormd en ze weet zich moeilijk een andere houding te geven dan dat iedereen van haar gewend is: zo bitchy mogelijk zijn en zo weinig mogelijk mensen toelaten.
Het feit dat ze Gannon erg gemakkelijk toelaat is daardoor begrijpelijk. Ze hunkert naar aandacht en een man die echt voor haar gaat. Gannon geeft haar het gevoel een prinses te zijn.
Zo’n simpele zin laat duidelijk zien hoeveel Nan eigenlijk gemist heeft in het leven.

Het is jammer dat een groot deel van het verhaal uit erotiek bestaat. Later in het verhaal lijkt dit grotendeels functioneel te zijn, maar de overdaad aan seks, maakt wel dat je bijna geneigd bent stukken over te slaan. Dat is jammer. Glines had dit beter kunnen doceren, zodat de lezer het minder snel zat zou zijn. Seks lijkt de drijvende kracht van het gedrag van Nan. En dat steekt jou als lezer, omdat je weet dat juist Major, die aan de kant wordt gezet, alleen maar goede bedoelingen heeft. Major probeert een fout goed te maken en Nan houdt hem op afstand. Als lezer zou je Nan wel door elkaar willen schudden. “Ik weet niet hoe je een relatie moet hebben. Ik heb er nooit een gehad.” De oprechtheid van Major raakt een gevoelige snaar bij de lezer.

In vuur en vlam is een spannend laatste deel in de ‘Rosemary Beach’- serie. Gannon is duidelijk niet wie hij zegt te zijn en de missie van Major om Nan ‘te redden’ laat je regelmatig naar adem snakken van spanning. Dit komt mede door het wisselend perspectief tussen Major, Nan en Gannon. Major is verre van perfect en dat is een verademing tussen de andere delen, waarin elke man erg dicht bij perfectie lijkt te komen.

Al met al is In vuur en vlam een geweldig laatste deel van deze serie. De fans hebben reikhalzend uitgekeken naar het verhaal van Nan en worden niet teleurgesteld. Het einde zorgt voor een traan om vervolgens opgevolgd te worden door een zucht van verbazing. Een waardige afsluiting van een serie die gemist zal worden.