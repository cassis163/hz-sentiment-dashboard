2016

Bij de ingang van het Hyacintenbos op Landgoed Ockenburgh in Den Haag legt tante, die in het dagelijks leven Voorleesfee is, aan haar zesjarig neefje het volgende uit. "Als je dit groene, krakende hekje passeert, kom je in het Bos van Kabouters en Elfen. En als je goed oplet, kun je er misschien wel eentje zien lopen."
De reactie van het neefje werkt ontnuchterend: "Onzin!"

Na een kwartier speuren rondom boomstronken en elfenbankjes komen tante en neefje bij de ruime villa van de Koning der Kabouters, de Wijze Beuk. Na een grondige inspectie is neefje dan toch overtuigd van het feit dat hij bovenin de boom een rode kaboutermuts heeft waargenomen. "Echt?", vraagt tante. "Ja echt, daar!" antwoordt de spontane gelovige. "De kabouter houdt zich vast aan de takken!"

*

Illustrator, beeldhouwer en auteur Phoebe Wahl heeft een magisch prentenboek gecreëerd met gouache (dekkende waterverf) en haar bekende collagetechniek. De hoofdrol in het boek Elfjes in de achtertuin is weggelegd voor, zoals de titel al doet vermoeden, elfjes en ander klein volk in bos en heg. Met één vragende dichtregel per bladzijde wandel je mee met een meisje met een rugzak en één prangende vraag: "Bestaan elfjes echt?"

Het magische pad naar het antwoord op deze vraag start in de achtertuin met sparrenbomen en vingerhoedskruid. Eenmaal in het bos ontdekt het meisje een boomstronk dat lijkt op een huisje, hoort ze een vreemd geluid en ziet ze ineens iets heel kleins bewegen, net uit het zicht. Zonder dat het meisje het in de gaten heeft kun je als lezer op elke bladzijde leden van het verborgen volkje ontdekken tussen bosklaver en wilde aardbei. De nieuwsgierigheid van het meisje groeit met elke ervaring en ze vraagt zich af wat er zou gebeuren als zij vanavond bij heldere maan op blote voeten uit huis zou gaan? Zoals een goed ontdekkingsreiziger betaamd doet ze dat, helaas zonder resultaat. Gelukkig krijgt de doorzetter de volgende ochtend, op ontroerende wijze, toch antwoord op haar vraag.

Let bij het bespreken en voorlezen van het boek op de prachtige, nachtelijke praatplaat, die doet denken aan de klassieker Het verhaal van de wortelkindertjes én op de doorlopende voor- en achterkant van de kaft. En wie weet ontdek jij, de volgende keer in achtertuin of bos, ook het verborgen volkje.

Krista Feije

Ons Lieve Aardekind
Onze Lieve Aardevrouwe

PS Is de wonderschone illustratie op de laatste bladzijde op posterformaat te bestellen? #verliefd