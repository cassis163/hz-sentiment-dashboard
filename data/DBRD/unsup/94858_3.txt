Jill Mansell is feelgoodauteur bij uitstek. Niet alleen de vrolijke covers geven je meteen een fijn gevoel, ook de verhalen maken je vrolijk. 'Alles wat Jill Mansell schrijft wordt goud,' durft de Telegraaf te zeggen. En Hebban ziet een Mansell als feelgood voor je strandbedje. Tijd om haar nieuwste boek Stuur me een berichtje te bespreken. De prachtige cover met gekleurde vogels en plantenbladeren geven je in elk geval zin om meteen te starten.

Oh oh! Na een weddenschap met beste vriendin Scarlett schrijft Essie een brief waarin ze precies vertelt wat ze van iedereen in haar omgeving vindt. Alleen is het een beetje jammer dat de brief een dag later naar alle contactpersonen in haar adresboek is gestuurd. En de mensen die genoemd worden, zien dit niet als een leuke grap. Essie verliest haar partner, haar baan en woning.

Ze staat er dus aan het begin van het verhaal alleen voor. Essie is een sterke vrouw en dat blijkt uit de manier waarop ze met de situatie om gaat. Ze zit niet bij de pakken neer en zoekt een baan, een woning en probeert haar leven weer op de rails te krijgen. Alleen, wanneer ze ziet wie haar baas is, moet ze wel even slikken. Waarom moet ze nu net gaan werken voor de man die alles voor haar verpestte?  

Mansell weet met Stuur me een berichtje dingen in perspectief te plaatsen. Was het wel zo erg dat haar relatie op de klippen liep? Of was het juist iets dat Essie nodig had in het leven om gelukkiger te worden? Het is duidelijk dat Essies leven een andere wending krijgt en dat betekent voor haar dat ze meer krijgt dan dat ze had.

Ze woont bijvoorbeeld in bij Zillah, een geweldige lieve oma – laat het haar niet horen – van 83. In ruil voor een lage huur en soms wat klusjes verhuurt ze een kamer aan Essie. Zillah is geweldig, in elk opzicht, maar vooral om het feit dat ze wensen in vervulling brengt van terminaal zieke mensen, die hun laatste weken doorbrengen in een hospice.

De kleine dingen die Zillah, Essie, Corner – de tweede huisgenoot van Zillah – en later ook Scarlett doen voor deze zieke mensen, ontroeren diep. Je hoopt dat als jij bijna het leven laat er ook zo’n geweldig team is dat naar je luistert en je even terugbrengt naar die tijd waarin je zo ontzettend gelukkig was. Deze stukjes in het verhaal verwarmen dan ook meteen je hart.

Op een humoristische manier weer Jill Mansell het verhaal te vertellen. Essie wordt verliefd op de onmogelijke man die haar leven op z’n kop gezet heeft. En alsof dat nog niet erg genoeg is, is deze man niet vrijgezel. Lange tijd probeert Essie hem uit haar hoofd te zetten. Maar wat als er iets gebeurt dat beide levens op z’n kop zet?

In het begin lijkt Stuur me een berichtje geen duidelijke rode draad te hebben. Je volgt diverse personages en je bent benieuwd hoe hun verhalen allemaal samen gaan komen. Het voordeel is dat alle personages interessant zijn en daardoor lees je wel door – ook al is het boek wel gemakkelijk aan de kant te leggen. Het einde – waarbij alles samen komt, echt alles – is prachtig en kan zelfs ontroeren.  

Stuur me een berichtje is een gemakkelijk boek. Het leest snel en vraag niet veel aandacht en daarom zeker geschikt om op een druk strand te lezen. De personages boeien en de humor komt op de juiste momenten. De zon is besteld, zorg alleen zelf nog voor een fijn plekje en een lekker verkoelend drankje, want dit is een boek voor in de zomer.