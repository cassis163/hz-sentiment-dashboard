De gekuiste versie

‘De gekuiste versie’ vertelt het verhaal van interieurverzorgster Susan. Wanneer Susan op een avond bezig is met haar werkzaamheden in het advocatenkantoor van Geys, doet haar baas haar een voorstel. Ze moet, op oproepbasis, beschikbaar zijn voor het schoonmaken van hotelkamers. Ze mag daarbij geen enkel ‘spoor’ achterlaten van hetgeen er zich in de kamer heeft afgespeeld. In de meeste gevallen betreft het overspel van Geys’ cliënten. De verdiensten zijn zeer aantrekkelijk en, aangezien Susan aan het sparen is voor een cruise, gaat ze op het voorstel in.

“Ik voel een vlaag van misselijkheid opborrelen. Ik ben niet zeker of het nu die appeltaart is of de aanblik van de met bloed en hersenen besmeurde muur. Een plakkerige smurrie die lijkt op die gladde boetseermodder uit mijn kindertijd die constant uit je handen viel.”

Wanneer Susan, tijdens het reinigen van de hotelkamer, een enveloppe vindt, ziet ze kans om in één klap het geld voor haar droomcruise te vergaren. Alleen, hiervoor moet ze haar eigen regels overtreden…

“Ik wou dat ik je kon helpen Harold. Echt waar. Dat heb je al gedaan, door die documenten eerlijk aan mij terug te geven. Daarom wil ik dat je ook wat geld krijgt. Als we het vinden en ik kan Simon naar Cuba brengen, dan heb jij in mijn ogen het leven van mijn zoon gered.”

Daniel is een auteur met een ontegenzeggelijke creativiteit. Had haar debuut al een origineel thema, dan overtreft de insteek van 'De gekuiste versie' dat nog eens temeer. Daarnaast weet deze auteur haar personages op een uitstekende manier neer te zetten en vat je als lezer al snel sympathie op voor Susan, ondanks dat haar keuzes wellicht niet allemaal te billijken vallen.

Het verhaal wordt geheel in de eerste persoon (Susan) vertelt. Susan is enerzijds op een ontwapenende manier naïef, anderzijds legt ze met regelmaat een heerlijke droge humor aan de dag. Alles in haar leven en doen én laten is gericht op het verwezenlijken van haar droom, het maken van een cruise.

“Dat is het. Niks huurmoordenaar of pooier. Hoe kon ik ooit denken dat zo een eenzame man een doorgewinterde misdadiger kon zijn? Eenzaamheid maakt je niet slecht, het maakt je wanhopig.”

De fijne, vlotte schrijfstijl van Daniel is overgoten met een subtiel Vlaams sausje, hetgeen ‘De gekuiste versie’ tot een uiterst charmant geheel maakt. Kortom, een heerlijk verhaal met spannende elementen.

Over de auteur
Anne Daniel (1971), is geboren in Mechelen (België). Ze heeft een juridische opleiding gevolgd, maar geeft de voorkeur aan schrijven. Ze woont inmiddels al jaren met haar echtgenoot in Nederland. In maart 2017 debuteerde Daniel met 'De manipulator'.

Uitvoering
Uitgeverij Kramat
ISBN 9789462420861
Paperback, 292 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/