Jennifer Government is het debuut van de Australiër Max Barry. Het is een van de meest opmerkelijke boeken die ik in 2004 heb gelezen. De absurditeit regeert en marketing is niet langer een toepassing maar een wetmatigheid.

Als door een volstrekt doorgeslagen marketingstrategie 14 tieners het leven laten, staat de wereld van wetshandhaver Jennifer Government volledig op zijn kop. Ze is vastbesloten om het brein achter de aanslag te vinden en te laten berechten. Al snel denkt ze te weten welke zieke geest achter het grote drama zit. Iemand uit haar eigen verleden met wie ze nog een appeltje te schillen heeft

Met zijn debuut Jennifer Government lijkt Max Barry een stevig statement neer te zetten. Hij verkent in zijn boek de uiterste grenzen van het kapitalisme. Dit leidt tot schokkende en absurde taferelen. Slechts een enkeling heeft nog enige binding met de principes en denkbeelden van de sociale democratie. En die voelen zich niet bepaald gelukkig in de dwaze wereld die Barry heeft weten te creëren.

De discussie over het al dan niet terugtrekken van de overheid ten faveure van privatisering, is er een die in de wereld van Jennifer Government al lang geleden is gevoerd. De calculerende burger viert hoogtij in een wereld waar marktwerking het belangrijkste mechanisme is. Het doorgeslagen kapitalisme komt heel mooi tot uiting in het feit dat alle mensen de achternaam dragen van het bedrijf waar ze voor werken. Ze worden volledig opgeslokt door het bedrijf waar ze aan verbonden zijn en zijn onderdeel van een commerciele eenheidsworst. Begrippen als Geld is macht en Tijd is geld worden in Jennifer Government zeer letterlijk nageleefd, ook als dat ten koste gaat van mensenlevens.

Barry heeft een uniek en bizar debuut geschreven dat de grenzen van de originaliteit overstijgt. Je vliegt over de paginas en voor je het weet is het uit. Het dreunt echter nog wel even na en zet je aan het denken over de wereld waarin wij leven. Het zet soms terechte vraagtekens bij het consumentisme waar de westerse wereld zich graag in laat meeslepen. De situatie van minder bedeelde continenten lijkt na het lezen van Jennifer Government even nog grimmiger en schrijnender. Deze harde confrontatie met de normen en waarden van de westerse wereld waarin wij leven, noopt je om weer snel terug te keren in het vaste, veilige en alledaagse patroon. Verstand op nul en meewaaien met de dominante flow is immers veel makkelijker. Of toch niet???

Het is lastig te achterhalen met welke bedoeling Barry dit boek heeft geschreven. Heeft hij een droomwereld gecreëerd die weinig raakvlak heeft met de realiteit, of heeft hij vanuit een socialistische achtergrond een karikatuur neer willen zetten van de Westerse Wereld met Amerika als spil? Ik ben er zelf nog niet uit. Het is aan iedere lezer om daar voor zichzelf een antwoord op te vinden. Zoals collega Sander al in zijn recensie schreef is Jennifer Government niet de beste thriller die er bestaat, maar wel een hele bijzondere. Vier dikke sterren!