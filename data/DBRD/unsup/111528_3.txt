Mary Crow is de hoofdrolspeelster in de boeken van Sallie Bissell. Ze heeft Indiaanse roots en in Het sluipende kwaad is ze teruggekeerd naar haar geboortestadje Hartsville in het land van de Cherokee indianen. Vanuit heimwee en vanuit de opvatting dat jouw plek daar is waar je hart ligt. Een oude vriend genaamd Jonathan Walkingstick oefent namelijk grote aantrekkingskracht uit.
Voor Mary is het lastig om werk te vinden. Door de ontmaskering van een misdadiger in een vorig boek zijn niet alle bewoners van Hartsville haar gunstig gezind. Daarom besluit ze zelf maar een kantoor te openen.
Een meisje wordt korte tijd daarna dood gevonden. Haar schedel is ingeslagen met een tomahawk en een jonge indiaan  haar minnaar - wordt verdacht. In het stadje Hartsville wonen de nodige mensen met vooroordelen tegen indianen en zij zouden de verdachte graag zien hangen. Maar er zijn twijfels aan zijn schuld. Zo ook bij Mary. Dus steekt ze haar nek uit en gaat op onderzoek uit.
Mary Crow is een charmante en innemende vrouw die door haar kennis van indiaanse gebruiken en gewoontes een exotisch tintje krijgt.
Opmerkelijk in dit verhaal is dat de lezer al vrij snel de naam weet van iemand die pedofiele misdaden op zijn kerfstok heeft en nog steeds pleegt. Anderen, inclusief Mary, weten dit niet. De schrijfster geeft de gedachtewereld van deze persoon weer, zijn manipulaties en de manier waarop hij zich er telkens weer onderuit draait. Dit werkt beklemmend en doet soms het ergste vrezen.
Het verhaal leest vlot en is onderhoudend. De plot doet enigszins gekunsteld aan, het lijkt alsof de schrijfster tot slot nog iets extras toe wilde voegen.
Een prettig leesbare en toegankelijke thriller met een exotische hoofdpersoon inclusief gedoseerde vleugjes romantiek.