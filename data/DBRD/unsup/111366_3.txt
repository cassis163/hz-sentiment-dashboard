Presentator en mediaproducent Kefah Allush is geboren in het Palestijnse Nablus en opgegroeid in Vlaardingen. Na zijn middelbare schoolopleiding streefde hij een carrière bij de omroep na. Via de educatieve omroep Feduco en Omroep Rotterdam kwam hij in Hilversum terecht, waar hij voor diverse omroeporganisaties heeft gewerkt. Aanvankelijk achter de schermen, maar later ook als interviewer in binnen- en buitenland. Zijn reiservaringen heeft hij verwerkt in zijn in februari 2019 verschenen debuutthriller De munt van Judea.

Onderzoeksjournalist Gabriel Davids ontvangt een e-mailbericht waarin de afzender aangeeft informatie over zijn vader, die dertig jaar eerder uit zijn leven verdwenen is, te hebben. Daarvoor moet hij wel naar een antiquariaat in Jeruzalem afreizen. Ondanks zijn bedenkingen besluit hij toch te vertrekken. De eigenaar van de antiekhandel, een prachtige vrouw, overhandigt hem een pakketje waarin zich een oude en kostbare munt bevindt. Gabriel raakt geïntrigeerd en gaat op zoek naar zijn vader. Dit leidt hem naar diverse plaatsen in het Midden-Oosten en Afrika, waarbij hij in gevaarlijke situaties terechtkomt.

Een goed verhalenverteller moet het vermogen hebben luisteraars of lezers aan zich te binden, ervoor zorgen dat zijn woorden beeldend worden. Allush heeft die capaciteit. Hij is iemand, zo zegt hij zelf, die in beelden en verhaalstructuren denkt. De enige vraag die hij had, was of hij het verhaal dat hij in zijn hoofd had zó tot leven kon brengen dat het de lezer zou pakken. In De munt van Judea is dat hem gelukt, want Gabriels belevenissen spreken tot de verbeelding, de lezer hoopt met hem dat hij zijn vader vindt, maar ook dat al zijn opgekomen vragen worden beantwoord. Bekende en soms herkenbare plekken werken mee aan het voorstellend vermogen en dat het oude en kostbare muntje geen fictie is, geeft het verhaal iets extra’s mee, het komt daardoor wat realistischer over.

Het verhaal speelt zich, op een korte flashback op dag één na, chronologisch af in een tijdsbestek van twaalf dagen. Ieder afzonderlijke dag kan beschouwd worden als een hoofdstuk en daarbinnen zouden de paragrafen, waarvan de situaties zich op verschillende locaties en tijdstippen afspelen, het verhaal in feite snelheid moeten geven. Hoewel het verhelderend is om te weten waar de personages zich bevinden, komt dat tempo er bekaaid vanaf. De munt van Judea is namelijk geen verhaal waarin spectaculaire momenten elkaar opvolgen. Het heeft uiteraard een aantal momenten met een wat groter spanningsveld, maar over het algemeen is het een toch wel keurig en bedaard verhaal.

Dat houdt niet in dat het gezapig en saai is, maar wat meer plotwendingen en cliffhangers hadden het verhaal sterker kunnen maken. Allush laat daarnaast enkele situaties en ontmoetingen net iets te goed op hun plaats vallen, wat ten koste gaat van het verrassingselement. De beleving van het verhaal wordt er niet anders door, maar een paar situaties kan de lezer al vrij vroeg in het verhaal zien aankomen. Die voorspelbaarheid zorgt overigens ook voor nieuwsgierigheid, want aan het eind van sommige paragrafen staan korte sms-berichtjes waarvan de lezer zich tot aan de ontknoping kan afvragen van wie die werkelijk afkomstig zijn en of diens veronderstelling juist is.

Allush’ debuut is vooral een fictief verhaal, waarin hij wel wat elementen heeft verwerkt die op hemzelf betrekking hebben, dat is vanaf het begin al te merken. Niet erg, want daardoor is Gabriel wel een man als ieder ander, hij komt over als een gelijke. De munt van Judea is al met al een behoorlijke en lezenswaardige start van deze beginnende auteur.