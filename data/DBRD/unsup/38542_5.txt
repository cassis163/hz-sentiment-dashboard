‘Verbroken’ wordt vanuit Mara in de ik-persoon verteld. Hierdoor leer je haar goed kennen en leef je ontzettend met haar mee. Vooral vanwege het gegeven dat ze haar kinderen al een aantal jaren moet missen. Dat moet verschrikkelijk voor haar zijn. Je vraagt je af hoe het zo ver is gekomen en je hoopt dat ze ooit haar kinderen weer in haar armen kan sluiten. Langzaamaan krijg je antwoorden op je vragen. De hoofdstukken uit het verleden die tussendoor voorbij komen, helpen daarbij. In eerste instantie leveren ze meer vragen op, maar uiteindelijk komt alles bij elkaar.

Vanaf het eerste hoofdstuk zit je in het verhaal en blijf je doorlezen. Linda Jansma weet hoe ze spanning in een boek moet krijgen én kan behouden. Ze zorgt ervoor dat de spanning in het gehele boek aanwezig is en voor de lezer haast voelbaar is. Dat komt ook omdat het verhaal erg realistisch is. De gebeurtenissen uit ‘Verbroken’ zouden zomaar echt kunnen plaatsvinden. De auteur heeft zich uitstekend ingelezen en laten informeren, waardoor het verhaal zeer geloofwaardig overkomt. Overigens hoop ik dat het nooit waarheid zal worden.

Al met al heeft Jansma wederom een geweldige thriller afgeleverd. Absoluut een aanrader om te lezen! En zorg dat je voldoende tijd hebt, want als je eenmaal in ‘Verbroken’ begonnen bent wil je niet meer stoppen met lezen.