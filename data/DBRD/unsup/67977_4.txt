Kitty vlucht naar Amerika nadat ze er achter gekomen is dat haar man Tom er een tweede relatie op na houdt. Zonder iemand te laten weten waar ze is, gaat ze naar Lake Akanabee, waar haar grootvader haar een vervallen huisje heeft nagelaten. Ze weet niets van haar opa en ze vindt dan ook vreemd dat haar moeder haar nooit iets over hem heeft verteld. Als Kitty een prachtig hangertje met dure juwelen vindt onder de veranda van haar nieuwe onderkomen, is dit het begin van een speurtocht naar het leven van haar onbekende grootvader.
In 1914 leert de middelste dochter van Tsaar Nicolaas, Tatjana, de legerofficier Dimitri kennen als hij gewond opgenomen is in het legerhospitaal waar zij, haar moeder en haar oudste zus als verpleegsters werkzaam zijn. Er ontstaat een warme vriendschap tussen Tatjana en Dimitri en ze zijn dan ook al snel tot over hun oren verliefd op elkaar. De Eerste Wereldoorlog komt abrupt ten einde maar het lot is de Romanovs slecht gezind. Het einde van de oorlog brengt de Russische Revolutie en donkere tijden breken aan voor het tsarengezin. Dimitri zet alles op alles om bij zijn Tatjana te zijn, maar of hem dit lukt is nog maar de vraag.
Gill Paul studeerde geschiedenis en dat is goed te merken in De Geheime Vrouw. De historische feiten worden kundig door haar verweven in een prachtig liefdesverhaal. Feiten en fictie vormen een goed geheel waarbij de lezer zich best zou kunnen afvragen hoe het zou zijn geweest als de geschiedenis anders was verlopen. De gedeeltes in het heden maken dat dit boek goed als feelgoodroman aangeduid kan worden en dat was voor mij helaas precies ook de reden dat het geen vijf sterren kreeg.
Dit alles wordt prettig voorgelezen door Dieuwertje Blok. Haar stem is herkenbaar en hoewel ze hier en daar wat slordig is met uitspraak en klemtoon, is het fijn om door haar voorgelezen te worden.