Het getuigt niet alleen van moed maar ook van zelfkennis om na 36 jaar met een vervolg te komen op een eerder geschreven verhaal. De master in horror Stephen King levert niet alleen in zijn verhalen soms bijna ongelofelijke dingen op. Het schrijven van Dr. Sleep  als vervolg op de inmiddels wereldberoemd geworden en veelvuldig verfilmde mondiale bestseller The Shining  lijkt al een horroravontuur op zich.
Bij het schrijven van Dr. Sleep heeft Stephen King in ieder geval de tijd als voordeel aan zijn zijde gehad. Het is namelijk uiterst realistisch en acceptabel dat na 36 jaar een kind in dat verhaal nu een volwassen man is geworden. Danny Torrance, de zoon van John en Wendy Torrance uit The Shining, heeft zijn leven voortgezet en evenals zijn vader, de alcohol als zijn grootste vriend omarmd. Het Overlook hotel bestaat niet meer en Dan(ny) komt na een aantal jaren tot inkeer en zweert de alcohol af.
De afkickende Dan komt in het plaatsje Frazier in New Hampshire terecht waar hij als medewerker in een stervensbegeleidingshuis gaat werken. Door zijn grote betrokkenheid is hij geliefd en krijgt al snel de bijnaam Dr. Sleep. Zijn jeugdeigenschap om in andermans geest te kruipen en in de toekomst te kunnen kijken, draagt hij nog steeds bij zich.
Op een andere locatie heeft de dertienjarige Abra Stone dezelfde eigenschap en ziet op enig moment beelden van een jongen die door een groep mensen wordt mishandeld en vermoord. Ze is geestelijk getuige van zijn begrafenis en weet dat een honkbalhandschoen op het lichaam van de vermoorde Brad Trevor, de daders van deze laffe daad kan helpen opsporen. Het contact tussen Abra en Dan intensiveert en een ontmoeting blijft niet uit. Dan besluit dat opgraven van de stoffelijke resten van Brad Trevor, onontkoombaar is om duidelijkheid te krijgen in deze zaak. Een actie die uiteindelijk meer teweeg zal brengen dan iemand kan voorzien.
Dr. Sleep  sluit als verhaal naadloos aan op de decennia eerder verschenen The Shining. In de voor Stephen King zo kenmerkende stijl, vertelt hij hoe het Danny Torrance in de tussenliggende jaren is vergaan. Zijn strijd tegen de alcohol wordt uitvoerig uit de doeken gedaan waarbij het onontkoombaar is om flashbacks te hebben naar het verleden, naar de tijd van het Overlook Hotel. Lezers die The Shining  kennen, zullen dat als ballast beschouwen, de nieuwe generatie lezers hebben dat nodig om goed voorbereid in te kunnen stappen in Dr. Sleep. Eenmaal op hetzelfde informatieniveau, is dat het startmoment om de rollercoaster op gang te brengen en verder op eigen kracht naar de finish te laten denderen.
En denderen doet het! Op zijn bekende wijze vertelt King de soms gevaarlijke belevenissen en diepe gedachten van alle personages die er in het verhaal toe doen. Door zijn uitermate veelkleurige vertelkunst worden beschreven dialogen bijna echte gesprekken. In de spreektaal geschreven, met emoties als humor en angst beladen en op het juiste moment ingebracht, wordt de lezer min of meer tot toehoorder getransformeerd.
Zijn overtuigingskracht op schrift neemt soms dermate vormen aan dat er niet valt te twijfelen aan de echtheid van demonachtige passages.
De transformatie die Stephen King door de jaren heeft ondergaan is terug te vinden in de veelkleurigheid van het verhaal. Emoties als gevaar, humor, liefde, spanning en angst, het loopt hand in hand en overvalt de lezer onverwacht.
Dr. Sleep voldoet hiermee als vervolg van The Shining  op alle fronten en is, na zoveel jaren, met grote nauwkeurigheid en uiterste precisie aan het einde van dit inmiddels legendarische verhaal gekoppeld.