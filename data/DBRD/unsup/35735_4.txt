Ik heb eigenlijk nog nooit boeken gelezen waarin engelen de hoofdrol spelen, dus dit was nieuw voor mij. En er komen niet alleen maar engelen voor in Tweedehands Vleugels, maar ook Kraaien! En daar word ik al enthousiast, want die Kraaien zijn door Vanessa zelf de wereld ingeblazen. Hoe vet?! Kraaien zijn deels mens, deels monster en deels machine. Ze sprokkelen lichaamsdelen van andere bovennatuurlijke wezens bij elkaar en laten dat aan hun lichaam vastmaken, waardoor ze allemaal verschillend zijn.

Een Young Adult boek zou geen Young Adult boek zijn als er niet wat romantiek in voor zou komen. Deze romance zie je al van verre aankomen, maar dat vond ik niet echt storend. Er komt eigenlijk geen liefdesdriehoek in voor. Eerst misschien wel, maar later heeft Lucy een ander probleem. Waar ze eerst niet kon kiezen tussen twee mensen, zit ze later vast aan de één, terwijl ze met de ander verder wil gaan. Tja, that’s awkward! Maar dit boek is dus wel heel erg romantisch.... :)
Ik ben erg benieuwd naar het verleden van Max, want er worden de hele tijd hints gegeven. Ik ben net zo nieuwsgierig als Lucy!

Tweedehands Vleugels speelt zich af in de toekomst. Lucy heeft nog nooit groen gras of een blauwe lucht gezien, dus het is een soort post-apocalyptische wereld. Verder kom je niet veel te weten over de wereld, want er wordt niet echt iets over gezegd.
Wat ik wel gaaf vond zijn de namen van plaatsen die zijn afgeleid van plaatsnamen in België. Antwerpen wordt bijvoorbeeld Nieuw-Anvers, en Groot-Bruxelois is Brussel. Origineel!

Wat ik een beetje miste in dit boek was een duidelijke rode draad. De personages hebben niet echt een doel, het is meer dat ze telkens nieuwe problemen moeten oplossen. Hierdoor vond ik het boek niet heel erg spannend, terwijl ik dat wel een beetje had verwacht. Dat er liefde in voor zou komen wist ik, en misschien is het ook wel heel erg stom dat ik spanning verwachtte, maar dat vond ik wel een beetje zonde. Maar ja, ik heb ondanks dat heel erg van het boek genoten, en soms was ik net zo gefrustreerd als Lucy, of voelde ik me net zo verdrietig als Max! Tweedehands Vleugels wordt trouwens vanuit twee perspectieven verteld: Dat van Lucy en dat van Max. De meeste hoofdstukken zijn vanuit het perspectief van Lucy verteld.

De laatste tijd komen er heel erg veel recensies van Vanessa’s boeken voorbij, en eigenlijk werd in iedere recensie wel wat gezegd over het (te) Vlaamse taalgebruik in Tweedehands Vleugels. Vanessa woont namelijk in België. De één had er meer last van dan de ander, maar de meesten vonden toch wel dat het té Vlaams was. Ik moet zeggen dat het mij helemaal niets uitmaakte. Eerst was het wel even wennen, en soms werd er toch een woord gebruikt wat ik in het Nederlands als “suf” zou omschrijven, maar ik heb meteen geaccepteerd dat er nou eenmaal Vlaamse woorden in dit boek zouden voorkomen. En dat werkt. Als je je iedere keer gaat ergeren aan de andere woorden wordt het vanzelf een probleem. Ik kon er soms zelfs wel om lachen! Zeker en vast in plaats van vast en zeker… :)

Dus, hoe vond ik mijn eerste recensie-exemplaar? Heel erg leuk! Ik miste wat spanning, maar Max en Lucy maakten alles goed! Ze zijn allebei fijne hoofdpersonages: De klunzige, eigenwijze Lucy en de romantische, lieve Max. Van de paar Vlaamse woorden had ik geen last, dus dat moet je zeker niet weerhouden van het lezen van dit boek. Op naar deel 2, Zilveren Vleugels!