Niels Oxen is een man met een posttraumatische stress-stoornis, opgedaan in de diverse oorlogen waarin hij als soldaat gediend heeft. Hij is tevens de hoogst onderscheiden soldaat die ooit in het Deense leger heeft gediend. In de hoop innerlijke rust te vinden reist hij naar het noorden van Denemarken, waar hij een anoniem en teruggetrokken leven wil gaan leiden.
Margarethe Franck is de andere hoofdpersoon in het boek. Zij heeft ook het een en ander meegemaakt, waardoor ze o.a. één been mist. Van haar zijn we – denk ik – nog niet alles te weten gekomen in dit boek. Waarschijnlijk krijgen we over haar meer te lezen in de volgende delen van de serie. Zowel Franck als Oxen zijn twee zeer bijzondere personages in dit boek.

De titel van het boek heeft mijn aandacht getrokken, maar toch vind ik de titel maar ten dele bij het verhaal passen. De moord op de honden is niet het hoofdmotief van deze thriller en ik raad hondenliefhebbers aan niet teveel op de titel te letten!
‘De hondenmoorden’ heeft een mooie verhaallijn, heeft prachtige zinnen en een goed uitgewerkt plot. Jensen heeft mij zeker geboeid, hoewel ik moet zeggen, dat ik het verhaal niet altijd even spannend vond. In het tweede gedeelte van het boek werd het verhaal spannender met een verrassende ontknoping, maar … de lezer weet echt nog niet alles nadat het boek uit is. Daarom moeten we zeker deel 2 van deze thrillerreeks lezen!