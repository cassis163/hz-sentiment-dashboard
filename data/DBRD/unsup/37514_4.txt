Auteur Marlies Allewijn begint haar boek De Meid met een inleiding, waarin ze het leven schets zoals dat in de tweede helft van de 19e eeuw was. De tijd waarin onze hoofdpersoon Neeltje Lokerse werd geboren en leefde. Deze inleiding maakt dat je de gebeurtenissen die volgen beter in hun tijd kan plaatsen en kan begrijpen.

Zoals de ondertitel: “Het waargebeurde verhaal van een onverschrokken dienstbode” al belooft, beschrijft de roman vervolgens in drie delen het leven van de Zeeuwse Neeltje Lokerse. Een leven dat zich zowel in Zeeland als in Amsterdam en Den Haag afspeelt. Het boek is vanuit de ik-persoon geschreven en doorspekt met jeugdherinneringen. Daar waar het verhaal iets meer informatie nodig heeft, vult de auteur deze aan in de vorm van brieven. De opbouw van het boek is chronologisch in tijd. De titel van elk hoofdstuk geeft weer waar het hoofdstuk over gaat.

Neeltje haar vader overleed toen Neeltje nog jong was. Hij reageerde op het leven met de uitspraak: “Het is wat het is. Er is beslist.” Ook de moeder van Neeltje berustte in haar lot. Zij zegt in het boek tegen Neeltje: “In ons leven bestaat er geen en ze leefden nog lang en gelukkig.… “ Juist deze berustende houding van haar ouders maakt Neeltje strijdlustig. Zij vraagt zich al jong af Waarom is het wat het is?

Neeltje ontmoet in haar leven verschillende mannen. Door haar broer wil ze graag leren en naar school en komt ze als kind al in aanraking met roddel en onrechtvaardigheid. Ze ontdekt dat er bepaalde mannen zijn die uitbuiten en misbruiken. Maar gelooft ook in rechtvaardigheid. Ze ontmoet ook Anton, een andere man. Anton gelooft in Neeltje. Hij stimuleert haar wens om te gaan schrijven door haar schrijfspullen te geven. En is later aanwezig in de rechtbank om haar te steunen.

Als Neeltje ook zwanger wordt van een werkgever, waarvan ze dacht dat hij van haar hield, maar die ook blijkt haar misbruikt te hebben, bedenkt ze een plan om de problematiek in de publiciteit te krijgen. Haar plan lukt. De politiek pakt haar signaal op. In 1909 wordt de Wet Loeff door het parlement aangenomen. Deze regelt onderzoek naar vaderschap en alimentatie.

Hierna trekt Neeltje, gekleed in Zeeuwse klederdracht, het hele land door om lezingen te geven. En ze blijft schrijven.