Recensie
‘Een week pillowtalk’ van Cas Raaijmakers
ISBN 978-94-6266-180-6
Uitgegeven bij Schrijverspunt
Prijs: 17,95 Euro
Toen ik de kans kreeg om over het tweede boek van Cas Raaijmakers een recensie te schrijven vond ik dat wel een leuk idee. Ook zijn eerste boek ‘eindeloze imperfectie’ las ik met veel plezier.
Op het achterflap staat: ‘Een man en een vrouw belanden in een plattelandsstadje en botsen met hun auto’s op elkaar. De man gebruikt deze toevallige ontmoeting om toenadering tot haar te zoeken. De vrouw beantwoordt zijn avances met een even opmerkelijk als krankzinnig voorstel: een week pillowtalk. Zij vindt pillowtalk de meest intieme vorm van contact, intiemer nog dan seks. Het spel wordt gespeeld volgens haar regels: er mogen geen echte namen gebruikt worden en seks is uit den boze. Zij regelt een hotelkamer en eenmaal aangekomen, gaan ze bij elkaar te biecht en vertellen vertrouwelijke verhalen over zichzelf en de personen die in hun leven van grote betekenis zijn geweest. Het doel is, door open en eerlijk te zijn, de ander tot op het bot te leren kennen en erachter te komen of dat voldoende is om een relatie op te bouwen.
Het is een eigentijdse roman over onder meer ‘trots’ en ‘schaamte’ en de invloed die beide emoties uitoefenen op een leven. In hun ontboezemingen komen bijzondere personages voor die anders zijn dan ze lijken en wier levens, op een wonderlijke manier met elkaar verknoopt zijn.’
Het cover is een tekening van een man en een vrouw met de hoofden bij elkaar liggend, slapend, of althans met de ogen gesloten. Ze liggen op één hoofdkussen maar enkel de hoofden raken elkaar. De lichamen liggen in tegengestelde richtingen. Een goede uitbeelding van wat er in het boek gaande is. Het cover is uitnodigend om het boek ter hand te nemen en de achterflap te lezen.
Ook dit boek van deze schrijver las ik met heel veel plezier.
De auteur heeft een directe manier van schrijven die ik wel apprecieer, hij hanteert een soort van no-nonsens vertelstijl. Hij schrijft in een vrij rationele stijl, waar emoties echter toch wel een plaats krijgen. Dit gebeurt dan niet meteen door ze expliciet te benoemen maar door ze te beschrijven doorheen het gedrag van beide hoofdpersonen heen.
Er wordt heel veel gepraat en verteld in het boek. Doorheen het basisverhaal verweven, zien we hier de storyteller Cas Raaijmakers aan het werk in al de kleinere bijverhalen die opduiken. Het is mooi om te zien hoe al die (toch wel relevante verhalen) een prominente plek krijgen in het grotere verhaal.
Stilaan krijg je als lezer de kans, naarmate je vordert in het boek, zelf die dingen aan elkaar te knopen die later op een bepaald moment ook benoemd worden. Doorheen het verhaal merk je dat het boek veel intenser wordt naargelang je meer info krijgt. Je bent benieuwd naar de uitkomst.
Die uitkomst komt er.
Al bij al was het een boek dat ik in één ruk uitlas!
Voor mij is het zeker vier sterren waard. ****
Vermits er nu al twee boeken van zijn hand zijn, kijk ik al uit naar zijn volgende boek!