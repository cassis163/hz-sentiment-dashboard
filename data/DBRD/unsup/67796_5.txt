Een prettig leesbaar en goed gedocumenteerde non-fictie over de familie Van Gogh met de nadruk op de, voor vele, onbekende zussen Anna, Lies en Wil. In dit boek leren we deze drie zussen van Vincent en Theo van Gogh kennen aan de hand van de vele bewaard gebleven brieven en een aantal, soms zeer gedetailleerde bijgehouden aantekeningen over de familie Carbentus (moederskant) en door tante Mientje (zus van vaderskant). Kunsthistoricus Willem-Jan Verlinden heeft duidelijk veel en goed materiaal verzameld om dit mooie werk te schrijven.
 
Via veel feiten, namen, plaatsen en jaartallen leren we de familie langzamerhand kennen. Door deze hoeveelheid aan informatie lijkt het verhaal wat traag op gang te komen maar doordat het in de tegenwoordige tijd is geschreven pakt het verhaal snel. Doordat de brieven vaak letterlijk gebruikt worden in de toenmalige spreek- en schrijfstijl krijg je meer affiniteit met het tijdsbeeld en de personages. Het boek is opgedeeld in 16 hoofdstukken, deze zijn genummerd, hebben een korte tekst, geven de plaats van handeling aan en de tijd waarin het dan afspeelt. Ook bevat het vele verhelderende zwart-wit foto's door het complete boek heen een middenkatern met een 10 tal gekleurde foto's van de werken van Vincent, de stambomen van de familie Carbentus en Van Gogh en de voor voor een non-fictie kenmerkende literatuurlijst, herkomst van de afbeeldingen en register.

De zussen Van Gogh is een verhelderend verhaal geschreven voor diegene die geïnteresseerd is in kunst en geschiedenis en dan met name voor het fin de siècle, de eerste stappen van het feminisme en persoonlijke belevenissen.