De Hot Daddy List van Madelein Kerseboom is een aangename feelgood roman over liefde, vriendschap en familie maar ook over verlies en het verdriet van een gezin.

In de De Hot Daddy List maken we kennis met Alice. Alice komt uit Den Helder en is voor de liefde in Utrecht gaan wonen. Zij en haar vriend Daan zijn dolgelukkig. Ze zijn op zoek naar een koopwoning om hun toekomst samen verder op te bouwen. Als ze de juiste woning hebben gevonden kan Alice haar geluk niet op.

Alice werkt met ontzettend veel plezier bij de buitenschoolse opvang (bso). Ze heeft leuke collega’s, waar ze bevriend mee is geraakt, en ze houdt van de kinderen. Alice en haar collega’s, Kiki en Arie, hebben in een dolle bui een Hot Daddy List opgesteld. Alledrie hebben ze een lijstje gemaakt met daarop de drie hotste vaders van de bso. Het lijstje wordt onderling regelmatig vergeleken en besproken en zorgt voor een hoop lol.

De vader van het nieuwe meisje, Sara, staat na aankomst onmiddellijk op de eerste plaats van de hotlist van zowel Alice, Kiki als Arie. John is echt de knapste man die ze ooit hebben gezien.

“Ik draai me om en loop bij hem vandaan. Dit is belachelijk. Ik heb me zojuist gedragen als een van mijn kleuters. Alsof ik een overjarige puber ben die niet eens een fatsoenlijk praatje kan maken met de vader van mijn kinderen. Nou ja, niet de vader van mijn kinderen.” Madelein Kerseboom

De vierjarige Sara komt in de groep van Alice en ze hebben direct een klik. Alice voelt een bijzondere genegenheid voor Sara. Wel vraagt ze zich af waarom de moeder van Sara haar nooit ophaalt bij de bso. Ze zien altijd alleen haar vader John. Als Alice achter de reden komt, probeert ze Sara wat extra aandacht te geven.

Dan wordt het leven van Alice volledig in de war geschopt en lijkt het alsof alle grond onder haar voeten verdwenen is. Kan Alice haar leven daarna weer op de rit krijgen? Zal Alice uiteindelijk de juiste beslissingen nemen? Niet omdat anderen dat willen maar omdat zij dat zelf wil?

De Hot Daddy List van Madelein Kerseboom is een lieve ongecompliceerde feelgood roman. Natuurlijk is er ook tegenslag en groot verdriet aanwezig in het verhaal, maar dat wordt niet enorm dramatisch gebracht. Alice is een lief hoofdpersoon met een groot empathisch vermogen, waardoor ze er vaak moeite mee heeft om dingen los te laten. Vooral Kiki en Arie, de collega’s van Alice, brengen de nodige vrolijkheid met zich mee, waardoor het boek goed in balans blijft. De Hot Daddy List bevat naast de nodige humor en romantiek ook een verhaallijn over verlies en de verwerking hiervan. Niet iedereen verwerkt verdriet tenslotte op dezelfde manier.

Toch voelt het verhaal van de De Hot Daddy List luchtig aan. Het einde is af maar is misschien iets te abrupt. Wat mij betreft had het verhaal daar nog wel iets meer mogen worden uitgewerkt. De Hot Daddy List van Madelein Kerseboom heeft mij een aangenaam dagje leesplezier bezorgd en krijgt 4 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com