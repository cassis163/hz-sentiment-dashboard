Ieder mens heeft zijn hele leven één of twee krachtdieren bij zich, een soort gids in dierlijke vorm. Dat kunnen ook tijdelijke krachtdieren zijn, een hulpdier dat je bijstaat in een bepaalde, veelal moeilijke periode. Met dit boek wil Petra Stam laten zien dat dieren hun wijsheid met ons delen en ons geestelijk kunnen begeleiden. Naast klassiek homeopaat, waar ze onder andere met dierremedies werkt, is ze auteur van een reeks prachtige boeken, spiritueel coach en tarotiste. Informatie voor dit boek verkreeg zij via meditatie en door het gebruik van Dream Proving. Dat is een techniek waarbij je een homeopathische (dier)remedie inneemt of in de buurt hebt, bijvoorbeeld onder je kussen tijdens het slapen. Het zorgt ervoor dat je kunt gaan dromen over het dier, dat je ingevingen krijgt of op een andere manier in contact komt met het dier.

Het boek is gestructureerd van opzet. Sla vooral de inhoudsopgave niet over, het is een schilderij op zich! Na de inleiding maak je een reis langs 66 dieren. Per dier krijg je algemene informatie met veel wetenswaardigheden, gevolgd door informatie over het dier in mythen en tradities en waar toepasselijk gegevens over het kosmische dier. Het laatste deel gaat over wat het krachtdier voor jou betekent, inclusief zijn adviezen en valkuilen.

Nu hoor ik je denken: iedereen wil toch een dolfijn als krachtdier en niemand kiest er voor om een rat, stinkdier of hyena te hebben? Maar zo is het dus niet. Instinctief wist ik bij het zien van het boek al dat Wolf voor mij een krachtdier zou kunnen zijn. Wolf kwam mij geregeld in dromen opzoeken. En ook Uil is er een. Dit zijn zeker niet de dieren die ik zou kiezen als krachtdier. Maar daar zit nu net de crux. Je kiest niet, je weet het al. En weet je het nog niet dan helpt het om te mediteren of je droomwereld te onderzoeken. Waarom heb ik eigenlijk zo’n hekel aan eksters? Ik zoek het op en vind het antwoord.

Krachtdieren is een prachtexemplaar gedrukt op hoogwaardig glans papier en rijk geïllustreerd met sprekende kleurenfoto’s. Het boek is op velerlei manieren te gebruiken en tevens geschikt voor geïnteresseerden in dieren die weinig belangstelling hebben voor de spirituele betekenis.