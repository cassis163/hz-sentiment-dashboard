In Adem maken we kennis met Sadie White (16 jaar) en haar hoogzwangere moeder. Ze zijn vanuit Alabama verhuisd naar het zonnige Sea Breeze. Sadie's moeder neemt het niet zo nauw met haar ouderlijke taken en Sadie wordt gedwongen al vroeg volwassen. Als haar moeder aan het begin van de zomervakantie zegt niet langer meer te kunnen werken, maar de rekeningen zich wel opstapelen, voelt Sadie zich verplicht het baantje van haar moeder over te nemen. Ze gaat aan de slag als dienstmeisje voor een rijke familie. Het huis is van de jonge popster Jax Stone. Als Sadie een normale puber was geweest dan had ze Jax op de foto's in het huis herkend en was ze dolenthousiast geweest dat ze voor hem mocht werken. Maar dat is ze niet. Jax valt gelijk voor Sadie, maar zij wil in eerste instantie niks van hem weten. Ze heeft rekeningen te betalen! Hij probeert zijn gevoelens te onderdrukken, hij weet dat relaties geen standhouden in zijn wereld. Maar Sadie is zijn adem en zonder haar, is hij in ademnood.

Abbi Glines (1977) heeft al meerdere boeken op haar naam staan, zoals de bekende serie Rosemary Beach. Maar toch is Adem, een YA, het eerste boek dat ik van deze schrijfster lees. Glines heeft een vlotte schrijfstijl en weet situaties gedetailleerd te bespreken, zonder het langdradig te maken. Ze zorgt er voor dat je vanaf het eerste moment dol bent op Sadie, maar ook de andere personages sluit je in je hart. Zoals Mevrouw Mary, de manager van het personeel. In het begin streng, maar al snel schenkt ze Sadie haar warmste moedergevoelens. En Marcus, de eerste vriend die ze krijgt en hij ontpopt zich als zeer trouwe vriend. En natuurlijk de ontzettend sexy Jax! Stuk voor stuk zijn de personages door Abbi Glines heel menselijk neergezet.

Het boek lees je vlot weg, een echte pageturner. Ondanks de wat ongewone situatie van een meisje met een hoogzwangere moeder, werkzaam voor een jonge popster, is het een verhaal waarin je je zo kunt inleven. Een boek waar je het ultieme feelgood gevoel van krijgt, feelgood met een vleugje erotische spanning. Heerlijk tussendoortje. Ruim drie sterren.