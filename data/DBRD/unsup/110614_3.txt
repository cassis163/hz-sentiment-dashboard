“Je wilt me de hele tijd al dood. Vanaf het begin. Ga je het nu doen?”  

Eind 2015 brengt uitgeverij Moon Hush, Hush, het eerste boek van Becca Fitzpatrick, opnieuw uit. Het eerste deel van de vierdelige serie bevat een simpel en bekend, maar aantrekkelijk Young Adult-verhaal met spanning, romantiek en fantasie. Liefhebbers van Twilight kunnen hun hart ophalen: ze kunnen genieten van een nieuwe serie.  

Nora wordt tijdens biologieles geconfronteerd met een nieuwe partner voor een opdracht. Ze mag haar opdracht niet langer met beste vriendin Vee doen, maar ze moet samenwerken met nieuweling Patch. Fitzpatrick zet hiermee twee boeiende personages neer. Met Patch slaat ze een aloude weg in: de jongen lijkt alle eigenschappen te bezitten die ‘de ideale’ jongen niet heeft. Toch valt de naïeve, vrolijke Nora op hem, tegen beter weten in. Vanaf het begin vermoed je dat er iets met Patch is. Zijn familie wordt niet beschreven, je weet niets over zijn verleden en hij heeft vreemde trekjes. Tegelijkertijd zijn zijn woorden doordacht: “Mensen zijn kwetsbaar, omdat ze gekwetst kunnen worden”. Natuurlijk wil Nora niet met hem samenwerken, maar ze moet. De strijd die Nora tijdens deze samenwerking levert - tegen zichzelf en de vlinders in haar buik en tegen Patch - is o-zo cliché, maar vormt ook een bron van leesplezier. Je hoort niet op de ‘bad guy’ te vallen, toch?  

Dan ontdekt Nora dat er meer aan de hand is. Wanneer ze op een avond de auto van Vee leent, rijdt ze een man met een bivakmuts aan. De volgende dag blijkt er niets aan de hand te zijn, maar dan lijken mensen in haar omgeving gevaar te lopen. Daarnaast gaat Patch zich steeds mysterieuzer gedragen en wanneer Jules en Elliot verschijnen, lijkt het mysterie compleet. Wie is er goed? Wie is er slecht? Ook hier hangt Fitzpatricks verhaal van voorspelbaarheden en extreme toevalligheden aan elkaar. Zo is de connectie tussen Elliot en een eerder gepleegde moord snel gemaakt en lijkt het weer precies op de noodlottige momenten om te slaan van goed naar slecht. Toch blijft het verhaal aantrekkelijk, mede door de herkenbare of humoristische uitingen van Nora en Patch. Zo is de strijd “Ik was, jij droogt” in menig huishouden een terugkerend thema bij het afwassen en zorgen de ruzies tussen Patch en Nora meerdere malen voor een lach op je gezicht. Fitzpatrick vertelt Nora’s verhaal vol emotie, spanning en humor, waardoor het mogelijk wordt haar vanaf het begin goed te volgen.  

Wanneer de nieuwe psycholoog van Nora verschijnt, neemt het verhaal een wending. Zij vertelt Nora dat ze op moet passen voor Patch en Nora is vastbesloten te achterhalen wat er aan de hand is. Langzaam trekt Fitzpatrick de parallel met de proloog van het verhaal en dan vallen verschillende puzzelstukken op hun plaats: “Red één mensenleven en je hebt je vleugels weer terug.”  

Tot de laatste bladzijden blijft de ware afloop onduidelijk. Wie is er goed? Wie is er fout? Daarbij blijft Nora het naïeve, maar stoere meisje dat uit wil zoeken wat er aan de hand is. Vanaf het begin sluit je Nora in je hart en dit blijft, tot het einde. Haar naïeve beslissingen bezorgen je af en toe rillingen: tegenhouden kun je haar niet.  

In de slotpassages krijgen we antwoorden. Via verschillende verwachte en onverwachte wendingen neemt Fitzpatrick ons mee naar het laatste stukje van Nora’s verhaal. Ten minste: het eerste deel van haar verhaal. Alles in de slotwoorden wijst op een tweede deel, Crescendo.  

Hush, Hush bevat een overbekend verhaal met weinig nieuwe elementen en diepgang, maar blijft aantrekkelijk door de schrijfstijl, de humor, de spanning en de romantiek. Je smult van de strijd tussen Nora en Patch, gruwelt bij de walgelijke misdaden en krijgt kippenvel van de mysterieuze blikken van Elliot. Na het lezen van Hush, Hush ben je nog niet klaar met Nora en Patch. “We moeten nog heel wat bespreken.”