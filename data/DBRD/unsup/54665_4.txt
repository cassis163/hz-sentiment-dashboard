Ella Vreeland wordt helemaal teruggeworpen op zichzelf na het plotseling overlijden van haar minnaar David Mulder. Het bedrijf van David Mulder was een cliënt van het pr-bedrijf waar Ella voor werkt. David was lid van een rijk en machtig eliteclubje waarvan de leden al jaren toegang hebben tot een middel tegen veroudering. De ontdekker van dit middel is Jacob Grünberg. Hij en zijn medewerkers willen dit koste wat het kost geheim houden.
Behalve dat Ella ontzettend veel verdriet heeft over het overlijden van David, komen nu ook de redenen naar boven waarom al jaren zo depressief was. Ze zou daar maar met één persoon over kunnen spreken en dat is haar moeder.
Ingrid Oonincx heeft knap weergegeven hoe het komt dat men besluit om te stoppen met bepaalde medicatie. Omdat het de gevoelens zo enorm afstompt en omdat men gewoon weer wil kunnen voelen hoe het is om een mens te zijn.

Behalve dit gevecht met zichzelf, wordt de hoofdpersoon bedreigd door iemand die te maken schijnt te hebben met het meedogenloze wereldje waarin David Mulder verzeild is geraakt. Ze gaat op onderzoek uit en komt dankzij haar doorzettingsvermogen steeds dichterbij de waarheid.
Meer en meer raakt ze verstrikt in het web dat Jacob Grünberg om zich heen gesponnen heeft om buitenstaanders op afstand te houden. Alleen maar rijk zijn is voor hem niet meer genoeg, nu wil hij ook wereldwijde erkenning voor zijn uitvinding. Dat gaat niet zonder slag of stoot omdat er ook anderen bij betrokken zijn die de prijs van het medicijn hoog willen houden. Niemand mag weten uit welke bestanddelen het medicijn is opgebouwd, het is te gruwelijk.

Dit verhaal heeft me steeds weten te boeien. In het begin alleen uit nieuwsgierigheid naar de zoektocht, maar al snel ook door de wijze waarop Oonincx de hoofdpersoon tot leven heeft weten te wekken. Een mens van vlees en bloed met reële gevoelens. Ook gevoelens van onmacht die men heeft wanneer men te maken krijgt met een ouder dit begint te dementeren.
Je weet dat je er niets aan kunt veranderen, maar je wilt er zo veel mogelijk zijn voor deze ouder. Dit gegeven verlangt van Ella dat ze weer een moeilijke keuze moet maken, net zo moeilijk als de keuze dit ze jaren terug moest maken en die ten grondslag lag aan haar depressie. Ook nu valt achteraf niets meer terug te draaien.

Deze auteur heeft met 'Medicijn' een goed doordacht verhaal geschreven over het trachten de ouderdom te beheersen, over het geheim van de eeuwige jeugd. Hoe mensen er door hun wens dit geheim te kennen en beheersen kunnen veranderen in nietsontziende jagers.
Soms lijkt het erop dat bepaalde beroemde mensen niet ouder worden, maar is dat wel zo of is het alleen maar schone schijn? De tijd zal het leren...