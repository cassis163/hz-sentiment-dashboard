Yessin is nog geen 12 jaar, maar staat toch al voor moeilijke keuzes. In zijn klas is het oorlog. Ali, de leider van de jongens, tegenover Sara (en de meisjes). Ali pest Sara, maar doet ook ergere dingen, zoals stelen. Yessin moet meedoen, anders hoort hij er niet meer bij en dat wil hij niet. Yessin wil goede punten halen, want hij wil naar een goed college, maar door Ali wordt dat moeilijk. Ali’s Oorlog gaat over keuzes maken, pesten, school, jezelf zijn en sterk in je schoenen staan.  

Lydia Rood is een bekende Nederlandse schrijfster voor zowel kinderen als jongeren en volwassenen. Wist je dat ze haar eerste boek schreef toen ze 25 jaar oud was? Ondertussen heeft ze al ongeveer 100 boeken geschreven, ook dit boek is een schot in de roos.  

Ali’s Oorlog vertelt het verhaal van vele schoolkinderen. Bijna iedereen krijgt wel eens te maken met enkele gebeurtenissen die Yessin meemaakt. Daarom is het boek zo goed, het is universeel. Lydia Rood heeft een vlotte schrijfstijl. Je gaat meteen op in het verhaal en je blijft verder lezen, want de spanning stijgt met elke pagina.

Er komen veel problemen aan bod in het boek, maar het centrale thema is toch wel de keuze tussen trouw blijven aan jezelf of meedoen met de groep. Groepsdruk is iets waar iedereen, jong en oud, mee te maken krijgt. Welke leeftijd je ook hebt, het blijft moeilijk.

Lydia Rood vertelt het verhaal realistisch en duidelijk. Het boek is gebaseerd op ware gebeurtenissen en dat maakt het extra intens. Lydia Rood vond de inspiratie voor haar verhaal bij Mikael Altun, toen ze op zijn school was als schoolschrijfster. Hij is een getalenteerd verteller en Rood besloot om zijn verhaal, dat voortkomt uit eigen ervaringen, op te schrijven. Ali’s oorlog focust zich vooral op het psychologische gedeelte daarvan. Het boek geeft goed weer hoe het is om gepest te worden, of om het slachtoffer te zijn van groepsdruk. Lydia zet een zwaar thema mooi om in woorden. Het verhaal doet je meteen meeleven met Yessin, zodat je jezelf verscheurd voelt worden door de problemen die hij heeft en de keuzes die hij moet maken. De spanning loopt op tot de allerlaatste pagina’s, waardoor je blijft lezen. Dat is wat een goed boek moet doen en dat gebeurt.  

Een aanrader voor alle jonge en zelfs oudere lezers. Het boek zou verplichte lectuur moeten zijn op de lagere school, zowel voor leerlingen als voor leerkrachten.