‘Eindspel’ van Isa Maron is het vierde en laatste deel in de Noordzeemoorden serie. Vier jaar lang heb ik rond deze tijd van het jaar kunnen genieten van de schrijfkunsten van Isa Maron en ik moest wel even slikken toen ik aan het laatste deel begon. Want dat is het einde van Kyra en Maud, twee dames die ik inmiddels wel in mijn hart heb gesloten.

Maar een laatste deel in de serie betekent ook dat er een ontknoping volgt, Kyra erachter komt wat er met haar zus is gebeurd en wat er met de hoofden zijn gebeurd. Dat is ook wel weer fijn. Maar Isa Maron zet je als lezer eerst nog even goed op een ander spoor, namelijk de moord op een echtpaar. Deze zaak loopt als een rode draad tussen de andere zaken door, wat het zo ongelooflijk boeiend maakt.

Geloof me, ‘Eindspel’ laat je echt niet los tot je de laatste pagina hebt gelezen. Wat heeft Isa Maron met de Noordzeemoorden serie een geweldige serie van internationale allure neergezet. De verhaallijnen zitten allemaal ontzettend goed in elkaar (ik zie Isa Maron net als Kyra met een grote blanco muur met allerlei punaises en rode wol) en komen in ‘Eindspel’ als een geweldig breiwerk bij elkaar. Zo goed dat je er kippenvel van op je armen hebt lopen.

Toen ik begon met lezen in ‘Eindspel’ had ik hoge verwachtingen en Isa Maron heeft ze allemaal waargemaakt, en er zelfs nog een schepje bovenop gegooid. Wat een geweldig einde, ik had het niet anders willen zien. Ik kan door blijven gaan over hoe geweldig dit boek is, maar de eindconclusie is gewoon: GA DIT LEZEN!

Isa Maron heeft met ‘Eindspel’ een geweldig einde aan de Noordzeemoorden serie geschreven. Perfect, maar ook retespannend tot aan het eind. Het beste einde wat een lezer zich kan wensen, maar dan nog een stukje beter.