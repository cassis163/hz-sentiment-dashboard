Het verhaal gaat over Elsa. Een meisje van 7 (bijna 8). Het verhaal lees je vanuit haar beleving, met alle logische onderwerpen waar een kind van 7 uit 2015 zelf mee opgroeit. Facebook, ipads, wifi, spotify is allemaal heel normaal. Elsa is verzot op haar gestoorde oma die je hardop laat lachen om haar vreemde uitspraken en avonturen, maar daarnaast ook laat zien hoeveel een oma voor een kleinkind kan betekenen.

Elsa is een wijsneus die alle kennis van wikipedia haalt, van wie Harry Potter het idool is, die geestige opmerkingen maakt en je laat voelen hoe het is om anders te zijn. Samen met oma reist ze af naar bijna wakkerland waar oma haar sprookjes vertelt over 7 koninkrijken. Elsa is altijd de held van het verhaal. Maar plots moet ze dan ook een held zijn in de echte wereld en brieven bezorgen van haar oma. Bij iedere brief zie je meer van de sprookjes en kom je erachter dat die een kern hebben in de echte wereld.

Backman is één van mijn favoriete schrijvers. Hij laat je volledig opgaan in de hoofdpersoon en weet je aandacht tot de laatste bladzijde vast te houden. Hij schrijft eigentijds, vol met humor maar weet je ook te raken en te ontroeren. Dit boek staat bij mij op 1. Wauw!