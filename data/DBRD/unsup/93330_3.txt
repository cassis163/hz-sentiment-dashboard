Nu het kalifaat van Abu Bakr al-Baghdadi alias kalief Ibrahim op z’n laatste benen lijkt te lopen, vraagt journalist Rudi Vranckx zich af wat er gebeurt als IS uiteindelijk zonder territorium komt te zitten. Is de strijd dan gestreden of wordt het een pyrrusoverwinning?

In 'Harde Tijden' kijkt Vlaanderens bekendste oorlogscorrespondent eerst achteruit. Getuigenissen van overlevenden geven een huiveringwekkende inkijk in de gruwel van het kalifaat. Ook de rest van het boek steunt sterk op dergelijke verhalen van ‘gewone’ mensen. Een voormalig lid van de IS-zedenpolitie in Turkije, rebellen op slippers in Libië, een rapper in Tunesië, een cartoonist in Jordanië, een dronepiloot in Los Angeles, een yezidi-jongen in Irak, … Vranckx reist de wereld af, op zoek naar de ervaringen van herkenbare mensen.

Dit handelsmerk van Vranckx (zie ook de tv-reeks ‘Kleine Helden’) is zonder twijfel het sterkste aspect van het boek. Verwacht geen glasheldere analyse van de crisis in het Midden-Oosten, of een reeks berekende voorspellingen over hoe het nu verder moet. Harde Tijden is vooral het persoonlijke relaas van een gedreven journalist die z’n lens richt op de woede, de angst en de hoop van de echte slachtoffers van dit stukje geschiedenis. En dat meer dan eens met risico voor eigen leven.

De kenmerkende aanpak van Vranckx betekent niet dat hij geen pertinente vragen stelt over de toekomst. De laatste hoofdstukken zijn gewijd aan de ‘huis-, tuin- en keukenterreur’ die Europa momenteel teistert en de opkomst van een nieuw front: de cyberoorlog.

Opnieuw aan de hand van getuigenissen toont de auteur aan dat ook de opvang van terugkeerders verre van evident zal zijn. ‘Deradicalisering’ is een woord dat gemakkelijk in de mond wordt genomen, maar de realiteit is een stuk ingewikkelder. Volgens Vranckx breekt er dan ook een nieuwe strijd aan: die tegen de polarisatie en maatschappelijke verdeeldheid. In tijden van populisme en ‘post-truth’ zal goede journalistiek – de soort die nog zonder schroom durft streven naar ‘waarheid’ – een belangrijk tegengif zijn.

Lees de volledige recensie op Vreemder Dan Fictie.