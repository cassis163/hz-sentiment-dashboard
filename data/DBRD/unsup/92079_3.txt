Ruben Maitland is een forensisch wetenschapper die aan het hoofd staat van het forensische laboratorium GeneCrime. Hij werkt aan de ontwikkeling van een nieuwe techniek, die fenotypering heet en waarmee hij aan de hand van DNA een profiel kan maken van het uiterlijk en het karakter van criminelen. Hij werkt nauw samen met hoofdinspecteurs Phil Kemp en Sarah Hirst die staan te popelen om deze techniek te kunnen gaan gebruiken en die met elkaar verwikkeld zijn in een machtstrijd om een topfunctie binnen de politieorganisatie.
Maitland wordt geconfronteerd met de brute moord op twee van zijn collegas. Het ziet ernaar uit dat een sadistische moordenaar alles in het werk stelt om wraak te nemen op Maitland en hij maakt daarbij onder andere gebruik van dezelfde technieken die Maitland in zijn laboratorium gebruikt. In de privésfeer krijgt Maitland ook het een en ander te verduren als hij de ontrouw van zijn vrouw Lucy ontdekt. Ingrediënten te over om een spannende en boeiende misdaadroman aan het papier toe te vertrouwen. John Macken slaagt daar maar gedeeltelijk in.
DNA en alles wat daaraan verwant is, is voor een leek een vaak onbegrijpelijk onderwerp. John Macken maakt deze complexe materie zeer toegankelijk voor de lezer. Hij legt op een eenvoudige manier de werkwijze binnen een forensisch laboratorium uit. Bovendien beschrijft hij de personages erg herkenbaar.
Het verhaal en de plot lonen zich uitstekend voor een voortreffelijke misdaadroman. De schrijftrant van John Macken is echter soms een beetje warrig waardoor je regelmatig zinnen of alineas moet herlezen. Dat doet heel veel afbreuk aan het leesplezier. Het is dan ook geen pakkende en meeslepende misdaadroman maar een boek dat behoort tot de middenmoot van het genre. Leuk om te lezen maar daar houdt het dan ook mee op.