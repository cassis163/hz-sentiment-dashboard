Het isolement – Chantal van Mierlo

Over de schrijfster:
Chantal van Mierlo (Boxtel, 1979) verhuisde in 2001, na het afronden van haar studie International Business, naar Duitsland. Daar werkte ze in diverse functies in marketing en pr. Ze was hoofdredacteur van een internationaal customer magazine. In juli 2015 verschijnt haar eerste thriller, De nummers.

Achterflap:
Razvan raakt na een avond uit in Amsterdam geobsedeerd door de prachtige Coco. Hij heeft de eerste jaren van zijn leven in een weeshuis in Roemenië doorgebracht en na een moeilijke jeugd bij zijn adoptieouders zijn weg gevonden in internetcriminaliteit. Razvan droomt van een leven op het Roemeense platteland, samen met Coco. Hij weet echter maar één manier om haar voor zich te winnen: manipulatie. Om haar te isoleren begint hij een kat-en-muisspel. Als Coco door toedoen van haar stalker steeds verder in de problemen raakt, wordt ze opgevangen door Jeroen, de therapeut die haar gehandicapte broer begeleidt. Samen proberen ze de identiteit van Coco's stalker te onthullen. Maar is Jeroen eigenlijk wel te vertrouwen?

Mijn mening:
Het isolement is de tweede thriller van Chantal van Mierlo maar voor mij de eerste kennismaking met Chantal. Wat ik gelijk kwijt wil is dat het boek een heerlijke schrijfstijl heeft, het bestaat uit korte hoofdstukken die wisselend vanuit Razvan en Coco geschreven worden.
Dit drijft de spanning dermate op dat je het boek het liefst in een ruk uit wil lezen, stoppen is eigenlijk geen optie. Opvallend zijn ook de mooie quotes en vele zinnen die mij steeds tot nadenken hebben gezet.

Muziek was als een levensader voor hem, op geen andere manier kon hij dichter bij zijn ziel komen.

Coco en Razvan zijn de hoofdpersonen die beiden een enorme ballast uit het verleden met zich meedragen en hier totaal verschillend mee omgaan. Coco is een meisje wat erg eenzaam is en eigenlijk alleen haar gehandicapte broer Rocket als stabiele factor in haar leven heeft. Razvan daarentegen is eigenlijk net zo eenzaam maar hij heeft zijn gevoelens omgezet in haat. Haat naar de mensen die in zijn ogen alles van hem hebben afgenomen. Het is bizar te lezen hoever Razvan gaat om mensen kapot te maken, hierbij intensief gebruik makend van het internet. Je voelt de haat, de boosheid en vooral ook de angst van de mensen die hij onder druk zet. Het schud je ook even wakker als je ervaart hoever het internet je leven binnen kan dringen. Coco heeft heel veel moeite de mensen die haar willen helpen haar leven weer op orde te krijgen te vertrouwen, ze vertrouwt eigenlijk niemand meer, dit heeft natuurlijk te maken met het trauma uit haar jeugd. Het verhaal neemt je mee in de gedachten van zowel Coco als Razvan, de emoties worden zo reëel beschreven dat ik af en toe een brok in mijn keel kreeg.
Het plot was voor mij niet helemaal verrassend, mijn vermoeden werd deels bevestigd maar er kwam ook nog een mooi stukje emotie bij.
Een echte aanrader voor de lezers die houden van een psychologische thriller.

Schrijfstijl: *****
Spanning: ****
Plot: ***
Psychologie: *****
Originaliteit: ****



Dit boek is wat mij betreft een dikke 4 sterren waard

Bianca