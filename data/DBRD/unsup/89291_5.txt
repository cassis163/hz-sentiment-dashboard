Een cosplayer die een steampunk dokter Watson speelt is op Castlefest getuige van een bizarre moord. Hij krijgt hulp van iemand die wel heel erg lijkt op Sherlock Holmes. Al gauw blijkt er meer aan de hand te zijn en breekt de chaos uit op het terrein ... Ik ga geen complete recensie schrijven van 'De eindeloze paradox', deel 4 van de Castlefestkronieken. Ik heb de redactie van het boek gedaan en ga zelf deel 5 schrijven. Bovendien speel ik een kleine, doch belangrijke rol in het boek en het is raar als een personage een mening geeft over het boek waar hij in voorkomt, of niet? Wel wil ik dit boek van harte aanbevelen! Het is fantasievol, humoristisch, bevat levendige actie en een scheutje horror. Waren de vorige delen meer gericht op de fantasy, hier is de steampunk belangrijker en dan vooral de eerste SF-verhalen van mensen als Jules Verne, Arthur Conan Doyle en H.G. Wells. Maar ook zal iedereen die op Castlefest is geweest er iets in herkennen - van kraampjes en bands, tot cosplayers en de gezellige sfeer. Ook al ken je het festival niet, het blijft een leuk boek!