Ava stond altijd positief in het leven, maar sinds haar beste vriendin abrupt een einde aan haar leven heeft gemaakt staat haar leven volledig op z’n kop. Terwijl iedereen gewoon door lijkt te gaan met zijn doen en laten zit Ava nog midden in een rouwverwerking. Een pijnlijk proces dat waarschijnlijk nooit meer over zal gaan. Ze is boos op het leven, teleurgesteld in de mensen op school, maar vooral heel erg verdrietig en eenzaam na het verlies van haar beste vriendin. Eigenlijk voelt ze nu alleen nog maar negativiteit. Dan ontmoet ze Gideon, hij komt net als Eva bij Magic Kebab werken. Gideon kent Ava van school, maar zij heeft hem nog nooit gezien. Hij heeft haar dan ook nog nooit aangesproken. Dat zou Gideon ook niet durven, daar is hij veel te onzeker voor. Gideon heeft psychische problemen waarvoor hij bij een psychiater loopt en waar hij niet graag over praat. Eigenlijk praat hij helemaal niet, of nu ja, zo min mogelijk. Hij is daarin heel onhandig, wel schrijft hij gedichten. Tot Gideons eigen verbazing blijkt er tussen hem en Ava een klik te zijn. Hij besluit Ava een brief te schrijven. Wat volgt is en lange briefwisseling en het begin van een mooie vriendschap. Ze blijken elkaars beste medicijn en hoewel ze elkaars scherven niet kunnen lijmen kunnen ze er wel degelijk voor elkaar zijn.

Een schitterende chaos is een prachtig boek over twee intelligente jonge mensen die worstelen met hun persoonlijke problemen. Het verhaal speelt zich af in het verre Australië, maar had zich net zo goed bij jou om de hoek af kunnen spelen. De auteur Claire Christian gaat in dit hartverwarmende young adult boek pittige onderwerpen niet uit de weg. Ze bespreekt op ogenschijnlijk eenvoudige wijze de moeilijkheden waar adolescenten mee te maken zouden kunnen hebben. De auteur Claire Christian beschrijft op passende wijze problemen rondom rouwverwerking, zelfdoding, Borderline en automutilatie. Ze vult deze zware onderwerpen op een unieke en vooral liefdevolle wijze aan met sarcastische humor. Een schitterende chaos is dan ook geen zwaarbeladen boek over psychische problemen, maar maakt deze op een luchtige manier bespreekbaar. Het toont jongeren dat, als ze met vergelijkbare problemen te kampen hebben, ze in elk geval niet de enige zijn. Daarnaast bevat het boek zoveel meer. Het is ook een roman over liefde, begrip, familieproblemen, seks en hechte vriendschappen.

Een schitterende chaos is ontroerend, voelt soms wat ongemakkelijk, maar vaak ook erg grappig en lief. Het toont hoe chaotisch en onoverzichtelijk het leven kan zijn, maar soms ook zo onbeschrijflijk mooi.