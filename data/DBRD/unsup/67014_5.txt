In “het waterschaap” volgen we schaap Manfred (trouwens, echt een geweldige naam voor een schaap). Manfred wil niks liever dan zwemmen. Niet pootjebaden of poedelen, maar echt zwemmen. De andere schapen vinden dat alleen helemaal geen goed idee. Toch kan Manfred maar niet stoppen met fantaseren en dromen over alles dat hij zou kunnen doen in het water. Blijft het bij dromen of zou het Manfred lukken een manier te vinden om ooit echt een duik te kunnen nemen?

Wat als eerste opvalt aan dit boek is de extreem schattige cover. Een schaap in zwembroek met een snorkel, duikbril, zwembandjes en zwemvliezen aan, hilarisch! Het is natuurlijk een beetje gek dat een schaap wil zwemmen, maar juist dat maakt dit verhaal zo ontzettend leuk en grappig. Iedereen heeft weleens dromen die onmogelijke lijken, maar zijn ze echt wel zo onmogelijk? De boodschap in dit boek is in elk geval prachtig en op een hele kindvriendelijke manier vertelt en weergegeven. Het zijn maar korte stukjes tekst, waardoor het verhaal dan ook lekker vlot doorleest. Alles is op een hele duidelijk manier geschreven door auteur Annelies van Uden. Je leeft echt mee met schaap Manfred en je voelt alle emoties die hij voelt ook. Manfred is een echte doorzetter en ondanks dat het onmogelijk lijkt, blijft hij het toch proberen en naar oplossingen zoeken. Het is aan de ene kant een behoorlijk grappig verhaal, maar aan de andere kant ook redelijk serieus, er is een mooie balans tussen beide gecreëerd.

De illustraties van John Rabou in “het waterschaap” zijn heel liefelijk, realistisch, vrolijk, maar toch scheppen ze ook op een bepaalde manier rust. Je krijgt er echt zo’n fijn boerderij- en plattelandsgevoel bij. Mooie ruime platen met zachte kleuren. De illustraties versterken de tekst enorm. Kinderen zien alles gebeuren op de illustraties, waardoor het dus allemaal nog veel duidelijker en realistischer word. Dit boek is uitstekend geschikt om voor te lezen en samen op het gemak te bekijken. Zowel jong als oud zullen erg genieten van dit leuke en lieve verhaal.