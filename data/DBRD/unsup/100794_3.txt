Novak Djokovic is bekend, maar niet in de culinaire wereld. Djokovic is momenteel de nummer 1 tennisser in de wereld. Voor een topsporter is goede voeding ongenadig belangrijk en Djokovic vertelt in dit boek hoe hij, sinds hij glutenvrij eet, in topconditie blijft. Dat is in zijn geval iets ingewikkelder dan bij ‘gewone’ mensen, want hij reist ongeveer 11 maanden per jaar de wereld rond. Een hem onbekende arts ziet Djokovic op tv verliezen in een belangrijke finale, zoekt contact en wijst hem erop dat zijn verlies te maken heeft met voedselintolerantie en adviseert hem glutenvrij te eten.

In het eerste deel van Eten om te winnen vertelt Djokovic over zijn jeugd in Servië (toen nog Joegoslavië), waar hij leeft in een oorlogsgebied met veel verwoestingen. Als jongetje van 6 raakt hij gefascineerd door tennis, een op dat moment onbekende sport in Servië. Hij oefent en oefent en komt zo uiteindelijk naar boven. Tijdens zijn carrière gaat er, op cruciale momenten, altijd iets mis. In de finale bij de Australian Open, gebeurt dat weer. Zijn hoofd raakt vol, hij zit verstopt, zijn buik is gezwollen en hij weet niet meer wat hij moet doen en verliest de finale.
Djokovic gaat dan proberen glutenvrij te eten en vertelt over het gevecht om geen pizza – zijn ouders hadden een pizzeria – en gewoon brood meer te eten. Na 14 dagen glutenvrij eten, voelt hij zich optimaal fit en gezond en sinds die tijd, wint hij de ene na de andere wedstrijd waardoor hij momenteel nummer 1 staat.

Spicy salade met sobanoedels
Voor 4 personen

Ingrediënten
250 gram glutenvrije sobanoedels
1 rode paprika, gehalveerd, zaadjes verwijderd en in dunne reepjes
30 g rucola
2 el grofgehakte cashewnoten
2 el fijngehakte verse basilicumblaadjes
partjes limoen (naar keuze)

Voor de spicy vinaigrette
2 el romige biologische pindakaas
1tl zoutarme sojasaus
2 el geroosterde-sesamolie
2 el rijstazijn
2 tl hot sauce, zoals sriracha of tabasco
1 tl agavesiroop of honing

Aanwijzingen
Kook de sobanoedels volgens de aanwijzingen op de verpakking. Giet ze af en spoel ze onder koud water af. Zet ze opzij.
Meng terwijl de noedels koken alle ingrediënten voor de vinaigrette in een grote kom. Klop alles goed door elkaar. Hussel in dezelfde kom de afgekoelde sobanoedels voorzichtig met de vinaigrette, zodat ze er goed mee bedekt worden. Voeg de paprikareepjes en rucola toe. Schep de cashewnoten en basilicumblaadjes op de noedels. Voeg naar keuze een paar kneepjes limoen toe.

Het onderwerp glutenvrij spreekt me aan, maar als je niet geïnteresseerd bent in tennis of topsport, kun je beter een echt kookboek kopen. Dat geeft je meer en spannender recepten. Sporters leren van dit boek dat voeding belangrijk is en dat je dat zelf in de hand hebt.
Het boek bevat 24 eenvoudige recepten, een weekschema, informatie over glutenvrije ingrediënten, een schema hoelang bepaalde organen erover doen om te herstellen en een fitnesschema. De recepten zijn duidelijk geschreven en makkelijk te maken.
Doordat 2/3 van het boek over zijn manier van leven en tennis gaat, haak je halverwege een beetje af, dan komen er ook herhalingen en wordt het een beetje goeroe-achtig.
Het is niet een echt kookboek, maar geeft inzicht over hoe je als sporter glutenvrij beter functioneert.