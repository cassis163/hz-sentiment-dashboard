Eigenlijk wil ik het boek 3,5 sterren geven, maar dat kan niet, dus bij deze.

In Stilte leren we Bree en Archer kennen, de twee hoofdpersonages uit het eerste boek van Mia Sheridan dat is vertaald in het Nederlands. De serie bevat nog 11 andere delen, dus de komende tijd hebben we nog iets om naar uit te zien.

Bree is een jonge vrouw die na een traumatische gebeurtenis waarbij haar vader om het leven kwam, naar een stil dorpje verhuisd. In dat dorp komt ze al snel in aanraking met de kleurrijke bevolking, waaronder ook de dorpskluizenaar: Archer. Ze ziet hem voor het eerst op een parkeerplaats en voelt direct een verbinding met hem. Als blijkt dat Archer niet kan praten, gaat Bree er even vanuit dat hij doof is, net als haar vader. Met gebarentaal kan ze met hem communiceren. Al snel komt ze erachter dat Archer helemaal niet doof is, maar dat zijn stilte wordt veroorzaakt door zijn eigen trauma.
Vanaf dat moment laat Archer haar niet meer los en Bree begint een voorzichtige vriendschap met hem, die al snel uitgroeit tot een seksuele relatie.
Ze worden verliefd. Maar is hun liefde opgewassen tegen Archers trauma, zijn onzekerheid over wie hij is en kan zijn en tegen de inmengingen uit het dorp, en dan met name van de kant van Travis, de neef van Archer. Want ook Travis heeft gevoelens voor Bree.

In rap tempo ontwikkelt zich het liefdesverhaal, dat we voornamelijk uit het perspectief van Bree te 'horen' krijgen. Af en toe 'spreekt' ook Archer, maar zijn bijdragen zijn helaas zeldzaam. Helaas, want Archer heeft een prachtige stem en een bijzonder ontroerend verhaal te vertellen. Wat mij betreft had de balans dan ook zeker in het voordeel van Archer mogen doorslaan.

De plot is redelijk voorspelbaar. Maar is dat erg? Nee, want bij NA verwacht ik als lezer geen gecompliceerde thriller, maar juist een ontroerend liefdesverhaal om een paar uurtjes ontspannen in te verdwijnen. In dat opzicht is Stilte een geslaagd boek.

Wat ik minder vond, was met name de vertaling. Dit was de eerste NA (buiten mijn eigen boeken om dan) die ik in het Nederlands las, en sommige dingen gingen echt 'lost in translation'. Nu weet ik hoe lastig het is om een boek te vertalen, maar alsjeblieft... woorden als 'botergeil'? Brrrr... Nee, wat mij betreft zou iemand daar een flinke tik voor op de vingers hebben moeten krijgen. Niets sexy aan, zo'n woord. Daar kun je echt meer van maken.

Dat gezegd hebbende, raad ik Stilte absoluut aan, zeker aan liefhebbers van het NA-genre. Is de plot net zo indrukwekkend als een 'Colleen Hoover'? Nee. Kun je in Stilte urenlang verdwalen en met Bree en Archer een emotionele rollercoaster doormaken, om ten slotte het boek met een tevreden zucht dicht te slaan? Absoluut.

Van Mia Sheridan zou ik zeker nog meer boeken willen lezen. En van Archer zou ik absoluut nog meer willen 'horen'.