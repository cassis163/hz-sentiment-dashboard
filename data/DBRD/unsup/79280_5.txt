~ Het Young Adult boek Het Omgekeerde van Altijd is een boek over liefde, vriendschap, familie liefde, het inzien van je fouten en met deze om kunnen gaan en bovendien een tikkeltje tijdreizen. Justin weet hoe je een uniek boek schrijft en deze tot leven brengt. Dit boek bleef mij verrassen! ~

In Het Omgekeerde van Altijd, geschreven door Justin A. Reynolds, volg je Jack King. Hij heeft de pech dat altijd alles bijna lukt. Hij had bijna dat leuke meisje als zijn vriendin, maar zijn beste vriend was hem voor (en nee, dit is voor Jack helaas niet het enige voorbeeld). Maar wanneer hij met zijn beste vriendin op een feestje is ontmoet hij Kate, en Jack krijgt het gevoel dat het ongeluk is gestopt. Kate en Jack worden vrienden en alles lijkt goed te gaan, totdat Kate overlijdt aan een ernstige ziekte. Normaal gesproken zou hier het verhaal stoppen, maar Jack komt erachter dat hij zes maanden terug n de tijd is gegaan. Daar zit hij weer, op het feestje. En in drie, twee, één... daar is Kate weer. Gezond en stralend zoals bij hun eerste ontmoeting. Jack moet en zal Kate redden, maar is dit wel waarom hij terug in de tijd gaat?

Dit boek kwam eerder al uit in Engeland en Amerika, overal op YouTube en Instagram werd er over dit boek gehyped. En dat verdient dit boek naar mijn mening ook! En ja, ook de quotes van Becky Albertalli en Angie Thomas zorgde ervoor dat ik het boek nog meer wilde lezen.
Toen ik voor het eerst dit boek zag en er over hoorde, wist ik niet dat er tijdreizen in voor kwam. Toen ik hier achter kwam, werd ik een beetje nerveus: 'Ga ik nu wel dit boek nog zo goed vinden als ik dacht?'. Gelukkig kan ik zeggen dat ik dit boek super vond. Het is zo vlot geschreven en de plot loopt soepel door, ik had echt het idee dat ik door dit boek heen vloog! De liefde die Jack voor zijn vrienden, familie en vooral voor Kate voelt is naar waarheid geschreven. Het was makkelijk te begrijpen waarom hij voelde wat hij voelde. Het Omgekeerde van Altijd heeft een heel realistisch aspect in zich: Jack wilde er voor zorgen dat het met iedereen goed ging en geen pijn of verdriet had. Heel veel mensen (inclusief mijzelf) dealen hier nog steeds mee, maar in tegenstelling tot Jack hebben wij niet meerdere kansen. Dat tijdreizen waar ik me eerst nog een beetje zorgen over maakte, dat was uiteindelijk niet nodig. Het tijdreizen is maar een klein deel van het hele verhaal, en het stroomt mooi mee in de plot dat je er eigenlijk niet eens veel van merkt.
Het enige wat ik iets minder vond aan het boek (en niet het verhaal) is de variatie in grootte van de hoofdstukken. Nu, begrijp me niet verkeert, maar ik houd van korte hoofdstukken, heel simpel: dat vind ik persoonlijk gewoon fijner lezen. In Het Omgekeerde van Altijd heb je veel korte hoofdstukken, maar er zaten een paar grote hoofdstukken tussen die mij dan uit de flow van het lezen haalde. Ik weet het, ik weet het, niet iedereen gaat hier problemen mee hebben, maar als ik dan toch een negatief puntje moet benoemen, is dat het. Verder kan ik me geen één negatief puntje bedenken.
In de toekomst wil ik zeker meer van Justin A. Reynolds lezen!

Het Omgekeerde van Altijd is een realistisch en in sommige aspecten herkenbaar boek over liefde, vriendschap, familie en leren met dingen omgaan of deze juist veranderen. Justin geeft dit boek een extra sprankeltje door er tijdreizen aan toe te voegen, in een manier die ik nog niet had gelezen. Het is een Young Adult boek wat je laat denken over van alles en wat je waarschijnlijk moeilijk kan weg leggen. Ik raad dit boek aan als je veel van contemporary houdt maar is een keer iets net wat anders wilt.