Guillaume Musso, (1974, Antibes, Frankrijk) heeft na zijn middelbare school als ijsverkoper in New York gewerkt. Veel van zijn boeken spelen zich ook (deels) in de Verenigde Staten af. Met een koffer vol ideeën keerde hij terug naar Frankrijk, waar hij eerst een studie economie afrondde en les gaf in dit vak. Zijn eerste thriller kwam uit in 2001. Zijn tweede boek, Et après 2004, ging meer dan een miljoen keer over de toonbank, en werd vertaald in 23 talen. In 2009 werd dit boek verfilmd. Vanaf 2004 verscheen er elk jaar een thriller van zijn hand. In 2011 kwam zijn negende boek, Bericht uit Parijs, uit en was Musso de bestverkopende auteur in Frankrijk.
Een week voor Kerstmis, op een druk vliegveld in New York, botsen twee mensen tegen elkaar op en laten hun mobiel vallen. Madeline, een Engelse bloemenverkoopster uit Parijs en Jonathan, een gewezen Franse chef-kok, die een klein restaurant in San Francisco bezit, ontdekken pas thuis de vergissing. Door omstandigheden lukt het niet om de telefoons uit te wisselen en als nieuwsgierigheid het wint van de noodzaak om de telefoons à la minute naar de rechtmatige eigenaar terug te sturen, raken Jonathan en Madeline in de ban van de informatie die ze op elkaars telefoon ontdekken. Ieder heeft zo zijn geheimpjes en naarmate ze dieper graven in het verleden, ontspint zich een kat-en-muisspel dat eindigt in een gevaarlijke zoektocht als blijkt dat hun levens door één gemeenschappelijke gebeurtenis onlosmakelijk aan elkaar verbonden zijn.
Het is niet ondenkbaar dat mobieltjes toevallig verwisseld worden  het feit dat tegenwoordig iedereen zijn eigen gsm verfraait met allerlei omhulsels daargelaten. Een intrigerend gegeven, dat spannend wordt uitgewerkt als beide telefoonbezitters besluiten elkaars mobiel nog even te houden en vervolgens binnenstebuiten te keren. De hedendaagse gsms zijn toegerust met een agenda, dataopslag van documenten, messenger services en daarom een blauwdruk van het leven dat je leidt. Madeline en Jonathan zijn behept met een verleden dat ze krampachtig willen verbergen en een aantal van hun geheimen liggen versleuteld opgeslagen in hun gsm. Dat nu net hun telefoons verwisseld worden, is de basis voor een plot die, naarmate de dagen verstrijken, ingenieuzer en gecompliceerder in elkaar zit dan aanvankelijk blijkt. Hierin zit de kracht van Musso. In het begin leest Bericht uit Parijs als een veredeld bouquetje, waarin je wacht op de liefde die hoe dan ook komt. Geen Fransman ontkomt aan romantiek, maar Musso's weg ernaartoe is grimmig, meedogenloos en zonder scrupules. Wanneer duidelijk is geworden wat Madeline en Jonathan bindt, word je meegezogen in hun zoektocht, die via Zuid-Frankrijk en Engeland leidt naar New York, waar het barre winterse weer voor diverse obstakels zorgt.
Een leuk detail is de quote waarmee de auteur elk hoofdstuk begint. Dit kan een zin uit een boek zijn, of een filosofische uitspraak van een oude meester of geleerde. Hiermee laat Musso zien dat hij geen doorsnee schrijver is en zich niet bedient van een strak en voorgeschreven format. Daarnaast speelt hij met genres: Bericht uit Parijs wordt heel algemeen als 'thriller' aangeduid; elk toegevoegd adjectief zou de lading niet dekken. Soms is het boek zo lichtvoetig als een chicklit, dan weer keihard als een politieroman. Het psychologische aspect zit in de uitstekende uitwerking van de plot en de hoofdpersonages. Een minpuntje is dat het verhaal vrij oppervlakkig begint. Het zou jammer zijn als de lezer dan zou afhaken, want het boek ontpopt zich als een superspannende thriller die je, als je eenmaal door die eerste hoofdstukken heen bent, niet meer weg kunt leggen. Bericht uit Parijs vraagt om nog meer vertaalde schrijfsels van deze veelzijdige auteur.