Het fijne aan onbekende auteurs of debutanten is dat je altijd voor een verrassing komt te staan. Soms een goede, soms een minder goede… en spijtig genoeg soms zelfs een slechte.
Dus Levend aas van Katrien Van Effelterre was tot ik begon te lezen een vraagteken.

Levendig en vlot beschrijft de auteur het verhaal van undercoveragente Patricia die jacht maakt op een kerel die via datesites vrouwen lokt en als ze niet voldoen aan zijn normen, ze vermoordt.
We krijgen een inkijk in het verleden van Patricia en op het politiekorps waar ze deel van uitmaakt.

Drie kwart van het boek kon ik me niet van de indruk ontdoen dat ik opzettelijk op een verkeerd been werd gezet. Een uiteenzetting hiervan moet ik jullie schuldig blijven anders is de moment suprême van het ganse verhaal reeds weg.
Maar ik heb ontzettend genoten van dit spannende boek, dat me geen enkele bladzijde verveelde of mijn interesse liet verminderen. In een rotvaart was het uitgelezen en na een kijkje op de website van Katrien Van Effelterre ontdekte ik, met een klein vreugdesprongetje, dat ze blijkbaar nog een boek geschreven had, nl. Vossenspoor.
Hopelijk kan ik dit snel bemachtigen en hoop ik dat dit boek even goed is als Levend aas.

Een woord: topboek!

Rating: 4,5/5