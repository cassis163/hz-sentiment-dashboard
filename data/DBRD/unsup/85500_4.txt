Inmiddels alweer een tijdje geleden deed ik mee aan een giveaway op deze site. Ik was dan ook blij verrast toen ik een paar dagen erna een mailtje had ontvangen met de mededeling dat ik de gelukkige winnaar was van een kopie van Adorkable en het boek in de brievenbus kon verwachten! Lucky me :)

Adorkable is een leuk verhaal over twee mensen die elkaar vanaf het begin niet uit kunnen staan. Door omstandigheden komen ze elkaar echter steeds weer tegen, vliegen elkaar in de haren en halen elkaar het bloed onder de nagels vandaan. Toch is er een zeker aantrekkingskracht en groeien ze langzaam maar zeker naar elkaar toe. Precies het soort verhalen waar ik graag over lees. Heerlijk zwijmelen! Deze keer was het ook nog een keer extra leuk omdat Jeane net als ik een blogger is en veel dingen kwamen toch wel een beetje bekend voor ;)

Het verhaal beleef je afwisselend door de ogen van Micheal en Jeane. Jeane en ik hadden echter een moeizame start. Jeane is namelijk iemand die precies weet wat ze wil. Ik heb totaal geen probleem met zelfverzekerde personages die weten wat ze willen, ik hou er zelfs van. Jeane, echter, was op momenten TE zeker van haarzelf en weigerde in te zien dat het ook anders kon. Ze weigerde te geloven dat je niet altijd tegen alles aan hoeft te schoppen, gewoon omdat het kan. Dat de wereld niet alleen om haar draait en dat als anderen een eigen mening hebben dit ook mag en niet iedereen haar mening over hoeft te nemen. Gelukkig is Adorkable ook een reis naar volwassen worden voor haar. Een nieuw en beter inzicht krijgen in de wereld om haar heen en hoe zij daar in past. Zo groeiden we toch naar elkaar toe en had ik op een gegeven moment niet meer de neiging om haar achter behang te willen plakken :)

Ook Michael maakt een persoonlijke groei door in Adorkable. Hij was altijd de populaire jongen. De ster van het team en allemansvriend. Hij snapte dan ook totaal niet wat Jeane tegen hem heeft en waarom hij telkens bij haar terug keert, ook al kan hij haar niet uitstaan. En Jeane hem. Ze heeft helemaal niets wat hij ook maar aantrekkelijk vind en haar kleren verblinden hem elke keer. Dus waarom krijgt hij haar niet uit zijn hoofd? Langzaam maar zeker begint hij echter te zien dat niet alles is wat het lijkt en dat een minder mooie buitenkant toch iets heel waardevols kan bevatten... OH, Michael is precies het soort vriendje dat ik ook graag zou willen hebben... *Zucht*

Naast een liefdesverhaal zit er toch een duidelijke boodschap in dit boek. Een boodschap die prachtig verwoord wordt en mij toch wel een warm gevoel van binnen gaf. Volgens Adorkable en haar schrijfster Sarra Manning heeft iedereen namelijk een stukje "weirdness," om het in Jeanes woorden te omschrijven, en de mensen die je liefhebben zullen dat accepteren. Daarom is het niet iets om je voor te schamen maar dien je het met open arme te koesteren. Het maakt je tot wie je bent en niemand hoeft zijn ware ik voor andere te verbergen.

Ik wil toch nog een laatste opmerking plaatsen en dan wel over het covermodel op de kaft, die helemaal niet op Jeane lijkt. Jeane, die altijd heel aparte en unieke combinaties aanheeft. Toch wel gevulder is dan de gemiddelde meid en altijd gaat voor een flitsende anders dan anders look. Daar hadden ze bij het maken toch even op kunnen letten...

Conclusie
Adorkable is een leuk en grappig boek dat tegelijkertijd ook een mooie boodschap probeert over te brengen. Het bevat twee geweldige personages die om de haverklap in elkaars haren vliegen, maar toch langzaam maar zeker naar elkaar toe groeien. Een heerlijk boek om bij te zwijmelen en ik raad het iedereen dan ook van harte aan :)