Het bizarre verhaal in Rivalen eindigde met de verdwijning van Madison en de arrestatie van Aster. Voor heel even leek dat het einde. Echter, voor even. In Zwarte lijst, het tweede deel in de serie ‘Beautiful Idols’, dendert het thrillerverhaal van Alyson Noël voort. De spannende roman, vertaald door Irene Paridaans, sluit naadloos aan bij het eerste deel en bevat, meer nog dan in het eerste deel, mysteries, jaloezie en haat. Het legt de andere wereld in Hollywood bloot.
Hoewel Aster vastzit in de zaak rondom Madison blijft Layla er heilig van overtuigd dat ze onschuldig is. Wanneer Layla een doos krijgt, met daarin bijzondere informatie, wordt haar gedachte versterkt en gaat ze op zoek naar de waarheid: ‘Ik moet je zien. Ik denk dat ik zojuist onze eerste aanwijzing heb gevonden.’ Samen met Tommy probeert ze uit te zoeken wat er met de verdwenen Madison is gebeurd en wie de dader is.
Vrijwel direct weet Noël de aandacht van de lezer te trekken. Geleidelijk leidt ze haar verhaal in en laat ze personages uit het eerste deel van de serie terugkomen op het toneel. Boeiend daarbij is de diversiteit binnen het verhaal, waarbij elk personage een stem krijgt. Aster vertelt haar verhaal vanuit de gevangenis, Tommy en Layla bekijken de situatie vanuit hun perspectief, Mateo (die ogenschijnlijk losstaat van Madisons verhaal) vertelt zijn verhaal en Treny – de journaliste – krijgt ook een stem. Zelfs de verdwenen Madison komt in het begin van het verhaal aan bod. Hiermee zorgt Noël meteen voor een bijzondere vorm van spanning: als lezer weet je meer dan de hoofdpersonen, maar je kunt hun handelen niet beïnvloeden. Met jeukende vingers en de continue drang om delen van de oplossing door te spelen lees je hoofdstuk na hoofdstuk, in de hoop dat de personages de antwoorden zelf snel zullen vinden.
Na een vrij rustige intro voert Noël het tempo in het verhaal op, waarbij ze op de juiste plaatsen in het verhaal cliffhangers plaatst. Met de vrijlating van Aster wordt een nieuwe opening gevonden. Aster sluit zich aan bij Layla en Tommy, in de zoektocht naar Madison. Met de politie achter zich en het dreigende proces dat als een zwaard van Damocles boven haar hoofd hangt, wil ze uitzoeken wat er gebeurd is. Tegelijkertijd wordt Layla verder in het nauw gedreven door de dreigbriefjes die ze steeds ontvangt.
Hoewel Noël de personages keer op keer bewust het drama op laat zoeken, en daarmee haar verhaal voorspelbaar maakt, zorgt ze op die manier tevens voor spanning. Aster, Layla en Tommy lijken, mede door hun nieuwsgierigheid, geboren ongeluksvogels en lokken elke vorm van gevaar uit. Cliché-elementen, zoals mysterieuze briefjes en expliciet verdachtmakende opmerkingen, sieren het verhaal en zorgen op klassieke wijze voor continue dreiging; niet uniek, maar wel effectief.
Zwarte lijst blijkt een klassieke spannende roman die het moet hebben van de kenmerken van dit genre. Een hoog verhaaltempo, veel suspense, te verwachten verhaalwendingen, oppervlakkige maar uitgesproken karakters en het soms wat bizarre verloop maken het verhaal mysterieus en aantrekkelijk. Een combinatie van haat, liefde, jaloezie en macht die - nog meer dan in het eerste deel - naar voren komt, bepaalt de succesvorm binnen dit verhaal. Als lezer geniet je van de romances die ontstaan, de relatiebreuken die daarop volgen en de gevolgen van jaloezie. Tegelijkertijd zoek je naar het ware verhaal en speur je mee naar de dader of daders. Meer dan in Rivalen poogt Noël bij de werkelijkheid te blijven. Het gevolg is een iets minder bizar verhaal, dat daardoor sterker en aantrekkelijker is dan het eerste deel. Helaas verliest ze daarbij het verhaal rondom de nachtclubs uit het oog. Waar in Rivalen aandacht was voor deze boeiende sector, lijkt de aandacht daarvoor in Zwarte lijst verdwenen; meer dan een achtergrondgegeven is het niet meer. Daarmee gaat een beetje uniciteit van de ‘Beautiful Idols’-serie verloren.
Toch blijkt de combinatie van een roman met thrillerelementen effectief. Noël bekoort de lezer met Zwarte lijst en wakkert met een spannend, maar zeer open einde de leeshonger aan. Kom maar op met het derde deel!