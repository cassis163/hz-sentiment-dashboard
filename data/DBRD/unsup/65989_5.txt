Kristallen ziel is het tweede deel van het tweeluik Drakenijs. In deel 1 maakte ik al kennis met het leven in de drakenburcht, de tochten over de ijsvlaktes, de snerpende kou, de zielen die bewaard worden in het ijs, de IJsdraken en de Aos Si. In deel 2 gebeuren er weer heel veel spannende dingen. Fenna moet haar belofte inlossen, maar de prijs die ze daarvoor moet betalen is wel heel erg hoog. De wisselkinderen worden geplaagd door wat er in het verleden is gebeurd. Horen ze eigenlijk wel bij de wereld waar ze bij zouden moeten horen? Darion krijgt een slecht bericht en ook de draken en de Hoeders van de zielen maken allerlei gevaarlijke momenten door. Een spannend vervolg van deel 1 dus, dat mij als lezer voortdurend bleef boeien. Dit tweeluik is een aanrader voor de fantasylezer, zeker wanneer je van Ijsdraken houdt die in een barre wereld van ijzige kou voorkomen en je stiekem ook wel van griezelen houdt, want de Aos Si zijn schurken die nergens voor terugdeinzen.