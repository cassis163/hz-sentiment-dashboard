Ongeveer een jaar na het verschijnen van de eerste bundel historische verhalen hebben de mensen achter Historische Verhalen alweer een vierde bundel klaar: Historische verhalen – verzamelbundel II. Dat dit vierde boek deel 2 heet, komt doordat het de opvolger van het allereerste boek is, opgesteld volgens hetzelfde concept: het is de bundeling van de korte verhalen die in de loop van het voorbije jaar op historischeverhalen.nl verschenen.  

Iedereen die aspiraties heeft, kan historische fictie opsturen naar historischeverhalen.nl. De regels zijn eenvoudig: het is fictie die zich afspeelt binnen een historisch correct kader. Aan de gekende geschiedenis mag men dus niets wijzigen, maar daarbinnen hebben auteurs alle ruimte om fictieve personen te plaatsen die wat beleven. De beste inzendingen halen de website, en na het jaareinde ook de verzamelbundel. De eerste bundel bestond uit 27 verhalen, dit keer zijn het er 20. In de bundel wordt bovendien wat meer duiding bij elk verhaal gegeven zodat de lezer de achtergrond leert kennen waartegen het verhaal zich afspeelt. Dat is niet alleen boeiend, maar in sommige gevallen ook wel eens nodig. Het blijft verbazen dat heden ten dage, nu alles al gezegd en geschreven is, zo zou men denken, er af en toe nog een gat in de markt gevonden wordt waar menig lezer enthousiast van wordt.

De mate waarin dat gat in de markt gevuld wordt, hangt nauw samen met wat de makers van de bundel aangeleverd krijgen. Vijftien verschillende auteurs zorgden hiervoor, Paul Christiaan Smis op kop met drie verhalen. Hij, en nog een viertal anderen, hebben ook in voorgaande bundels gepubliceerd en hebben reeds bewezen een sluitend en origineel historisch verhaal te kunnen vertellen. De anderen hebben nooit eerder in een bundel van Uitgeverij Historische Verhalen gestaan.  

De verhalen zijn verdeeld in vier categorieën: oudheid (4), middeleeuwen (4), vroegmoderne tijd (7) en moderne tijd (5). Slechte verhalen zitten er niet tussen. Hooguit kan men van enkele ervan zeggen dat ze weinig te bieden hebben omdat ze amper wat toevoegen aan de historische achtergrond of omdat de auteur er niet in slaagt om het verhaal voldoende tot leven te laten komen op het beperkt aantal bladzijden dat hem/haar is toebedeeld. Boeiender zijn die verhalen die de lezer iets geven dat de fantasie prikkelt. Noemenswaard is bijvoorbeeld Coriovallum van Killian McNeil. Zijn schoonvader vond ooit een intact potje zalf uit de Romeinse tijd in de buurt van Heerlen en de auteur breide er een verhaal rond dat zou kunnen verklaren hoe het potje daar gekomen is. Maar ook Paul Christiaan Smis’ verwisseling van prinses Paulientje – de latere koningin Wilhelmina – kort na de geboorte, of Hay van den Munckhofs relaas van de Friese Hisse spreken erg tot de verbeelding. Deze verhalen lijken meer af dan sommige andere. Dat andere auteurs hier niet genoemd worden, betekent overigens geenszins dat hun verhalen niet aan deze voorbeelden zouden kunnen tippen! Het aanbod is wel degelijk gevarieerd en de meerderheid van de verhalen kwalitatief erg goed.

De verhalen zijn niet alleen verdeeld over meerdere millennia aan historiek, ze spelen zich ook af over heel de wereld. Een aantal ervan situeert zich in Nederland of Vlaanderen, maar de auteurs visten ook gretig buiten deze vijver, wat verhalen opleverde die zich afspelen in onder andere Azië, het oude Egypte, Italië en Scandinavië. De auteurs doen hun best om divers te schrijven. De redactie is puik uitgevoerd en slechts een enkel foutje werd over het hoofd gezien. Het boek is, net als vorige edities van de uitgeverij, heel degelijk afgewerkt en bovendien voorzien van een bijzonder mooie cover van de negentiende-eeuwse schilder Barend Cornelis Koekkoek. Deze bundel is een noodzakelijk hebbeding voor wie van historische fictie houdt.