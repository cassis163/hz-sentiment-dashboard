De 7-jarige Sara groeit op bij haar moeder maar wordt daar gevangen gehouden, ze mag niet naar buiten en moet heel veel klusjes doen voor haar moeder. Zij gaat niet naar school en wordt compleet verborgen gehouden voor de buitenwereld. En in huis regeert moeder met ijzeren hand. Moeder is niet snel tevreden en laat dit merken ook. Moeder kent geen genade en wil steeds meer zodat Sara bijna de hoop verliest, ze moet haar moeder tevreden blijven stellen. Bijna… want Sara blijft vechten voor haar vrijheid. Ondanks alle lichamelijke en psychische straffen blijft Sara hopen, ze wil zo graag naar Buiten, naar een meer en de bossen. Zal het haar lukken om onder de gruwelen van haar duivelse moeder uit te komen en zo te kunnen overleven in het Buiten?

Allereerst wil ik Tamara Geraeds heel erg bedanken dat ik mee mocht doen met de gruwelijke lunch waarbij ik (en nog 3 liefhebbers) dit boek persoonlijk mocht ontvangen. Het was een hele mooie dag en ook zeker een bijzondere ervaring. We gingen naar huis met het boek en de waarschuwing dat het boek gruwelijk zou zijn. Kindermishandeling in de ergste graad. Nou… dat heb ik geweten. Ik heb zelden zo lang over een boek gedaan omdat ik gewoon moed moest verzamelen om verder te lezen. Ik had heel weinig tijd en wist al snel dat ik tijd moest nemen om te lezen. Elke keer zoveel gruwelijkheden, en dan de wetenschap dat het op waargebeurde feiten rust. Je hebt gewoon tijd nodig om te verwerken wat je hebt gelezen, ik tenminste wel. Elke keer had ik het idee dat ik het ergste gehad had maar niets was minder waar. Het kan nog erger. Je voelt het gewoon. Om beroerd van te worden. Ik werd continu heen en weer geslingerd door emoties. Zelden ben ik zo boos, verdrietig, woedend en opgelucht geweest maar dan toch nog verder moeten lezen, want dit boek leg je gewoon niet weg. Dit verhaal maakt op mij een heel diepe indruk. Het boek is niet mooi daarvoor is het te gruwelijk, het is niet eng want daarvoor is het te echt. Het is bijna ongelooflijk dat mensen tot zoiets in staat zijn en dat maakt me woest. Het is echt te waanzinnig om te verzinnen. En… misschien nog wel waanzinniger om het op papier te krijgen. Zelfs daar heb je moed voor nodig, hoe krijg je zoveel duisternis uit je pen? Ik weet dat kindermishandeling bestaat maar dat het zo ver kan gaan… dit is een boek wat flink na dendert en wat zeker een plekje moet krijgen, dit schud je niet zomaar van je af.
Ik geef 4 **** sterren voor dit boek, ongelooflijk… ik kijk met angst en beven uit naar het volgende boek van Tamara Geraeds. Wat kan zij schrijven!