In Meisje vermist ontmoet de lezer de pittige arts Kat Novak, Ze is goed in haar werk, heeft zich gespecialiseerd in het achterhalen van de doodsoorzaak bij mensen, lijken worden bij haar gebracht als de dood als verdacht of als niet natuurlijk wordt beschouwd. Wanneer er in haar regio kort achter elkaar twee keer een lijk van een jonge vrouw gevonden wordt waarvan de doodsoorzaak op het eerste gezicht overduidelijk een overdosis drugs lijkt, slaat bij Kate de twijfel toch toe. Politie en politiek laten het echter al snel afweten. Kate is vastberaden en gaat dan ook zelf op onderzoek uit. Tijdens haar gevaarlijke speurtocht stuit ze al snel op de aantrekkelijke en rijke zakenman Adam Quantrell. Kate vermoed dat hij en zijn bedrijf een grote rol spelen bij de mysterieuze dood van de jonge vrouwen. Maar waarom voelt ze zich dan zo tot hem aangetrokken……

Met Meisje vermist is Tess Gerritsen er in geslaagd een fijne mix neer te zetten van spanning, misdaad en romantiek. Een verrassende en vooral prettige combinatie die Tess ogenschijnlijk moeiteloos met elkaar heeft weten te verweven tot één vloeiend lopend verhaal. Deze misdaad-thriller leest dan ook zeer vlot weg en de personages trekken je spontaan mee in hun verhaal. De auteur noemt dit zelf haar “overbruggingsboek”. Ze schreef in eerste instantie romantische boeken met een vleugje spanning om zich uiteindelijk volledig te storten op de thrillers uit de Rizzoli & Isles serie. Tussen de twee genres door kwam Tess met Meisje vermist, oorspronkelijk verschenen in 1994 en nu voor het eerst vertaald in het Nederlands. Een beetje laat, maar beter laat dan nooit! Een aanwinst voor iedere liefhebber van het spannende boek. Aanrader!