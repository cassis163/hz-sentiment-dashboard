Jij, ik en de zee is een roman die gaat over twee vriendinnen, Mary en Dottie, die samen opgroeien in Brighton in de zestiger jaren. Hoewel zij tegenpolen zijn gaan ze voor elkaar door het vuur en beleven de leukste avonturen. Zij delen hun geheimen en verliefdheden. Totdat er iets gebeurt waardoor hun vriendschap op losse schroeven komt te staan. Uiteindelijk overwint de liefde maar slaat het noodlot toe.

Dit boek is het eerste deel van een trilogie. De schrijfstijl is makkelijk. Omdat de hoofdpersonen aanvankelijk voorspelbaar worden neergezet begint het boek traag. Als er uiteindelijk iets onverwachts gebeurt komt het verhaal tot leven. Vooral de heftige emoties zijn goed beschreven. De cover van het boek toont een romantisch plaatje met twee prachtige jonge meisjes aan zee. Het boek heeft echter niet de sfeer die dit plaatje uitstraalt. Naast vriendschap vindt er namelijk ook de nodige tragedie plaats.

Deze roman geeft de boodschap dat het leven niet te voorspellen is maar dat trouw en eerlijkheid je ver brengen.