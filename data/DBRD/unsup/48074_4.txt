spannend en beklemmend,Met De verre echo heeft Val McDermid weer een prachtige stand-alone neergezet. Net als in haar andere boeken staat ook in dit verhaal de speurtocht naar een moordenaar centraal. Dit keer gaat het niet om een seriemoordenaar, maar om een zaak die 25 jaar geleden als onopgelost de boeken is gegaan.

In het Schotse plaatsje St. Andrews vinden vier studenten het lijk van de tiener Rosie Duff. Hoewel zij niets met de moord te maken hebben, zijn ze wel de hoofdverdachten. Na wat onprettige aanvaringen met de broers van het slachtoffer en enkele politieverhoren blijkt er niet voldoende bewijs te zijn. Niet om hun schuld, maar ook niet om hun onschuld te bewijzen. Na een onrustige tijd gaan de vier jongens zo goed en zo kwaad als het kan verder met hun leven. Geen van allen kunnen ze het voorval echter naast zich neerleggen. De sterfdag van Rosie levert hen stuk voor stuk jaarlijks een knagend onbestemd gevoel op. Als de politie 25 jaar na dato het dossier Rosie Duff weer opent, komt het verleden dan ook weer keihard boven. Niet alleen bij de vier studenten, maar ook bij de moordenaar die er alles aan wil doen om anoniem te blijven. Om te voorkomen dat de waarheid alsnog boven tafel komt, kan hij maar één ding doen, de vier oorspronkelijke verdachten het zwijgen op leggen...

De verre echo is weer een typische Val McDermid. Het boek is vlot geschreven, spannend en het herbergt enkele zeer onverwachte wendingen. Het geheel speelt zich af in de omgeving van Kirkcaldy, waar McDermid zelf haar jeugd doorbracht. Tot aan het einde blijft de ware identiteit van de moordenaar onduidelijk. McDermid weet zeer treffend neer te zetten wat een ongelukkige samenloop van omstandigheden allemaal teweeg kan brengen. De onzekerheid en het trauma dat de vier verdachten 25 jaar lang met zich meedroegen, geeft je als lezer een beklemmend gevoel. Met De verre echo heeft McDermid haar plaats in het lijstje van internationale bestsellerauteurs weer met verve verdedigd.