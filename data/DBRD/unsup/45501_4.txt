Milly’s moeder is een seriemoordenaar. Ze komt door Milly’s toedoen in de gevangenis terecht in afwachting van haar berechting. Milly, die een nieuwe identiteit aangemeten kreeg, wordt opgenomen in een pleeggezin.

Het pleeggezin bestaat uit Mike, zijn vrouw Saskia en hun dochter Phoebe. Mike is een traumapsycholoog en hij helpt Milly haar trauma te verwerken en bereidt haar voor om te getuigen in de rechtszaak tegen haar moeder. De tijd die hij doorbrengt met Milly is een doorn in het oog van zijn dochter en al snel maakt ze Millies leven in het gezin en op school tot een hel. Milly probeert hier zo goed en zo kwaad als het kan hiermee om te gaan en vertelt niemand over Phoebe’s pesterijen. Ze wil immers graag in dit gezin opgenomen worden en blijven wonen, want dit is een hele verademing na de wrede woonomgeving waar ze uit komt. De situatie escaleert echter en Milly gaat hier op haar eigen manier mee om. Is Milly een dochter van haar moeder en gaat ze reageren of wil ze zo graag verder met haar nieuwe leven en laat ze alles maar gebeuren? Als lezer kruip je in de huid van Milly en voel je hoe het kind verscheurd wordt tussen de liefde en haat voor haar moeder, de drang om Phoebe te straffen voor haar daden en zich alles laten welgevallen om toch maar niet weggestuurd te worden.

De schrijfster, Ali Land werkte met kinderen met ernstige psychische problemen en dat voel je. Dit boek ademt een zeer beklemmende sfeer uit en neemt je mee in de donkere ziel van een getormenteerd kind. Een boek waardoor je gefascineerd raakt en dat je zelfs nadat je het uit hebt toch nog niet loslaat.