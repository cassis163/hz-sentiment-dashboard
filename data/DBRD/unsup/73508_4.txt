Opnieuw een leuke, onderhoudende verhalenbundel uit de stal van Pure Fantasy. Op basis van dit soort bundels (en de losse nummers natuurlijk) is het een groot verlies voor de Nederlandse genrewereld dat Pure Fantasy is opgehouden te bestaan. Maar gelukkig zijn deze bundels nog te verkrijgen (via de uitgever) en aan deze zal geen liefhebber van het genre een miskoop doen (behalve misschien degenen die naar 'literaire' verhalen verlangen). Opnieuw vond ik de SF-verhalen het beste werken. Een aantal korte fantasyverhalen was voor mij niet boeiend of verrassend, omdat de vorm geen ruimte overliet voor een interessante wereldopbouw, en het verhaal dus terugviel op een enkel magisch artefact, of op een magisch ras, maar zonder werkelijk interessante dingen te zeggen te hebben. De bundel bevatte echter ook enkele wat langere verhalen, waarin de schrijvers wel een interessante wereld schetsten en waarbij daarin een fascinerend plot zich ontvouwde. Zo was ik aangenaam verrast door het verhaal van Hay van den Munckhof, dat zich afspeelt op de door Tais Teng verzonnen wereld Len Asdravith, waarin een meisje een gevaarlijke opdracht krijgt van haar grootvader. De vorm van het verhaal werkte ook heel goed! Het vuurzwaard en de ijsvlam leek aanvankelijk op clich√©s te leunen, en ik verwachtte er niet veel van, maar de wereld bleek toch boeiend in elkaar te steken, waardoor ook hier een mooi plot ontstond en een mooi einde. Brad Winning schreef een onderhoudend 'sword and scorcery'-verhaal en het verhaal van Jos Weijmer was mind-blowing. Met een diep inzicht in de psychologie van de hoofdpersoon, schokkende gebeurtenissen, en een rauw einde, maar het klopte allemaal. Een talentvol auteur! Het leukste verhaal van de bundel vond ik 'Leven op Yoggoth VI', dat een verrassende wending gaf aan de mythos van Lovecraft. Het verhaal 'Centurion' was een goed opgebouwd SF-verhaal, met een verrassend, maar kloppend einde. Daar heb ik ook erg van genoten. De rest van de verhalen zijn niet slecht, maar voor mij ook niet opvallend. Op basis van de uitschieters naar boven kan ik echter niet anders dan wat meer dan 3,5 sterren geven en dat naar boven afronden. Een paar van de verhalen in deze bundel wil ik zeker nog een keer lezen.