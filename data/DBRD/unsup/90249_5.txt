Aan het begin van het boek vond ik het verhaal soms nog best wel verwarrend. Het verhaal speelt zich af in 2014, met terugblikken naar 2010. Vooral die terugblikken waren voor mij niet altijd even duidelijk, omdat daar voor mij aan het begin nog niet echt een rode draad in te vinden was. Langzaamaan wordt echter steeds meer duidelijk hoe die verhaallijn in elkaar zit en hoe de verschillende verhaallijnen met elkaar verbonden zijn.

Ook wisselt het perspectief regelmatig waardoor je als lezer een inkijkje krijgt in de gedachtegangen van verschillende personages, waardoor je als lezer soms meer weet dan de personages in het verhaal. Ik vond dit wisselende perspectief heel fijn, omdat ik zo een beter beeld kreeg van verschillende personages.

Een goede thriller is, voor mij in ieder geval, een thriller waarbij je de dader elke denkt te hebben ontmaskert, maar dat je uiteindelijk totaal verkeerd blijkt te zitten. Een boek waarbij je constant op het verkeerde been gezet wordt door de schrijver. Het meesterwerk is precies zo’n boek. Ik denk dat ik wel tien keer zeker wist wie er achter de moorden zat en dan gebeurde er weer iets wat mijn hele redenering totaal op zijn kop zette. Vooral de laatste 150 bladzijden is het echt plottwist na plottwist en ik kan wel zeggen dat ik de uiteindelijke dader echt geen moment verdacht heb gedurende de rest van het boek.

Eigenlijk is Het meesterwerk van het begin tot het einde een ode aan de Scandinavische thriller. Het boek zit vol met verwijzingen naar bekende auteurs en boeken binnen dit genre. Ik denk niet dat ik ooit een boek heb gelezen waarin er zoveel werd verwezen naar andere literatuur, maar ik vond dat eigenlijk best wel een leuke toevoeging in het boek. Alsof Geir Tangen zijn collega’s een beetje in het zonnetje wilde zetten. Hoewel ik de boeken waarnaar verwezen wordt allemaal niet heb gelezen, ben ik er door dit boek wel benieuwd naar geworden.

Het meesterwerk is een heerlijke Scandinavische thriller en een prima debuutroman van Geir Tangen. Alle elementen die voor mij belangrijk zijn in een thriller zitten in dit boek. Als lezer word je continu op het verkeerde been gezet en de uiteindelijke dader komt compleet uit de lucht vallen. Als je vaak thrillers leest, heb ik het idee dat ze soms nogal voorspelbaar kunnen worden, maar Het meesterwerk valt zeker niet onder de categorie voorspelbaar.