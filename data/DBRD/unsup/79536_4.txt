Suzy Dilletjes (Me Suzy P.) is de hoofdpersoon in de boeken van Karen Saunders. Ze slaan erg aan onder de pubermeisjes in Engeland en dat voor een debuut! Karin Pijl heeft dit boek vertaald. Het tweede deel komt nog voor de herfstvakantie/ Kinderboekenweek 2015 uit.

Suzy D., een onhandig pubermeisje, is al jaren samen met Danny. Samen met haar beste vriendin Mirthe en haar vriend Jamy trekken ze veel op. Plotseling voelt Suzy zich aangetrokken tot Jack. Hij is een aantrekkelijke jongen en is nieuw op school. Op het schoolfeest komt het bijna tot een zoen, als Suzy Danny ziet met Janine, een populair meisje. Een achtbaan aan gevoelens overvalt Suzy en dan staat ook haar oudere zus nog eens op het punt om te gaan trouwen. Daar is het hele gezin van Suzy nu al maandenlang mee bezig. Danny maakt het uit met Suzy en op de bruiloft lijkt ze wel de enige vrijgezel. Haar zussen gaan zich er zelfs mee bemoeien, als dat maar goed gaat?!

Ik moet even in het verhaal komen, gelukkig is het boek 338 bladzijden dik. Suzy D. kennen we allemaal wel, iedereen heeft wel zo’n meisje in de klas of in de buurt. Wat zij meemaakt in haar jonge leven spreekt alle meisjes in de leeftijd van 11- 15 jaar aan. Haar vriendschappen, haar relatie, als een van de laatsten gekozen worden bij gym, het schoolfeest, het contact met haar ouders en gedoe met zussen. Dit maakt het een heel herkenbaar verhaal en regelmatig moet ik lachen uit herkenning. Het boek bevat geen illustraties, de hoofdstuk- en bladzijdeaanduiding wordt omgeven door *-tjes. Er had voor mijzelf nog meer nadruk op de rotgrapjes van het jongere zusje Harry mogen komen te liggen. Er mag ook nog een snufje zout extra gestrooid worden in de rampen die Suzy aantrekt. Iets meer leedvermaak, maar dat komt misschien omdat ik deze puberleeftijd allang voorbij ben. Voor de lezers die zich met het hoofdpersonage vereenzelvigen is het waarschijnlijk voldoende dramatisch.

‘Suzy D. in de puree’ van Karen Saunders, uitgeverij de Fontein 2015.

/Lmcmr