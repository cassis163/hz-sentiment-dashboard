Met de grauwe donkere cover kan het niet anders dan dat er een rauwe politie thriller volgt. De afbeelding op de cover maakt ook direct duidelijk waar het verhaal zich afspeelt. De rode letters van de titel Lek spatten van de pagina af en trekken in een boekhandel zeker de aandacht. Het dilemma “goede agent of slechte agent” dat op de cover staat, is gelijk het centrale thema van Lek. Hoofdpersoon Denny Malone is de agent waar deze thriller om draait. Hij is arrogant, de koning van de straat en de onofficiële leider van de North Manhattan Task Force. Maar Malone heeft ook een andere kant; de kant die maakte dat hij agent werd. De Ierse standvastige agent heeft principes waar hij voor staat; hij staat voor en zorgt voor veiligheid op straat voor de fatsoenlijke bewoners, met alle middelen die nodig zijn. De lezer leert Malone kennen op het moment dat hij zelf terugblikt op zijn leven, achter de tralies van een FBI cel. Daarna neemt Winslow ons mee terug in de tijd, naar het moment dat Malone een keuze maakte die zijn leven uiteindelijk zou veranderen. In verschillende delen krijgt de lezer zicht op de wijze waarop Malone en zijn maten hun werk doen in de wijk en word de lezer steeds opnieuw aan het denken gezet over wanneer iemand een goede of een corrupte agent is. Hierna maakt Winslow weer een sprong in de tijd en kijken we mee terwijl Malone onder vuur komt te liggen en voor de keuze komt te staan.......of naar de gevangenis voor zijn acties of het accepteren van de deal die hem tot rat maakt. Wat Winslow heel goed voor elkaar heeft gekregen, is de spanning vanaf het eerste moment aanbrengen en weten vast te houden. Want al snel blijkt dat op ieder niveau opnieuw de vraag speelt wie er “goed” is en wie “corrupt”. Lek is een thriller met veel momenten van forse actie, onverwachte wendingen en personages die steeds opnieuw gedwongen worden om keuzes te maken die niet alleen hun eigen maar ook andermans levens beïnvloeden. Een genot voor thrillerlezers!