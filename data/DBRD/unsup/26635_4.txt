Op de cover van Late lente zijn rozen in de knop en bloeiende rozen afgebeeld; in combinatie met de titel perfect gekozen blijkt al snel tijdens het lezen.

De auteur neemt de lezer op pakkende wijze mee in het bewogen leven van Liesbeth. Samen met haar echtgenoot Frank heeft ze rozenkwekerij Van Bergen vanaf de grond opgebouwd. Het is inmiddels een bloeiend bedrijf. Frank weet alles van het reilen en zeilen van de kwekerij af. Liesbeth springt bij daar waar nodig en exploiteert hun bloemenwinkel.

Zoon Guido studeert; het is de bedoeling dat hij na zijn studie de rozenkwekerij overneemt.

Dan slaat het noodlot toe; Frank krijgt een hartaanval en overlijdt. Liesbeth staat er nu helemaal alleen voor en voelt zich niet capabel genoeg om de rozenkwekerij alleen te runnen. Ze mist Frank meer dan ooit, niet alleen in het bedrijf, maar ook privé.

Toon, een van de vaste medewerkers en al jaren bij het Van Bergen werkzaam, helpt waar hij kan.

Youri een jonge medewerker loopt de kantjes ervan af en heeft lak aan alles wat Liesbeth tegen hem zegt.

Als ook Guido laat weten de rozenkwekerij niet te willen voortzetten is Liesbeth ten einde raad.

Het bedrijf heeft minder inkomsten dan voorheen. Er moet iets veranderen, maar wat? Liesbeth zal haar mannetje moeten staan; gaat haar dit lukken?

Arthur, een begrafenisondernemer, heeft belangstelling voor Liesbeth en voor een deel van de rozenkwekerij. Erwin, hun accountant en vriend van Frank, heeft interesse in het bedrijf; hij wil het overnemen en hier samen met Liesbeth gaan wonen.

Liesbeth weet niet wat te doen; ze twijfelt en ligt er ’s nachts van wakker.

Gaat het goed komen met de rozenkwekerij en vindt Liesbeth haar draai weer na het overlijden van Frank? Vindt ze nieuw geluk?

De auteur heeft in eenvoudig woordgebruik, waarbij het hier en daar taalkundig net iets beter kan, een echte familieroman geschreven. Emoties van personages gaan alle kanten op. Ze laat Liesbeth groeien in haar nieuwe rol; ook Toon zie je veranderen. Alle karakters worden goed tot voldoende uitgediept; de verhaallijn is realistisch, zit vol geheimen en een vleugje romantiek.

Een avond wegdromen zal zeker lukken met dit boek.

Verhaallijn:4****

Schrijfstijl: 4****

Taalkundig: 3***