Dit bijzondere boek gaat over hoe de negenjarige Michele tijdens het spelen bij een oud huis een in een gat opgesloten jongen vindt van zijn eigen leeftijd. Een bizar gegeven, maar het wordt steeds gekker als bijna iedereen in het piepkleine Italiaanse dorpje waar hij woont, daar iets mee te maken heeft.
Ammaniti werkt dit basisgegeven uit tot een boek waarin hij je perfect verplaatst in de denkwereld van een klein jochie. Omdat de verteller een volwassen Michele is, ontloopt Ammaniti de valkuil dat het verhaal te kinderlijk wordt. De broeierige sfeer in het loeihete dorpje wordt heel knap neergezet en Ammaniti ontvouwt gedoseerd hoe alles in elkaar steekt.
Dit leidt tot een erg goed boek dat je vanaf de eerste bladzijdes in spanning houdt. Het einde was misschien wel wat abrupt en liet nog veel te raden over naar mijn idee, maar een prettige leeservaring was dit zeker. Buitengewone klasse!