‘Survivalgame’ gaat naadloos verder waar ‘Cyberbrein’ ophield en het probleem is dus dat ik er niet heel erg veel over kan vertellen zonder allerlei spoilers te verklappen en zodoende het plezier van het zelf lezen voor een groot aantal mensen zal vergallen. Dat ga ik dus niet doen. Wat ik wel ga vertellen is dat ik ervan genoten heb en de laatste zin (nee… niet stiekem kijken) me behoorlijk verrast heeft. Niets lijkt meer onmogelijk als je een beetje programmeur bent, lijkt me zo toe.
Meer ga er ik niet over zeggen. Ontdek het zelf en als je daarvoor bij deel een, ‘Geestesoog’ moet beginnen ben ik alleen maar jaloers dat jij nog al dat moois tegoed hebt en ik het al achter de rug heb. Herlezen kan altijd natuurlijk, maar de eerste keer een verhaal lezen is toch het mooiste. Alhoewel… soms wordt het alleen mooier. Misschien over een paar jaar nog eens als alles wat dieper weggezakt is en vervangen is door de het laatst gelezen verhalen. Misschien dan nog eens.
Al schrijvend ben ik dan wel benieuwd wat Dashner voor de toekomst nog voor ons in het vat heeft zitten. Dat check ik altijd even bij Fantastic Fiction, die lopen ons altijd een aantal maanden vooruit, dus zo kan ik een beetje in de toekomst kijken. Althans… als er daar tenminste iets te melden is. Niet dus. Er blijkt nog een novelle in de sterfelijksdoctrine te bestaan: ‘Gunner Skale’. Als we een beetje mazzel hebben wordt dat ook nog vertaald en dan… dan is het verder maar afwachten.

Afwachten… dat is iets wat ik slecht kan, maar gelukkig zijn er nog meer dan genoeg boeken voorradig zodat ik me niet hoef te vervelen.

Hoe dan ook… ‘Survivalgame’ snel aanschaffen en genieten. Je krijgt er absoluut geen spijt van.

Jos Lexmond