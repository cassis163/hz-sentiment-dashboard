Simo Hiltunens debuut 'In wolfskleren' mag er zijn. Het is een goed gecomponeerd geheel van twee verhaallijnen: 1. opsporen van een gezinsmoordenaar; 2. het leven van misdaadjournalist Lauri Kivi. Deels actualiteit, deels herinneringen, een weinig originele maar effectieve insteek.

Er zijn mitsen en maren:
- Naar verhouding krijgen de herinneringen veel ruimte van de auteur. Waarom steeds opnieuw aanhalen hoe beroerd Lauri's jeugd geweest is? En die van diens broer Tuomas?
- Dat de 'gezinsdrama's' anders in elkaar steken dan ze ogen, is van meet af aan duidelijk. Daar draait het immers om in deze thriller. Het zou pas verrassend zijn als dat niet zo was.
- Op een gegeven moment weet Lauri zeker wie de moordenaar is. En dan weer niet. En dan weer wel, namelijk iemand anders, en daar is hij dan net zo zeker van. Hoe hij tot de conclusie komt wie wérkelijk de moordenaar is, is opmerkelijk. Had de politie dit in een vroeg stadium van het onderzoek niet moeten bedenken? Gelukkig is Lauri slimmer dan de rechercheurs.
- Lauri komt niet sympathiek, zelfs enigszins ongeloofwaardig over. Er schuilt gevaar in hem, hij jaagt mensen tegen zich in het harnas. Dat past niet bij iemand die filosofeert en bekwaam is in het bedenken van theorieën.

Zeer prettige schrijfstijl, niet-alledaagse humor, rake typeringen, heerlijk om te lezen, maar na driekwart van 'In wolfskleren' sloeg bij mij opeens de verveling toe. Het verhaal werd langdradig, ondanks de actie die de auteur eindelijk toevoegde. Aan Hiltunen zou ik willen vragen of zijn volgende boek iets minder breedvoerig kan. En ondanks zijn nare kantjes graag weer mét Lauri Kivi.

- QUOTE -
"Wat had zij nou te vrezen, zij ging toch sowieso gauw dood? Vorig jaar was ze al zevenenvijftig geworden. Maar waarschijnlijk wilde oma nog langer leven, hoewel alle levensjaren die de moeite waard waren vast en zeker al achter haar lagen. Jezus, zevenenvijftig, dacht Lauri. Geen wonder dat ze er zo bij liep. Op welke leeftijd ging een mens normaal dood? Waren er mensen van ouder dan zestig die niet onder de grond lagen?"
- /QUOTE -

[spanning 2, plot 3, schrijfstijl 4, leesplezier 4, originaliteit 3, psychologie 4]