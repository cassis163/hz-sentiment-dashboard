Voormalig SAS-soldaat Andy McNab is natuurlijk een ervaringsdeskundige in optima forma. Hij werkte jaren zelf als militair in internationale conflictgebieden. In 1995 debuteerde de oorlogsveteraan als thrillerschrijver. Recent verscheen zijn 23e boek met de veelzeggende titel Epicentrum, en wederom is het zijn alter ego Nick Stone die de hoofdrol opeist.
Zoals we van McNab gewend zijn, begint ook dit avontuur met uitpuilende munitiekisten en eindigt het als van alle kisten uiteindelijk de bodem zichtbaar is. Na zijn carrière bij de SAS zet Nick Stone zijn kennis en kunde in voor speciale missies. Na een aardbeving in de Indische Oceaan werkt hij met een paar voormalige collega’s undercover in Atjeh, waar een tsunami dreigt. Tijdens deze missie overlijdt zijn collega Mong bij een aanval. Nick belooft hem, stervend in zijn armen, voor zijn vrouw Tracy te zorgen. In de jaren die volgen hertrouwt Tracy met een steenrijke Georgiër die zich Frank noemt en samen krijgen ze een zoon, Stefan.
Enkele jaren later zoekt Frank contact met Nick Stone omdat het jacht waarop Tracy en Stefan verbleven, voor de Afrikaanse kust door Somalische piraten is overvallen en zij zijn gegijzeld. Nick krijgt de opdracht om ze te bevrijden, tegen elke prijs.
Dat McNab leunt op zijn rijke ervaringen uit zijn vorige beroep bewijst hij door het tot in detail beschrijven van de speciale militaire missies. Het lijkt erop dat hij zich in Epicentrum teveel daarop heeft gericht, en iets minder aandacht heeft besteed aan het verhaalverloop. McNab heeft veel tekst en uitleg nodig, ruim tachtig pagina’s, om op stoom te komen en alle ingrediënten bij elkaar te brengen. Veel informatie doet er overigens ook niet echt toe voor het verhaal, wat het allemaal nog onsamenhangender maakt.
Als de lezer eenmaal door het inleidende stuk is gekomen en Nick Stone echt op zijn doel afgaat dan is het weer smullen geblazen. Goed geïnformeerd over de cultuur van Georgië, Moskou en Somalië is de bevrijdingsmissie een avontuur dat rijkelijk is besprenkeld met een militaristisch sausje.
Een extra dimensie wordt gevormd door Nicks vriendin, de Russische Anna Loedmilova. Zij verblijft op hetzelfde moment als journaliste in het levensgevaarlijke Libië dat dan in de nadagen van Khadaffi verkeert. Daarmee blijven de zorgen van Nick Stone niet alleen beperkt tot de bevrijdingsactie in het Somalische Mogadishu. Het geeft het stoere verhaal een klein persoonlijk tintje.
Liefhebbers van dergelijke actiethrillers zullen Epicentrum als een delicatesse ervaren, met een mooie verrassende wending in Stone's carrière als afsluiter.