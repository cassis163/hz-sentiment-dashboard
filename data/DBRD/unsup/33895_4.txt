"Ik heb het gedaan. Ik heb er geen spijt van" zijn de voorlopig laatste woorden van Roberta Teys, de dochter van de vermoorde William Teys.
En zo denk ik er ook over, ik kreeg dit boek als tip via de Hebban Boekentipper en ik heb het gelezen en zeker geen spijt! Dit is mijn eerste kennismaking met Elizabeth George en het zal ook niet de laatste zijn, wat een prachtig boek.
Ze besteedt veel aandacht aan het omschrijven van de personages, op zo'n mooie en scherpe manier dat je ze allemaal goed leert kennen. Een geweldig stel, inspecteur Lynley en brigadier Havers, met ieder hun eigen persoonlijke problemen mooi verweven in het verhaal.
Het dorp Keldale in Yorkshire en haar omgeving wordt zo mooi en gedetailleerd omschreven dat je het zo voor je ziet.
Het verhaal komt wat langzaam op gang maar de spanning wordt zo goed opgebouwd dat je het boek maar moeilijk aan de kant kunt leggen, tot het eind blijft het een verrassing wie de werkelijke dader is en wat het motief was. Een onthutsende ontknoping die je nog lang bijblijft.