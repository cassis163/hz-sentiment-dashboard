Het is 1947 wanneer Nino eindelijk een vriend voor het leven lijkt gevonden te hebben in de nieuwe dorpsbewoner Pepe el Portugués. Als zoon van een guardia civil zijn de omgangsregels met ‘vreemden’ enigszins gebonden aan voorwaarden. Het leven in de kazerne is dan ook niet zo doorsnee in vergelijking met leeftijdsgenoten wiens vader in de fabriek werkt of een hoge functie in de gemeenteraad bekleedt. In Pepe heeft Nino een nieuwe metgezel gevonden waarmee hij de warme zomermiddagen in het Andalusische Fuentesanta doorbrengt.

Het is ook Pepe die hem over het volwassen leven vertelt. Nino neemt de verhalen in zich op als een spons en besluit dat hij later als Pepe wil worden. Toch beseft hij dat zijn vader verwacht dat hij later in zijn voetsporen zal treden en ooit ook het uniform van de guardia civil zal aantrekken. Met Pepe verlegt hij zijn grenzen en maakt hij kennis met de andere kant van de dictatuur van Franco. De kant van de rooien wiens vrouwen en kinderen het dagelijkse leven weer oppakken na de dood van hun echtgenoot of vader. Als Nino zijn eerste avonturenroman van Jules Verne in handen krijgt, gaat er een volledig nieuwe wereld voor hem open. Een wereld van onbegrensde mogelijkheden, waarin vrijheid vanzelfsprekend is.

Almudena Grandes is een Spaanse bestsellerauteur in het literaire genre. Haar boeken kenmerken zich vooral rondom historische gebeurtenissen van haar thuisland Spanje. De vijand van mijn vader is het tweede deel van de trilogie ‘Episodios de una guerra interminable’, waarin de auteur de Spaanse burgeroorlog en haar nasleep via verschillende perspectieven aan haar lezer presenteert.

Het is bijzonder om te zien dat Almudena Grandes gekozen heeft voor een jong hoofdpersonage, mede doordat zijn instelling vaak onbezonnen is en de gevolgen van de Spaanse burgeroorlog langs hem heen gaan. Maar als hij ’s avonds de mentale worsteling van zijn vader gadeslaat nadat deze een dag lang het leven van andere mensen heeft bepaald, beseft Nino dat het leven niet zo simpel in elkaar steekt. Het is voor hem dan ook moeilijk te behappen dat zijn vader mensen doodschiet omdat ze een ander denkbeeld hebben dan wat de regering voorschrijft.

Almudena Grandes is erin geslaagd een bijzonder verhaal te schrijven waarin de lezer van dichtbij meemaakt hoe het is om tussen twee fronten te staan. Het verslag van de jeugd van Nino laat ook zien hoe Spanje worstelde met haar toekomst. De vijand van mijn vader is een mooi relaas over het Spanje waar dorpsbewoners elkaar niet recht in de ogen konden kijken.