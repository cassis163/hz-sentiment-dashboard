'Niets te verbergen' speelt in de toekomst, 2029. Aglaia Bouma schetst een interessant beeld van de privacy die ons tegen die tijd nog rest: die bestaat namelijk niet meer, tenzij je een hacker kent die je dossier kan aanpassen, of heel slim bent in het omzeilen van de wetgeving. Een ieder is 'onderworpen' aan de burgerservicedienst, je telefoon is als het ware je paspoort. Alles digitaal en dat gaat heel ver, van een koelkast die meldt dat de melk zuur is tot een melding dat je tampons moet bestellen omdat het tijd is voor je menstruatie, verzin het maar. In deze maatschappij zijn alcohol en drugs uit den boze en Amerikanen zijn ongewenste vreemdelingen. Als je alleen woont en te veel boodschappen bestelt voor één persoon komt de burgerservicedienst langs om te controleren of je geen illegaal/illegalen herbergt.
Leuk om te lezen, en misschien benadert het zelfs de werkelijkheid van 2029, maar door de overdreven hoeveelheid flauwe - op zeker moment tegenstaande - humor heeft 'Niets te verbergen' een hoog Bridget Jonesgehalte. Zaken zoals de verschillen tussen arm en rijk worden net iets te vaak aangestipt, al stemmen ze zeker tot nadenken: "Als hij zich een limousine kon veroorloven, waarom had hij dan geen slimme opticals in zijn ogen laten implanteren? Brillen werden voor zover mij bekend alleen door de armen gedragen."

De personages blijven nogal statisch, er straalt geen warmte van hen uit. Het is dan ook lastig meeleven met Maud, George, Emilia en de rest. Je vraagt je tijdens het lezen voortdurend af waar het heen gaat en waarom. Helaas wordt dat niet heel duidelijk, opeens wordt er een slot aan het verhaal gebreid en daar moet je het dan mee doen. In het laatste hoofdstuk wordt nog opgehelderd wie de 'u' is/zijn, die regelmatig toegesproken wordt/worden in het verhaal. Behoorlijk irritant tijdens het lezen. En overbodig, ook na de opheldering.

'Niets te verbergen' is vermakelijk, heeft letterlijk en figuurlijk weinig om het lijf en de wellicht serieus bedoelde ondertoon komt onvoldoende naar voren.

[spanning nvt, plot 3, leesplezier 3, schrijfstijl 3, originaliteit 3, psychologie 2]