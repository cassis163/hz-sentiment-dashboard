Voor de Blossom Books Reading challenge 2017 was ik een van de gelukkigen die dit boek wonnen om te lezen. Toen ik hem binnenkreeg was ik direct gefascineerd door de eenvoudige maar toch intrigerende cover, en nog veel meer door de binnenkaft, die pas tijdens het lezen echt duidelijk betekenis krijgen. Ik ben echt een sucker voor mooie binnenkaften! Deze is de moeite van het bestuderen zeker waard.
Net als bij 'Aristoteles en Dante ontdekken de geheimen van het universum' heeft ook dit boek weer een prachtige inleiding door Myrthe Spiteri. Wat doet ze dat mooi, ik ervaar dat echt als een extraatje, een amuse die je nog hongeriger maakt naar het verhaal.
Twee avonden geleden begon ik dan met lezen over Mim en haar roadtrip, weg van haar vader en 'Klote Kathy' ofwel haar stiefmoeder, op weg naar haar moeder waarvan ze zeker weet dat die haar nodig heeft. Een reis van 1524 kilometer. Een reis waarin ze de meest bijzondere mensen ontmoet, of eigenlijk gewoon mensen met een eigen verhaal (aren't we all special in a way?). Verhalen die met het verhaal van Mim verweven worden, nieuwe verhalen die ontstaan.
Dit zou een afgezaagd gegeven kunnen worden, hoeveel roadtrips zijn er immers al niet beschreven en geschreven? Maar de personages en avonturen worden beschreven vanuit het perspectief van Mim en vooral Mim is zelf zo'n kleurrijk personage, hoe zij de wereld ziet en hoe de auteur je daarin meeneemt, heerlijk opstandig, vol droge humor en enorm veel fantasie, laat mij ook op een andere manier lezen en zien.
Al met al weer een heerlijk boek die echt binnen de Blossom books familie past. Enig minpuntje: het is geen eenvoudig boek, de schrijfstijl gaat vrij diep en soms wist ik echt niet wat ik nou aan het lezen was. Dat werd echter steeds wel duidelijk als ik doorlas maar dit vond ik soms wel wat verwarrend en daardoor lastig lezen en m'n aandacht erbij houden. Dat is voor mij dan ook de enige reden dat het boek 4* in plaats van 5* krijgt, wat volgens mij nog steeds heel erg de moeite van het lezen waard is, want dat zijn Mim en haar reisgenoten zeker!