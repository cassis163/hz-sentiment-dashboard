Feb 15, 2018 ·
Dit was een hele kluif! Zeker de moeite waard. Zoals Wilson op de achterflap schrijft; 'Dit is het meest fascinerende en geleerde boek over de grootste wilde-ganzenjacht in de geschiedenis: de zoektocht naar God. Karen Armstrong is een genie.', en daar sluit ik mij helemaal bij aan. Armstrong geeft in 511 pagina's de 4000 jaar oude geschiedenis van een zich telkens wijzigend en aangepast Godsbeeld. De worsteling van theologen, wetenschappers en filosofen om vraagstukken van hun geloof of religie op te lossen. Armstrong beschrijft de overeenkomsten en verschillen tussen Jodendom, Christendom en Islam, de samenwerking en tegenstellingen. Ze doet dit waardenvrij. Het boek gaat niet over wel of niet geloven maar over de wijze waarop mensen in verschillende culturen en tijden hun godsgeloof vormgaven. Verbijsterend diepgaand. Hoe is het mogelijk dat een jonge vrouw als Karin Armstrong zoveel bronnen bestudeerde om tot dit werk te komen. Ze moet wel geniaal zijn. Voor lezers die houden van sterk filosofisch georiënteerde literatuur een absolute aanrader!