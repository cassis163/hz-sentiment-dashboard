De cover van Opgejaagd wild doet direct denken aan de militair in het veld en door de schutkleuren is ook de link met Afrika snel gelegd. Ook is het zeer makkelijker om de hoofdpersoon voor je te zien door de afbeelding op de voorkant, hiermee gaat het verhaal wel direct een stukje leven. Helders weet de lezer die zijn eerdere boeken al op het gelezen plankje heeft staan gelijk weer even terug te brengen naar een actiemoment van eerder met behulp van de droom van Sophie Lafleur. Daarna kom je gelijk in de huidige actie terecht, als hoofdpersoon Sam midden in een missie gedropt wordt in de jungle. Hiermee wordt direct vaart in het verhaal gebracht. Sophie, journaliste, is nu al voor de derde maal protagonist in een boek van Wouter Helders. De jonge vrouw, die ondertussen moeder is geworden, is thuis in de ziektewet als ze toch wordt getriggerd door een interessant verhaal. En dan wordt duidelijk dat haar mentaliteit zeker niet veranderd is. Sam de Wild, militair, maakt niet bepaald een beste indruk en is zeker niet het braafste jongetje van de klas. Toch heeft Helders het voor elkaar gekregen om hem wel zo neer te zetten dat het een likeable persoon is geworden. Hij heeft wel iets wat het aantrekkelijk maakt om zijn verhaal te willen weten, zelfs ondanks de soms minder prettige dingen die hij zegt en doet.

Het plot zit goed in elkaar en op hoofdlijnen zijn er na het dichtslaan van het boek vrijwel geen losse eindjes meer. Echter op detailniveau blijven er toch nog best wel wat vragen open en laat Helders zeker nog ruimte om Lafleur in een vierde boek weer aan het werk te zetten, al is het natuurlijk de vraag of deze losse eindjes niet gewoon blijven wat ze zijn. Het verhaal dat Helders geschreven heeft leent zich enorm voor een actiethriller en de lezer krijgt in deze dan ook zeker wat men kan verwachten; spanning, actiescenes & onverwachte wendingen. Ook de moderne technologische snufjes weet de auteur te integreren op een gepaste wijze. De verdieping is in het boek had nog extra aandacht mogen hebben, om op die manier de lezer nog iets meer bewust te maken van de gevolgen van bijvoorbeeld het stropen. Waar je als lezer wel een zeer goed beeld van krijgt is wat hebzucht met mensen kan doen en op welke manipulatieve wijze men soms probeert om zaken naar zijn of haar hand te zetten en welke gevolgen dat heeft voor bijvoorbeeld de mensen en dieren die in een bepaalde omgeving leven. Na afronding van het boek wordt in ieder geval duidelijk dat de titel op meerdere manieren verklaarbaar is, want zowel verschillende personages als de dieren in Afrika kunnen zeker als Opgejaagd wild gezien worden.