Bij fervente lezers is Simon Beckett bekend van de David Hunter-boeken, de serie over de gelijknamige forensische patholoog. Deze boeken waren echter niet zijn proefstuk. Simon Beckett schreef namelijk ook nog vier psychologische thrillers. Jacob is van mij is de meest recente uit het rijtje.
In Jacob is van mij wordt Ben Murray geconfronteerd met de grootste tragedie uit zijn leven. Zijn vrouw Sarah is namelijk onverwachts overleden. Ben blijft achter met Sarahs zoontje Jacob. Dat is niet evident want het kind lijdt aan autisme. Sarah en Ben waren nog aan het leren om hiermee om te gaan toen Sarah stierf. Sarahs dood was echter het begin van de negatieve spiraal. Ben ontdekt tussen de spullen van zijn vrouw bewijzen dat Jacob niet het wettige kind van zijn vrouw was. De jongen werd als pasgeboren baby gestolen uit het ziekenhuis. Uiteindelijk komt de waarheid naar boven en Jacob wordt toegewezen aan zijn biologische ouders, de familie Cole. Ben heeft het gevoel dat hij het hierbij niet kan laten. Hij loopt de kantjes van het wettelijk toelaatbare eraf en bespioneert de Coles. Hij ontdekt dat hun opvoedingsmethodes niet door de beugel kunnen en doet alles om Jacob terug te krijgen. De vraag is hoe dit avontuur zal aflopen. Kan Ben ooit nog een rol spelen in het leven van Jacob?
Jacob is van mij is geen klassiek mysterie. Het draait om een emotioneel trauma en is eerder een whydunit die aansluit bij de romantraditie. Dit neemt niet weg dat het boek ook spannende momenten kent. De plot wordt opgebouwd naar een hoogtepunt toe, namelijk de hoorzitting om over het bezoekrecht van Jacob te beslissen. Deze hoorzitting is meteen de spannendste passage uit het boek.
Jacob is van mij wordt verteld vanuit het standpunt van Ben Murray. De lezer komt veel te weten over Bens wanhoop, zijn pogingen om zijn leven weer op te bouwen, de communicatiemoeilijkheden met Jacob... De gevoelens lopen hoog op en worden haarfijn beschreven. Het is daarom niet moeilijk voor de lezer om zich in te leven in Bens situatie. Jacob is van mij is dan ook een erg geloofwaardig verhaal. Er zit meer diepgang in de uitwerking van de emoties dan in de uitwerking van de plot. Het boek staat daarnaast mijlenver af van de David Hunter-boeken, waarmee Simon Beckett faam heeft verworven. Jacob is van mij sluit bijvoorbeeld meer aan bij Caleidoscoop van Linda Jansma.
Het boek is aanbevolen voor elke lezer die openstaat voor wat anders dan de gebruikelijke whodunit. Het staat ver af van dit laatste genre maar Jacob is van mij is wel aangename lectuur.