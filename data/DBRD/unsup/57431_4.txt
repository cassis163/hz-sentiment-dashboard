Charles den Tex schreef met De macht van meneer Miller een uitstekende thriller over de uitwassen van het wereldwijde netwerk dat het internet geworden is. Wat als iemand er misbruik van maakt, door al die informatie te manipuleren? En wat als iemand dat op het spoor komt? Het is wat Michael Bellicher overkomt nadat hij getuige is van een moord. Meteen begint een kat-en-muisspel tussen Bellicher en zijn uitdager, de mysterieuze meneer Miller. Een strijd die zijn beslag krijgt in Brussel, met de onvergetelijke tussenkomst van een familie Zuid-Afrikanen. Spannend, grappig, eigentijds en van internationaal niveau: De macht van meneer Miller is volkomen terecht de winnaar van de Gouden Strop 2006.