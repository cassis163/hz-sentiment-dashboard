Håkan Nesser werd beroemd met zijn boeken over commissaris Van Veeteren. In 2009 bracht uitgeverij De Geus een nieuw boek van Nesser uit, De zomer van Kim Novak, wat helemaal op zichzelf staat.  

Het leven van Erik is sterk beïnvloed door een gebeurtenis in de zomer van 1962. Zijn moeder ligt in het ziekenhuis met kanker, dus je denkt dan dat dat wel heel veel invloed op zijn leven zal hebben gehad, maar iets heel anders heeft dat, namelijk zijn heimelijke liefde voor de jonge lerares Ewa Kaludis. In 1962 is Erik veertien jaar en samen met zijn vriend Edmund beleeft hij de geweldigste zomer van zijn leven in het zomerhuis aan  het Zweedse Generasetmeer. Erik is daar met zijn oudere broer Henry en met klasgenoot Edmund. De moeder van Erik ligt in het ziekenhuis met kanker en de moeder van Edmund zit in een ontwenningskliniek voor alcoholverslaafden. De vaders van Erik en Edmund werken allebei als bewaarder in de gevangenis. Het wordt een zware zomer, verzucht de vader van Erik. Erik en Edmund zwemmen, roeien, maken fietstochten, roken stiekem sigaretten, maken s nachts een kauwgomballenautomaat leeg en fantaseren over de jonge lerares Ewa, die als twee druppels water op filmster Kim Novak lijkt, terwijl freelance journalist Henry zijn eerste boek aan het typen is. Erik heeft haar de laatste maanden van het schooljaar als invalkracht op school gehad en is verliefd op haar geworden, net zoals alle andere jongens.

Als dan Henry een meisje mee naar het huis neemt en het blijkt Ewa te zijn, dan zijn Erik en Edmund helemaal perplex. Ze was toch verloofd met Kanon- Berra, de ster van het handbalveld? Ze hebben hem gadegeslagen in het Lackapark, toen hij iemand daar in elkaar sloeg. Wat zal er gebeuren als hij erachter komt, dat Henry nu met Ewa is? Een paar dagen later gebeurt Het Verschrikkelijke: de moord op Kanon-Berra. Hij ligt dood op hun parkeerplaats naast zijn auto, neergeslagen met een grote hamer. Ewa komt huilend en met een dichtgeslagen oog naar het zomerhuis. Ze is mishandeld, waarschijnlijk door haar verloofde en de voor de hand liggende dader van de moord is Henry, die nu een verhouding met haar heeft. Na een aantal dagen in de cel wordt Henry vrijgelaten, omdat er te weinig bewijsmateriaal is. De moord wordt nooit opgelost.

Vijfentwintig jaar later komt de politie- rechercheur bij Erik langs om te vragen wat er nu echt  gebeurd is. Hij is zijn memoires aan het schrijven en deze moord is de enige, die hij niet heeft kunnen oplossen. Over twee maanden zou de misdaad verjaren. Ook zijn vrouw is nieuwsgierig en nodigt Edmund uit, die ze heeft getraceerd na al die jaren. Hij was pastoor geworden in Noord- Zweden. Diezelfde tijd komt Erik ook Ewa tegen in Goteborg, wat nog heel wat gevolgen zal hebben voor zijn verdere leven.

De zomer van Kim Novak is geen echte thriller of misdaadroman, maar meer een roman, vind ik. Je krijgt echt een inkijkje in het gevoelsleven van een paar veertienjarige pubers, die dingen stiekem doen. De sfeer van de jaren zestig komt goed naar voren, niet alleen door de genoemde boeken en muziek, zoals Buddy Holly en TV- serie Perry Mason. Je waant je echt in de jaren zestig. Ook ik heb zo n poepdoos meegemaakt. Pas toen ik zeven was, zijn we verhuisd naar een woning met een echt toilet. Het verhaal leest lekker weg en is soms ontroerend. Het is jammer, dat het boek maar 216 bladzijden heeft en zo uit is. Ik heb nog geen ander boek van Nesser gelezen, omdat ik de van Veeterenserie allemaal op TV heb gezien, maar nu ga ik ze allemaal lezen! Vijf sterren voor deze roman!