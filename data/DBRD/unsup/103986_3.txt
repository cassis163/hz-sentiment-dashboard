Onrecht: leven en dood in de Amerikaanse rechtszaal is het waargebeurde verhaal over de Britse zakenman Kris Maharaj die in de gevangenis belandde omdat hij beschuldigd werd van moord. Het verhaal wordt verteld door Clive Stafford Smith, een Engelsman die rechten ging studeren in Amerika en zich daarna inzette voor ter dood veroordeelden. Kris Maharaj was een van de mensen waar hij voor opkwam.
Onrecht begint met het pleidooi van de officier van justitie, waarin uiteen wordt gezet waarom Maharaj moord ten laste wordt gelegd. Na het lezen van deze inleiding is het niet moeilijk voor te stellen waarom Maharaj beschuldigd werd. Stafford Smith neemt de lezer na dit hoofstuk mee langs alle aspecten van de zaak, langs alle fouten die, bewust of niet, zijn gemaakt. Bij de lezer gaat de twijfel knagen. Is Maharaj werkelijk de dader of is hij het slachtoffer van een complot?
Onrecht is een aanklacht geworden tegen het rechtssysteem in Amerika. Stafford Smith analyseert alle onderdelen van de zaak en de rechtsgang in het algemeen, zoals de denkwijze van officieren van justitie en welke mensen zitting mogen nemen in een jury. Het beeld ontstaat dat objectieve rechtspraak niet nodig is.
Alhoewel Onrecht om de zaak van Maharaj draait, haalt Stafford Smith er ter illustratie ook andere zaken bij. Daarbij weidt hij af en toe te veel uit, vooral als hij het over zijn eigen levenspad heeft en bijvoorbeeld herinneringen ophaalt aan het cadeau dat hij op zijn vierde verjaardag kreeg.
Na zijn hele uiteenzetting kan Stafford Smith de lezer helaas niet de afloop bieden waar hij op hoopt. Onrecht eindigt wrang. Het enige lichtpuntje is dat dit boek hopelijk een aanzet vormt om het Amerikaanse rechtssysteem nader te beschouwen.