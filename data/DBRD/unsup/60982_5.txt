Ik moet toegeven dat de Julius Zebra reeks van Northfield al tal van keren naar me lag te lonken vanuit de etalage van diverse boekhandels. Iedere keer weer moest ik me ervan weerhouden om het boek mee te nemen naar de kassa. Iedereen die de jeugdafdeling van de boekhandel heeft afgestruind, heeft ongetwijfeld de wondermooie hardcovers al opgemerkt. En nu na mijn eerste ervaring met het werk van Northfield, vraag ik me nog steeds af, wat me in godsnaam heeft weerhouden om de volledige reeks in één keer aan te schaffen. Deze reeks is een ervaring op zich, waarbij de schrijver historische weetjes met een insteek van sages en mythes naadloos verweeft met kolderieke grappen en grollen. De knettergekke zebra springt haast van de pagina's af en loodst de lezers door middel van korte, bijna op zich staande hoofdstukken in ijltempo doorheen het uiterst toegankelijke verhaal. Eén van de vele sterke punten van dit boek, zijn de vele illustraties die niet alleen door de vlotte tekenstijl aantrekken, maar die als beeldverhaal de plotlijn verder zetten waar de tekst ophoudt. Zo blijft het verhaaltempo netjes verder hollen zonder onderbreking. Als dit vierde deel in de reeks de eerste ervaring van de lezer is met de schrijfsels van Northfield, dan kan ik met volle overtuiging stellen dat 'Gedonder met de Grieken' geen voorkennis vereist en als een op zich staand boek kan beschouwd worden. Je wordt namelijk bij aanvang door middel van de tekeningen voorgesteld aan Julius en zijn vrienden en krijgt een korte samenvatting van wat vooraf ging. En zelfs na de leesbeurt stopt het plezier niet, je krijgt namelijk nog een uitleg over romeinse cijfers, wat "echte" informatie over de thema's en onderwerpen die in het verhaal voorbijkwamen, grapjes en een knutselopdracht. Als je op zoek gaat naar een leuke afwisseling van de meer serieuze verhalen of je wil de jonge lezer wat historische achtergrond meegeven in een uiterst speelse en aangename context, dan kan je niet om deze reeks heen. Dankzij de thematieken in het verhaal, is dit boek tijdloos en zal dit ongetwijfeld een titel blijven die meer dan één generatie overleeft. Dit is een boek dat kinderen aanzet tot lezen.