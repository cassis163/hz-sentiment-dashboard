De Nederlandse Rebecca gaat naar Californie om een semester te studeren, maar vooral om weg te vluchten van haar leven in Nederland. Op haar eerste dag ontmoet ze de eigenzinnige Dee, die bij de fietsverhuur op de campus werkt. Niet veel later wordt Rebecca op de fiets bijna aangereden door een jongen die aangeschoten achter het stuur zit. Een van zijn vrienden is Thor, stiefbroer van Dee en ster van het footballteam. Hij maakt een vuur in haar los dat ze nooit eerder heeft gevoeld – zelfs niet voor David, de man met wie ze in Nederland nog altijd getrouwd is.

[Ik sus mezelf in slaap met de gedachte dat ik niets verkeerd heb gedaan en dat ik niemand bedrieg. Behalve misschien mezelf. Maar dat doe ik al jaren, dus waarom zou ik daar nu dan mee ophouden?]

Vanaf de eerste bladzijde waan je je op de campus waar Rebecca voor het eerst in haar kamer stapt en die in zich opneemt. Je kunt je zonder problemen een beeld vormen van wat zij voor zich ziet. Terwijl Rebecca in haar kamer rondkijkt, valt haar oog op een briefje op het prikbord. No regrets. Dat is iets waar Rebecca zich wel in kan vinden, al moet ze zichzelf nog wel overtuigen dat de beslissing die zij genomen heeft, de juiste is. Rebecca komt uit een zwaargelovig gezin en heeft, tot zij besloot naar Amerika te gaan, enkel gedaan wat van haar verwacht werd. Nu heeft zij de keus gemaakt weg te gaan, ver weg van haar familie en haar echtgenoot David om erachter te komen wat zij nu eigenlijk wil.
Rebecca vindt haar draai vrij snel, mede door kamergenootje Dee, die zij eerder al ontmoette bij de fietsverhuur. Haar leven wordt helemaal op zijn kop gezet op het moment dat zij Dee’s stiefbroer Thor ontmoet. Wat hij bij haar losmaakt, heeft zij nog nooit eerder gevoeld..

[De werkelijkheid is genadeloos. Er is niemand om mee te onderhandelen, om bij te smeken, tot te bidden of het anders kan. Er zijn geen tweede kansen. Er is alleen maar het hier. Het nu. Dit moment waarop die tijd stil blijft staan omdat terugkeren onmogelijk en vooruitgaan onmenselijk is.]

Met Grenzeloos heeft Lis Lucassen een uitstekende New Adult neergezet. Feilloos weet ze je in Amerikaanse sferen te brengen zonder het Nederlandse tintje te vergeten. Alle personages zijn erg goed uitgewerkt en uitgediept (en leuk!). Je voelt met Rebecca mee in haar twijfels, angsten en haar verliefdheid. Je vindt Thor bijna net zo leuk als dat zij hem vindt en smelt als blijkt dat Becca ook Thor’s hart heeft weten te veroveren.
Grenzeloos is niet het zoveelste romantische verhaal, het is veel meer dan dat. Het gaat niet alleen over liefde. Er worden ook andere thema’s ter sprake gebracht en je kunt je afvragen of het misschien niet te veel van het goede is, maar Lucassen komt er heel goed mee weg en weet alles moeiteloos in elkaar te vlechten. Er zit een plotwending in waarbij ik even zoiets had van ‘ehm, say what?’, erg goed gedaan!
Het verhaal wordt nergens klef of geforceerd en blijft smaakvol. Lucassen is een kei in het schrijven van mooie zinnen zonder dat het gekunsteld over komt en ze weet vanaf het begin tot het einde de aandacht van de lezer volledig vast te houden.

Grenzeloos is rauw, puur en vol passie. Een geweldig verhaal over het vinden van jezelf op een plek waar je het absoluut niet verwacht. Lis Lucassen legt hiermee de lat heel hoog voor Nederlandse New Adult en doet absoluut niet onder voor haar buitenlandse collega’s. Ik kijk enorm uit naar Genadeloos, het volgende deel in deze serie!

4,5 ster voor Grenzeloos.