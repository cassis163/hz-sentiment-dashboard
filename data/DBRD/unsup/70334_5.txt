Het is het eerste werk van le Carré dat ik heb gelezen. Zoals zovele mensen besloot ik pas het boek te lezen na het bekijken van de meesterlijke film "The Constant Gardener" van Mereilles.
En het dient gezegd: de film en het boek zijn beiden pareltjes, vakwerk, op-en-top klasse.
De schrijfstijl van John le Carré is verrassend rijk: wisselende vertelstandpunten, doorweven van heden en verleden, een ultieme psychologie van de personages: we weten wat iedereen denkt, drijft, voelt, en daarenboven hebben we een verhaal dat staat als een huis.
Het boek laat zich ook niet in een hokje stoppen (iets wat ik zeer sterk toejuich): soms romantiek, dan weer een aanklacht tegen wantoestanden, dan weer een snuifje spanning en ijzersterke psychologie van de karakters (zelden een boek gelezen met menselijkere personages).
Het is gewoon een meesterwerk.
De filmversie wijkt op vele punten af van het boek maar dit doet niets af aan de pracht en hoge kwaliteit van de film. Ralph Fiennes zet weer een verbluffende prestatie neer, ook Rachelle Weisz speelt de pannen van het dak en de cinematografie is adembenemend (zoals we van Mereilles verwachtten, na "Citade de Deus").
Kortom: boek en film behoren tot het beste wat er is. Zoek je (ont)spanning die niet ontaardt in Hollywoodiaanse voorgekauwde eenheidsworst, zoek je (ont)spanning waarbij je je hersenen moet gebruiken en waarbij je wordt aangezet om na te denken over actuele problematiek? Aarzel dan niet en bekijk de film en lees het boek! Zéér van harte aanbevolen!