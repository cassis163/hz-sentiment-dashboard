Tami Hoag... In de afgelopen jaren schreef ze aan de lopende band thrillers die stuk voor stuk lovend werden ontvangen. Nooit te gruwelijk, maar altijd met constante spanning en interessante personages. Geheimen in het graf is het vervolg op Dieper dan de doden en houdt de lezer weer in zijn greep. Het verhaal laat zich makkelijk volgen, ook zonder het eerste deel gelezen te hebben.
Het stadje Oak Knoll komt net bij van de verschrikkelijke Zie-Geen-Kwaad-moordenaar als Marissa Fordham, een mysterieuze maar geliefde jonge vrouw verminkt en vermoord wordt aangetroffen in haar huis, haar vierjarige dochtertje nauwelijks levend naast haar. De rechercheurs staan voor een raadsel. Wie heeft deze vrouw zoveel geweld aangedaan en wilde een vierjarig kind niet als getuige achterlaten? Het dochtertje overleeft, maar is getraumatiseerd en kan geen moordenaar aanwijzen. Zou de Zie-Geen-Kwaad-moordenaar een handlanger hebben gehad die nog vrij rondloopt? Is de lichtelijk gestoorde buurman van Marissa doorgeslagen? Of zou de onbekende vader van het meisje op het toneel zijn verschenen en wraak hebben willen nemen? Alle scenarios passeren de revue, vrienden van Marissa blijken gevaar te lopen en de waarheid blijkt schokkender dan men kon vermoeden.
Hoag valt met de deur in huis, maar daarna weet ze de lezer langzaam dieper in het verhaal te trekken. De spanning is hier wederom constant aanwezig, wekt nieuwsgierigheid en loopt af en toe op tot zinderende momenten. Daarnaast verschijnt er een bont gezelschap aan personages op het toneel. Stuk voor stuk worden ze voldoende uitgediept om sympathie voor de een en argwaan bij de ander op te roepen. Niet alleen de gebeurtenissen rond de moord zijn boeiend, maar ook de persoonlijke levens van de rechercheurs zorgen voor een afwisselend, onderhoudend verhaal. Diverse themas als romantiek, ouderschap, homoseksualiteit en krankzinnigheid spelen een rol.
Het boek heeft korte hoofdstukken, is prettig geschreven en leest als een trein. Hoag heeft het haast gepresteerd om een vijfsterrenthriller af te leveren. Maar zonder te veel van de plot weg te geven, is het richting de climax net iets te veel van het goede. Daardoor verliest het verhaal aan geloofwaardigheid. Overdaad schaadt en dat kost haar een ster. Dat neemt niet weg dat Geheimen in het graf met al zijn spanning, verrassing en boeiende personages de moeite waard is!