Met De Juiste Man heeft Max van Olden een psychologische roman geschreven over de strijd met verlies, rouw en het falen van de rechtsgang.
De hoofdpersoon Oscar is een oudere advocaat met op het eerste gezicht een stoffige uitstraling. Zijn lijf is in verval, hij rookt teveel en beweegt te weinig en leeft geïsoleerd. Bij de tijdslijn die zich 20 jaar eerder afspeelt blijkt dat Oscar een rijzende ster was bij een advocatenfirma met advocaat Alexander als rivaal. Na een bedrijfsfeestje blijkt dat de zoon van Oscar op een dijk is doorgereden. De rechtsgang faalt, waardoor Oscar gedreven raakt door maar 1 ding: de dader, waarbij hij zeker weet dat het Alexander was, moet gepakt worden.
Als zich een nieuwe cliënt aandient bij zijn praktijk, is zichtbaar hoe Oscar zich weinig lijkt in te zetten, totdat hij de naam ziet van de werkgever van de cliënt. Hij schudt zich bijna letterlijk wakker en zijn passiviteit buigt om in een gedrevenheid met maar 1 doel; alsnog de vermeende dader van het doodrijden van Jelte aan de kaak stellen. Hierin gaat Oscar zeer ver. Hij probeert elk idee als advocaat te onderzoeken en onderbouwen, maar omdat hij zo gericht is op 1 doel verliest hij daarbij de logica wel eens uit het oog. Oscar wordt geholpen door Jasper, zijn game-vriend, die met schulden en louche contacten kampt. Elk karakter in het boek heeft een rol en beïnvloedt Oscar in zijn plan. Zijn secretaresse blijkt een verrassende hobby te hebben en is de moord van een oudere bestuurder van de volkstuinenvereniging aan het onderzoeken. Deze bestuurder is een bekende van de buurvrouw van Oscar, Astrid een alleenstaande vrouw, type down-to-earth, die Oscar een beetje onder de arm neemt en positief in het leven staat. Daarnaast er een babbelzieke, rommelige schoonmaakster.
Als Oscar uiteindelijk zijn plan tot uitvoering brengt om gerechtigheid te bereiken voor de dood van zijn zoon, moet hij de ultieme keuze maken welke gerechtigheid voorrang heeft, waarbij duidelijk wordt in hoeverre de normen van Oscar uiteindelijk vervaagd zijn. Astrid geeft hem onbewust de aanzet tot zijn uiteindelijke actie richting Alexander. Deze actie leidt tot een verrassende ontknoping, waarbij uiteindelijk duidelijk wordt wie De Juiste Man is.