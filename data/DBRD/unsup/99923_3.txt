Dirk Pitt en zijn vriend en collega Al Giordino raken betrokken bij de redding van een cruiseschip dat op onverklaarbare wijze in brand is gevlogen en kort daarna bij de redding van een luxe cruiseonderzeeboot die onder water vastzit. Bij het eerste geval redden ze o.a. Kelly Egan, de dochter van een ingenieur die een revolutionaire motor heeft ontdekt maar die bij het ongeluk omkomt. Maar is hier wel sprake van ongelukken of zijn er duistere machten aan het werk? En waarom? Wanneer er een moordaanslag op Kelly wordt gepleegd, duiken Pitt en Giordino letterlijk dieper in de zaak.
Zoals gezegd een echte heldenroman, waarbij de helden echte stoere mannen zijn, eerlijk, daadkrachtig, heldhaftig. De bad guys zijn superslecht met maar één ding voor ogen: letterlijk over de lijken van duizenden mensen grote winsten binnengraaien. Dirk Pitt en zijn vrienden moeten veel gevaren trotseren, maar aan het eind ontdekken ze de oorsprong van de uitvindingen van de vader van Kelly. Die stammen uit wel heel onverwachte hoek.
Inferno op zee is een vlot geschreven boek - vroeger zouden we dit een spannend jongensboek hebben genoemd - met de auteur in een kleine bijrol zoals hij wel vaker schijnt te doen. Leuk, niet al te spannend en je moet het niet al te serieus nemen. Wanneer je een echt spannnende thriller wilt lezen ben je met dit boek aan het verkeerde adres. Gewoon verstand op nul, lezen en genieten.