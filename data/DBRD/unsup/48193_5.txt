Ondanks dat ik een grote fan ben van Ken Follett heb ik De kathedraal jarenlang links laten liggen omdat ik dacht dat het niets voor mij was. Het is namelijk een historische roman en geen thriller. Maar het bleek een totaal verkeerde inschatting te zijn want De kathedraal is een monumentaal meesterwerk. Wie denkt met een geschiedenisboek te maken hebben, ook al doet het verhaal authentiek aan, komt bedrogen uit want het boek is spannend en meeslepend, doordrenkt met liefde en bedrog, loyaliteit en verraad, recht en onrecht in een tijd dat de kerk en adel het voor het zeggen hadden. Met deze smeuïge ingrediënten heeft Follett van een stukje geschiedenis een feestmaal gemaakt.

De kathedraal speelt zich af in de 12e eeuw. Tom Builder heeft een droom om ooit een kathedraal te bouwen. Na het afblazen van het huwelijk van William Hamleigh voor wie Tom een huis zou bouwen, moet hij weer werk zien te vinden om zijn gezin te kunnen voeden. Zijn reis door Engeland brengt hem na vele ontberingen in contact met prior Philip, een pragmatische abt, die dezelfde droom koestert als Tom. Samen proberen ze hun ideaal te verwezenlijken maar politieke intriges, jaloezie, wraakzucht, rampspoed en persoonlijke verwikkelingen vertragen de bouw en het is maar de vraag of de Kathedraal ooit voltooid zal worden.

In de 8e druk staat een nawoord van Ken Follet over het tot stand komen van De kathedraal, de moeite die het heeft gekost om een uitgever te vinden die in het boek geloofde en over het uiteindelijke succes. Hij heeft aangekondigd dat er in 2007 een vervolg komt en ik kijk er nu al naar uit want De kathedraal is een absolute aanrader.