Nachtstorm is Johan Theorins tweede roman in een serie van vier, die samen 'De Vier van Öland' vormen. Zijn roman Schemeruur, waarvoor hij de prijs voor het Beste Spannende Zweedse Debuut ontving, vond ik al een fantastisch boek. Voor Nachtstorm won hij de prijs voor Beste Zweedse Thriller. Ik ben een grote fan van Scandinavische Thrillers. Genoeg reden om vol spanning aan dit boek te beginnen...

Een Zweeds volksverhaal uit de negentiende eeuw begint als volgt: "De doden verzamelen zich elke winter om Kerstmis te vieren. Een keer werden ze echter gestoord door een ongetrouwde vrouw. Haar klok was stil blijven staan, dus stond ze te vroeg op en ging midden in de Kerstnacht naar de kerk. Er klonk een geroezemoes van stemmen alsof er een kerkdienst werd gehouden in een kerk die vol mensen zat. Plotseling zag de vrouw haar vroegere verloofde. Hij was vele jaren geleden verdronken, maar zat nu op een kerkbank tussen de anderen."

Dit volksverhaal is duidelijk de inspiratiebron geweest voor Nachtstorm. 

Het is winter op het Zweedse eiland Öland. De bevolking is klein en oude tradities worden er in stand gehouden. Het seizoen heeft veel invloed op zijn bewoners. De bittere kou met zijn onvoorspelbare sneeuwstormen spelen een grote rol in het verhaal. Als het slechte weer je niet te pakken krijgt, dan zal iets anders dat wel. Katrine en Joakim Westin zijn in augustus, toen het nog mooi weer was, vanuit Stockholm verhuisd naar een oud vuurtorenwachtershuis, Ålludens hofstede, dichtbij twee vuurtorens op de oostkant van het eiland. Het huis is in de 19-de eeuw gebouwd van wrakhout van een schip dat is vergaan en dat zou ongeluk aantrekken. Het heeft een lange en tragische geschiedenis, waar Joakim en Katrine niets van weten. Ze willen een nieuwe start maken, weg van de grote stad en de druk van het werk. Ze willen het hele huis verbouwen en een B & B beginnen. Maar er is een andere reden waarom ze verhuisd zijn, realiseren we ons later. De eerste nacht dat Joakim in hun nieuwe huis slaapt, heeft hij een zeer realistische droom over zijn zus Ethel. Ethel was verslaafd aan drugs en is op een avond verdronken. Dan wordt zijn vrouw dood aangetroffen, ook verdronken. Joakim blijft verscheurd door verdriet alleen achter. Hij moet zich echter sterk houden voor zijn twee kinderen. Terwijl Joakim worstelt om niet gek te worden, krijgt het oude huis een vreemde grip op hem. Hij hoort mensen fluisteren en hoort voetstappen in het huis. Zijn dochter Livia roept s hem nachts. Eerst moest Katrine steeds  bij haar in bed slapen, nu moet hij haar in slaap sussen. Waarom heeft ze steeds nachtmerries?

De tweede verhaallijn is over Tilda Davidsson. Zij is politieagente en wordt op Öland geplaatst. Er is een tijd geen politie geweest op het eiland, maar daar komt nu dus verandering in. Haar prioriteit is een aantal inbraken op het eiland. Haar oudoom, Gerlof Davidsson, woont op Öland in het bejaardentehuis. Tilda is de connectie tussen Nachtstorm en de eerste roman uit deze serie, Schemeruur. Zij is de kleindochter van Gerlof 's broer Ragnar. Tilda gaat vaak in haar vrije tijd bij haar oudoom op bezoek en neemt dan haar cassetterecorder mee om alle familieverhalen vast te leggen, die Gerlof haar vertelt over vroeger. Hij probeert Tilda met goede adviezen te helpen als Tilda op zoek is naar de inbrekers.  Hij kent een paar oude mensen, die dichtbij de betreffende huizen wonen. Het zijn mensen, die elke auto voorbij zien komen, omdat ze niet veel anders meer meemaken. Tilda heeft Joakim ontmoet, nadat Katrine verdronken was. De kinderen werden niet opgehaald van school, omdat Joakim naar Stockholm was om hun oude huis leeg te ruimen. De directeur van de school bracht de kinderen thuis en vond zo Katrine. Zij belde de politie. Men denkt aan een ongeluk, maar is dat wel zo?

Je maakt ook kennis met Hendrik. Hendrik breekt samen met Freddy en Tommy in in vakantiehuizen, die in de winter leeg staan. Ze besluiten ook in te gaan breken in bewoonde huizen, omdat er daar meer te halen is. Tilda is ze echter al op het spoor.

Joakim heeft op de zolder van een oude stal op zijn erf ontdekt dat er een muur is waar in het hout de namen van alle overledenen van Ålluden gekerft zijn. Ook de naam en de sterfdag van zijn Katrine komt in de muur te staan. Dan ontdekt hij een holle ruimte achter deze muur. Op een stormachtige Kerstnacht met een krachtige sneeuwstorm komt hij tevens tot de ontdekking dat er in de stal een geheime trap verborgen zit. Wanneer hij deze trap opgaat, komt hij terecht in een soort kerk. Er staan in een rij kerkbanken, waar spullen op liggen. Tot zijn schrik vindt hij daar een jasje van zijn overleden zus Ethel, die nooit op Öland is geweest. Ook vindt hij daar een dagboek van zijn, nog levende, schoonmoeder waar Katrine ook in heeft geschreven. Toevallig heeft Katrine's moeder ook in het huis gewoond en vertelt de geschiedenis van Ålludens hofstede in haar dagboek. Deze geschiedenis van het vuurtorenwachtershuis en zijn vroegere bewoners is knap door het verhaal heengeweven. Wanneer hij op een bankje gaat zitten, ziet hij Katrine. En wat zij hem laat zien... Voor Joakim vallen alle stukjes op zijn plaats. Langzamerhand beseft Joakim, dat de dood van Katrine allesbehalve een ongeluk was.

Tijdens diezelfde Kerstnacht wordt er op Ålludens ingebroken. Tilda probeert ze te overmeesteren. Alle hoofdpersonen komen samen in een spannende slotscène.

Nachtstorm is origineel en spannend, vol mysteries. Theorin bouwt het verhaal zorgvuldig op. Het is een boek dat je vanaf de eerste pagina in zijn greep heeft. Theorin heeft een boeiende manier van schrijven en tijdens het lezen bezorgt hij je het nodige kippenvel. Er is een beklemmende onderhuidse spanning, die het hele verhaal blijft hangen. Je krijgt het gevoel, dat er iets bovennatuurlijks aan de gang is. De sfeerschepping is perfect gedaan. Hij beschrijft een spookachtige sfeer in het huis. Je proeft de sfeer van het eiland, maar vooral de bittere kou. Je voelt de kou bijna lijfelijk. De ontknoping is verrassend.

Eén van de fascinerendste dingen van dit boek is de manier waarop Theorin zijn verhaal opgebouwd heeft. Chronologisch worden de tragedies verteld, waar het huis getuige van is geweest. Dit alles om laten zien waarom het huis als spookhuis in de buurt bekend staat. De lezer is nooit zeker of de geesten echt zijn of dat het droevige verleden van het huis zijn invloed op het heden uitoefent. Wat verdriet al niet met een mens kan doen.

Het verhaal bevat alles wat een goede thriller zou moeten bevatten, inclusief geloofwaardige personages. Nachtstorm is een topthriller en zeer zeker een aanrader, niet alleen voor liefhebbers van Scandinavische thrillers.

tags: intrigerend, spannend, bijzonder, origineel