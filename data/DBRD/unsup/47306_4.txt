Het eerste in het Nederlands vertaalde boek van de Duitse Svealena Kutschke “Een stad, het meisje en de duivel” heeft me achtergelaten in verwarring. Wat een bijzonder boek. De oorspronkelijk, Duitse, titel is “Stadt aus Rauch”, Stad uit rook. Persoonlijk vind ik deze titel beter dan de vertaalde titel. Het boek gaat over 3 generaties uit een familie in de stad Lübeck. Vanuit het oogpunt van de duivel worden drie vrouwen gevolgd door de roerige tijd in deze stad. Lucie, geboren terwijl haar moeder zelfmoord pleegt. Haar dochter, Freya, geboren in de tweede wereldoorlog. En kleindochter Jessie, die worstelt met de keuzes van haar voorouders.
Tijdens het lezen merkte ik dat ik me regelmatig hardop zat af te vragen waar dit boek naar toe moest gaan. De hoofdstuk indeling is niet helemaal logisch gemaakt, en ook de chronologische volgorde kostte soms wat puzzelwerk. Veel mooie zinnen en passages. Maar ook een overdaad aan op het eerste gezicht niet toedoende details. Toch bleef het boek aan me trekken om verder te lezen. Nadat ik het boek uit had was mijn eerste ingeving om het boek 3 sterren te geven, maar het verhaal bleef door mijn hoofd spoken en kwam ik steeds meer bij de bedoeling van het boek, ik ontdekte de rode draad en mijn waardering steeg. Ik geef het boek dan ook 4 sterren.