Wat is er veel gebeurd rondom de best verkochte debuutroman van Youtube-ster Zoella toen deze records brak, maar ook het nieuws van een ghostwriter naar buiten kwam. Daarom kon ik het niet aan me voorbij laten gaan om het boek zelf te lezen en te oordelen.

Een beetje van Penny, en een beetje van Zoella
De onzekere en lachwekkend onhandige 15-jarige Penny doet me meteen aan Zoe Sugg denken. Ze houdt namelijk een blog bij, net als Zoe lange tijd naast het maken van vlogs deed. Dat is niet het enige, ook is ze Brits en heeft Penny net als Zoe last van paniekaanvallen. Zoe Sugg lijkt te hebben geluisterd naar het advies “write what you know“. Voor een eerste boek vind ik dat een goede stap, je kunt beter een goed boek schrijven over iets waar je wat van weet, dan fouten te maken.

Helaas, toch heb ik iets teveel van Girl Online verwacht. Het boek wordt op de markt gebracht als een Young Adult-boek. De leeftijd voor Young Adults ligt meestal tussen de 12 en 18, maar Girl Online komt meer in de buurt bij de 12 dan de 18. Terwijl Zoe Sugg zelf al 24 is, lijkt het toch meer op een kinderboek met een hoop mierzoete romantiek. Het verhaal vond ik wel leuk en soms nog verrassend, maar zelf voelde ik me net iets te oud voor dit boek.

Serieuze thema’s
Ondanks dat vind ik het wel goed dat Zoe thema’s als paniekaanvallen, het verliezen van iemand van wie je houdt en homoseksualiteit aan bod brengt. Elliot is Penny’s beste vriend in het boek en zijn ouders zijn het er niet mee eens dat hij op jongens valt. Hoewel Elliot een excentrieke kledingstijl heeft, wordt hij verder geportretteerd als een best friend en niet als een stereotiepe gay best friend en daar ben ik blij om. Het is namelijk al zo vaak gedaan en buiten dat, waarom een gay best friend, iemand die op het andere geslacht valt is toch ook niet ineens een bijzondere straight best friend?

De homoseksualiteit en het conflict met zijn ouders van Elliot had ik wel graag meer uitgewerkt gezien. Ik zal geen spoilers geven, maar aan het eind wordt het naar mijn mening iets te makkelijk opgelost. Daarnaast bevat het boek blogposts van Penny als Girl Online en zou dit een heel goed thema kunnen zijn geweest om over te schrijven met enkele reacties van Penny’s (snel stijgende aantal) volgers. Ik denk als je jonge lezers kennis laat maken met enkele heftige thema’s, dan moet je het ook goed afmaken, zoals ze wel deed met het auto-ongeluk dat hoofdpersonage Penny had gehad.

Girl Online 2
Zoe heeft op Twitter laten weten dat het plot voor het tweede deel al klaar is: Ik hoop dat ze in het volgende boek de losse eindjes van Girl Online aan elkaar knoopt, samen met Siobhan Curham. Het boek heeft op Goodreads de toevoeging van de naam van de ghostwriter gekregen, waarmee we kunnen concluderen dat Girl Online officieel niet helemaal Zoe’s boek is. “Natuurlijk had ik hulp nodig van Penguin’s redactieteam om mijn verhaal te vertellen, daarover heb ik het vanaf het begin gehad. Iedereen heeft hulp nodig wanneer ze iets nieuws proberen. Het verhaal en de personages van Girl Online zijn van mij,” liet ze een tijd terug op Twitter weten.

Ik vraag me af of het tweede boek wel geheel van haar hand komt, ik hoop het in ieder geval wel. Er zijn in het boek best wat elementen die je herkent als typisch Zoella en ik denk zeker dat ze het zou kunnen. Ze maakt al jaren vlogs waarbij ze achter elkaar praat en de kijkers vermaakt en schrijven zou net zo moeten gaan: je moet niet teveel nadenken en het gewoon doen. Ik kijk in ieder geval uit naar het (hopelijk net zo romantische) volgende deel, hopelijk alleen van Zoe Sugg, en anders graag met vermelding van Siobhan op het boek.