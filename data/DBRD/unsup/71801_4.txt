Jamie Morton, een zesjarig jongetje, speelt in de tuin met zijn speelgoedleger dat hij op zijn verjaardag van zijn zus Claire gekregen heeft. Terwijl hij aan het spelen is, wordt het opeens een stuk donkerder. Een schaduw valt over hem heen. Jamie kijkt op en ziet een man. Het is de nieuwe dominee, Charles Jacobs. Jamie raakt met hem aan de praat en zo ontstaat er een speciale band tussen hen.

Tientallen jaren later leidt Jamie een wat zwervend bestaan en speelt hij ritmegitaar in diverse bandjes. Tijdens dit rock-'n-roll-leven raakt hij verslaafd aan de heroïne. Op een kermis ontmoet hij Charles Jacobs, die allang geen dominee meer is, opnieuw. En het is Jacobs die hem van zijn verslaving afhelpt. Hun leven scheidt opnieuw, maar ze blijven elkaar tegenkomen.

Jacobs is altijd al gefascineerd geweest door elektriciteit. En tijdens zogeheten revivals probeert hij ernstig zieke mensen te genezen. Jamie bezoekt, samen met zijn baas Hugh Yates, een van deze revivals. Hij ontdekt dat de genezing bij een aantal mensen voor bijwerkingen heeft gezorgd en wil Jacobs, die zich inmiddels pastor Danny heeft genoemd, te stoppen. Dat gaat echter niet zonder slag of stoot.

Revival is vooral het verhaal van Jamie Morton, dat begint als hij zes jaar oud is en eindigt als Jamie een jaar of tweeënzestig is. Het verhaal dat Stephen King heeft neergezet, is bijzonder boeiend. Het is lastig het boek weg te leggen omdat je wilt weten hoe het levensverhaal van Jamie verdergaat.

Revival is geen spannend boek. Zelfs het plot, dat regelrechte horror is, is dat in feite ook niet. Wel is dat gedeelte van het boek fascinerend en neigt het zelfs naar surrealisme. Dit komt dan vooral doordat het levenswerk van Charles Jacobs zo goed als ten einde is.

Dat het boek niet spannend is, is niet erg. Want het is wel degelijk een goed en boeiend geschreven verhaal, waarin enkele verrassende wendingen voorkomen die het geheel ten goede komen. Bovendien is het vlot geschreven en daardoor leest het erg gemakkelijk. Het onderwerp dat King gebruikt heeft, geeft zelfs stof tot nadenken. Revival is daardoor een absolute aanrader.