Lynda La Plante is in Engeland een beroemdheid. Niet alleen was ze actrice in veel bekeken series als Widows en Prime Suspect, maar ze heeft ook een indrukwekkende reeks boeken op haar naam staan, waaronder Koud hart en Koel bloed. Daarnaast schrijft ze scenarios voor tv-series als Prime Suspect en Trial and retribution.
In Boven verdenking heeft La Plante voor een bekend thema gekozen. Er is een seriemoordenaar die drugsverslaafde prostituees met grote fysieke gelijkenissen om het leven brengt. Het zevende slachtoffer is echter geen hoer, maar een jonge studente met een engelen gezicht. Omdat de afdeling moordzaken onderbezet is, doet hoofdinspecteur Langton een beroep op de onervaren rechercheur Anna Travis. Er ontstaat een ongemakkelijke situatie, want haar collegas doen er niets aan om haar op te vangen. Later wordt zij als lokvogel gebruikt om de verdachte, Alan Daniels, zoon van een vermoord prostituee, te ontmaskeren. Maar dan dreigt zij zelf in de ban te raken van de charismatische Daniels.
Boven verdenking is een misdaadroman die zo Engels is als de Big Ben en Buckingham Palace. Betrouwbaar kwaliteitsdrama met interessante karakters. La Plante schetst een origineel beeld van de Engelse politie. Op het bureau is het een rommeltje, zonder enige gezagsverhouding. De teamgeest is ver te zoeken. Het groentje Anna Travis brengt, onbedoeld kleur in het muisgrijze corps. Zij is een vreemde eend in de bijt. Ambitieus, zelfstandig, slim en totaal niet stressbestendig. Een vrouw zonder vrienden, die slecht ligt bij haar collegas, maar die wel met haar baas naar bed gaat. Een kwetsbare anti-held die het in het werkelijke politieleven geen dag zou volhouden. La Plante heeft in haar persoon de moeilijke rol van de vrouw binnen een politiecorps proberen weer te geven.
In Boven verdenking wordt veel gedetailleerde informatie gegeven over forensische wetenschappen en pathologie. Ondanks die detaillering heeft het verhaal veel vaart. De plot steekt goed in elkaar. Het is een echte whodunnit met vraagtekens tot aan het eind. La Plante is een prettig verhalenvertelster. Ze schrijft leesbare spreektaal.Ze denkt in beelden. Al lezend, ontrolt het verhaal zich als een tv-film. Snel, spannend en onderhoudend.Volgens mij is met Boven verdenking een boeiende nieuwe serie geïntroduceerd.