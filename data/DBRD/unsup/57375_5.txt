Stevige rellen en confrontaties tussen autonomen (krakers) en politie zorgen voor een onrustige avond in de Kopenhaagse wijk Nørrebro. Terwijl de straten nog nagloeien van al het geweld, wordt op het kerkhof een vermoorde man gevonden. Hij draagt de kleding van een autonoom. De politie vreest dat de dader in haar geledingen te vinden is, een linkse krant suggereert meteen van alles over de rol van de politie in deze zaak. Hoofdinspecteur Axel Steen wordt belast met de zaak en moet niet alleen uitvinden wie het slachtoffer is en wie hem vermoordde, maar ook hoe dit heeft kunnen gebeuren onder de ogen van de vele agenten die het terrein bewaakten. Gaandeweg het onderzoek blijkt dat eerste aannames lang niet altijd de beste zijn, en blijkt Axel meer betrokken te zijn dan hij wil. Als dan ook de onderzoeksleiding aan zijn capaciteiten begint te twijfelen, en zijn exen zich van hem afzetten, komt Axel er steeds meer alleen voor te staan.

Ruwe bolster, blanke pit
Aanvankelijk lijkt Axel Steen een dertien-in-een-dozijnhoofdinspecteur: ruig, koste wat het kost zijn gelijk willen halen, lak aan zijn baas. Zo kennen we vele hoofdpersonages in boeken en series. Maar Jesper Stein heeft van de hoofdinspecteur een heel menselijk personage gemaakt. We leren Steen kennen als iemand met twijfels, die diep geraakt is wanneer hij zijn zoontje niet meer dreigt te mogen zien, worstelt met gevoelens voor zijn ex. Het personage is er één van het type ‘ruwe bolster, blank pit’. Laat zich naar de buitenwereld graag zien als ruige kerel, maar wie hem beter leert kennen (de lezer dus) ziet een prachtig mens.

Andere kant van Denemarken
Wie Denemarken kent, kent het land voornamelijk van de gele koolzaadvelden, vakwerkhuizen, heuvelachtige landschappen en kronkelweggetjes. Het decor van Onrust is de wijk Nørrebro in Kopenhagen. Stein maakt hiermee een opvallende keuze, want deze wat rauwere wijk steekt in schril contrast af tegen het lieflijke beeld dat veel mensen van Denemarken hebben.

Goed doordacht, goed uitgewerkt
Onrust kent een goede spanningsopbouw. Het verhaal wordt steeds spannender. Dit wordt onder meer veroorzaakt doordat Stein je als lezer telkens op het verkeerde been weet te zetten en gedoseerd nieuwe informatie vrijgeeft. Stein lijkt dit weloverwogen en doordacht te doen. Onrust is hiermee geen snel geschreven thriller, maar een goed uitgewerkt verhaal, met oog voor details en het klopt als een bus. Het is geen actiethriller, maar een psychologische thriller. Het gaat om drijfveren, motieven, gevoelens. Hoewel er feitelijk weinig gebeurt, het hele verhaal zou je wellicht in enkele minuten kunnen vertellen, weet Stein toch de spanning er in te houden en op te voeren. Zijn manier van vertellen, de verschillende verhaallijnen en de goede uitwerking van hoofdpersonage Steen dragen hier zeker aan bij.

Onrust en strijd
Hoewel ‘Onrust’ de titel van het boek is, en prima de lading dekt, zou ‘Strijd’ ook een passende titel geweest zijn. Het boek handelt over de strijd die Axel voert met z’n verleden, zijn ex-en en collega’s van de PET (Deense geheime dienst). En met zijn eigen loyaliteit en gevoelens. Daarnaast is er een strijd tussen politie en PET, autonomen en politie, pers en politie, etc. Niemand gunt elkaar iets, maar ze beseffen ook goed dat ze elkaar nodig hebben om iets te bereiken. En dat niet alles zo zwart-wit is als het op het eerste gezicht lijkt. Ook hier toont Stein zich een meester in de psychologische thriller.

Conclusie
Thrillers uit Scandinavië zijn helemaal hot, vooral de Zweedse thrillers lijken garant te staan voor kwaliteit. Met ‘Onrust’ laat de Deense auteur Jesper Stein zien dat de Denen ook veel in hun mars hebben. Sterker nog, Stein weet de gemiddelde Zweedse thriller ruimschoots te overtreffen. Zowel qua spanning, diepgang, uitwerking en originaliteit steekt ‘Onrust’ met kop en schouders boven andere thrillers uit. In het Deens zijn er al drie delen verschenen van de Axel Steen-reeks, in Nederland is dit het eerste deel. Het wachten is nu op een vertaling van de overige delen. Voor liefhebbers van topthrillers kan het vervolg niet snel genoeg komen.

==++==++==++==++==

Meer recensies van mijn hand lees je op www.edwinleestenschrijft.nl