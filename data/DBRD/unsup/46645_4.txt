Maud woont samen met Rob in Amsterdam en heeft een succesvolle carrière als communicatieadviseur. Al jaren werkt ze hard om hogerop te komen in het bedrijf waar ze werkt. Helaas zorgt dit er wel voor dat ze veel aan het werk is en weinig tijd heeft voor Rob en haar familie. In Amsterdam ligt een mooie stadstuin die Maud en haar zussen hebben geërfd van hun vader. Tot nu toe heeft de tuinman deze onderhouden met geld van hun vader, maar nu is het geld op. De zussen hebben de optie om de tuin te verkopen of te investeren in deze buurttuin, zoals hun vader graag had gewild.

Anne West heeft met De stadstuin: Maud een boeiende feelgood roman geschreven. Maud is het eerste deel van een trilogie over De stadstuin van de drie zussen. De titel doet verwachten dat het boek alleen om Maud draait, maar het tegendeel is waar. Verschillende hoofdstukken uit het boek zijn ook vanuit de andere zussen geschreven, waardoor je het verhaal vanuit meerdere perspectieven meekrijgt en zo een goed beeld krijgt van de situaties en geen eenzijdig verhaal. De auteur heeft een prettige schrijfstijl en maakt gebruik van eenvoudige zinnen en duidelijke verwoordingen, zonder poespas. Hierdoor kun je het boek makkelijk lezen en je overgeven aan het verhaal.

De drie zussen zijn de hoofdpersonages en zij zijn zeer divers van karakter. Maud, waar in dit boek de focus op ligt, is een carrièregerichte vrouw die veel tijd in haar werk stopt en daarbij de echte belangrijke dingen zoals haar man en familie vergeet. In dit boek zie je de ontwikkeling die Maud doormaakt van de harde, carrièregerichte vrouw, tot een vrouw die inziet dat er ook andere dingen in het leven zijn dan een belangrijke baan. Het is ook goed voor de lezer dat de auteur deze boodschap meegeeft, omdat je in het leven van alledag wel eens vergeet waar het in het leven om draait. Zussen Yara en Britt, zijn heel anders. Yara is als tiener moeder geworden en daardoor al heel snel volwassen geworden. Ze werkt hard, moet de eindjes aan elkaar knopen en probeert er voor haar dochter te zijn. Britt is de vrije geest, die tijden bij een leefgemeenschap heeft gebivakkeerd om al het wereldse achter zich te laten. Na enige tijd is ze erachter gekomen dat de geslotenheid van deze leefgemeenschap niet bij haar past en is ze teruggekeerd naar Amsterdam.

Door het verhaal van deze feelgood roman lopen verschillende emoties, aan de ene kant is het mooi dat de zussen nader tot elkaar komen door De stadstuin, maar aan de andere kant is er ook het verhaal van Joep, een jongen die veel in de tuin komt maar terminaal is en niet lang meer te leven heeft. Zo zit er in dit verhaal een lach en een traan.

In De stadstuin: Maud wordt een deel van de verhaallijnen afgerond, maar sommige verhaallijnen zijn nog open en zullen naar verwachting in deel 2 en 3 verder gaan. Nog even geduld en dan kunnen we lezen hoe het gaat met de zussen en hun stadstuin.