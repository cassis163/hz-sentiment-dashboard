Voor hij terug de smalle trap 'naar de hel' afdaalt, tuurt kraanman Jos van Acker altijd met zijn verrekijker de Schelde af. Een ritueel dat zich dagelijks herhaalt.

'Een smalle trap van de hemel naar de hel en 's morgens is dat andersom'

Als hij op een dag in de schorren een lijk ziet liggen weet hij niet goed wat te doen. Hij belt zijn kaartmaatje en goede vriend Rik, die commissaris van de lokale recherche is. Rik herkent in het lijk Margot, de minnares van hun beider vriend Eddy. Gezien Eddy een bekend politicus is, is zijn affaire een goed bewaard geheim. En dat moet het blijven!

'Maakt dat het voeten en handen heeft'

Omdat Rik door zijn positie niet veel kan vertellen over het speurwerk en omdat Jos het 'waterlijk' niet kan loslaten, volgt hij het onderzoek in de media. Jos heeft het gevoel dat er zaken niet kloppen. Het onderzoek blijft 'troebel' en er lijkt geen doorbraak te zijn. Jos besluit om zelf het een en ander uit te pluizen. Was het nu een ongeluk of zit er toch veel meer achter de dood van Margot? En hoe zit het eigenlijk met zijn kaartvrienden Rik, Eddy en Fons?


Belinda Aebi is niet aan haar debuut toe, maar met deze standalone slaat zij (voorlopig?) een andere weg in. Ik was dan ook erg benieuwd naar 'Troebel water'.
Het verhaal begint met een proloog die je bij de keel grijpt. In eerste instantie heb je geen idee wat de proloog met het verhaal te maken heeft, maar dat wordt in de loop van het verhaal snel duidelijk.

Aebi vertelt vanuit Jos, de kraanman. Het is hemels om te lezen hoe Jos vanuit zijn 'hemel' neerkijkt, filosofeert en observeert. Zijn gedachtegang is zo realistisch neergezet dat je als lezer bijna naast hem in zijn cabine zit. Bovendien krijg je in de loop van zijn verhaal een heel stuk geschiedenis mee van Temse en omstreken, waaronder de boelwerf. Waar vroeger deze scheepswerf was, worden nu de witte blokken van de 'Zaat' neergezet. In haar nawoord legt Belinda uit hoe ze tot dit verhaal gekomen is. Een leuk 'weetje'. Het verhaal is trouwens doorspekt van 'weetjes'. Een erg leuke en originele manier om de lezer kleine wetenswaardigheden mee te geven.

In dit verhaal draait het trouwens niet om het onderzoek, maar om de personages en de onvoorwaardelijke vriendschap tussen de kaartvrienden. Een vriendschap die ontstond op een cruise en die daarna verder gezet wordt door een wekelijks kaartavondje.

'Het kaartspel is maar een instrument. Een afleiding om niet over de échte dingen des levens te praten. We hebben kaarten in onze handen en we lullen tot diep in de avond'

Zoals we gewend zijn van Aebi heeft zij ook nu weer voldoende research gedaan en weet zij waarover ze schrijft. Haar schrijfstijl is prettig, vlot en zonder al te veel poespas. Daarnaast schrijft zij erg filmisch en beleef je het verhaal vanop de eerste rij. Het verhaal vertelt over mensen, is menselijk en zeker geloofwaardig te noemen. Wat opvalt is dat Aebi geen enkel probleem heeft om in de gedachtewereld van 'de man' te kruipen.

Ook hier geen bloederige taferelen of gewelddadige moorden, maar een verhaal dat er staat. Is 'Troebel water' origineel en vernieuwend? Nee, maar door het vanuit een ander perspectief neer te zetten, namelijk op een menselijke manier en niet vanuit een onderzoek, blijkt het een schot in de roos.

'Daar zijn schrijvers voor'

Verwacht geen tenenkrommende, spannende thriller, want dat is het zeker niet. 'Troebel water' kabbelt rustig verder en leest lekker weg. Je hebt het in no-time uit. Naar mijn gevoel had er hier en daar een draadje meer uitgewerkt kunnen worden, maar dit doet niets af aan het verhaal an sich.

Mede door de uitgebreide beschrijving van de omgeving is 'Troebel water' een ode aan Temse, de Schelde en de site van de voormalige boelwerf. Het is geschreven met vlotte pen, met kennis van zaken en staat garant voor enkele aangename uurtjes leesplezier.

3,5 ster voor 'Troebel water' van Belinda Aebi.

Met dank aan WPG België voor dit recensie-exemplaar.