4 1/2 sterren
The queen of crime is er weer! Vanaf gisteren, 12 juni, is de Nederlandse versie van haar nieuwste literaire thriller Gespleten verkrijgbaar bij de (online)boekhandels. Uitgeverij HarperCollins Holland maakt hiermee weer heel veel fans blij.

Het is inmiddels publiek geheim dat Karin Slaughter grossiert in haar waanzinnige combi van actie, spanning en drama. Ze heeft een fingerspitzengefühl voor hoe ze de aandacht van haar lezers kan pakken en, nog belangrijker, vast kan houden! Dit heeft ze in Gespleten weer knap gedaan met twee verhaallijnen die voor het leesgevoel iets teveel prijsgeven, maar zoals het een echte queen of crime betaamt, verplaatst ze het perspectief met een verrassende draai. Om spoilergevaar te voorkomen houd ik de toedracht in mijn recensie summier.

Dit verhaal start na de proloog op 20 augustus 2018 (voor ons in juni nog toekomstmuziek) en schakelt tussen heden en verleden (1986). Het ontvouwt het geheim dat Laura, de moeder van Andrea Cooper, al jaren voor haar dochter verborgen houdt. En ook de reden ertoe, geen onbelangrijke factor voor haar gespleten leven.

Een gezellige verjaardagslunch met je moeder klinkt niet bepaald vervelend toch? Voor Andrea verandert dit in een nachtmerrie wanneer haar verjaardagslunch in een restaurant wreed wordt verstoord door een verwarde man. Verbijsterd en ontzet is ze wanneer ze getuige is van haar moeders koelbloedige actie waarbij ze de schutter overmeestert. Wie is deze vrouw die ze haar hele leven kent als haar beheerste moeder en spraaktherapeute?

Ze is deze schok nog amper te boven wanneer zich de volgende gruwel aandient. Op aandringen van haar moeder moet ze de stad uit, weg naar een veilige plek. Maar Andrea's hang naar de waarheid voert haar op het spoor van haar moeders verleden. Je voelt hier al aan je theewater dat dit niet zonder hobbels zal verlopen. De ene na de andere schokkende ontdekking doet een flinke aanslag op haar vertrouwen. Voor haar veiligheid kan ze maar beter niemand meer vertrouwen, maar dan komt ze geen steek verder in haar gewroet. De vraag is of ze wel de juiste mensen gelooft in haar zoektocht naar de waarheid, èn naar haar eigen identiteit.

Psychologisch voer voor uren lang leesplezier, met flinke uitschieters van gruwelijk geweld. Tja, het is natuurlijk wel een echte 'Slaughter', en de insiders weten dat ze niet voor tere zieltjes schrijft. Ik geniet altijd van de actie en de rauwe sfeer die ze weet op te roepen, door de ontberingen die haar personages moeten doorstaan (hel op aarde) in uiterst oncomfortabele situaties. Deze aspecten versterken de thrillersfeer bijzonder, en dan is het een tweede of je het plot wel of niet doorhebt.

Slaughter laat in Gespleten zien waartoe manipulatie kan leiden, het gedwongen moet kiezen en de consequenties die dat met zich meebrengt. Ze maakt haar personages heel kwetsbaar, maar door hun overlevings-mechanisme tegelijk oersterk. De uitwerking en ontwikkeling van de karakters vind ik echt weer heel mooi gedaan. Wederom een knap staaltje psychologie en suspense waar Slaughter haar lezers op trakteert.