Oomen stroomt over door Francine Oomen

Is een boek over de menopauze iets voor mij (ik ben 38)? Ja!
En niet enkel omdat dit een grappig, origineel, geweldig getekend boek is maar ook omdat het super boeiend is.
Ik kan maar beter voorbereid zijn tegen dat het zo ver is dacht ik toen ik over dit boek las. Daarom wou ik het zeker lezen.
Francine schrijft eerlijk, pijnlijk eerlijk over wat ze voelt, denkt, meemaakt. Dit is hét boek dat je wilt lezen als je zelf in de menopauze komt, omdat het grappig en leerrijk is. Het is een boek dat je vlot leest en bekijkt en dat toch genoeg info geeft. Het vertelt niet de standaard dingen die je overal hoort/leest maar het vertelt je hoe het écht is/écht voelt.
Francine dramatiseert maar doet dat bewust en relativeert later ook alles. Ze laat je op een eerlijke, kwetsbare manier weten dat je er niet alleen voor staat, dat de menopauze iets normaals is, en dat het een ontwikkelingsfase is die je doormaakt. Een ontwikkeling tot een mooier, rijper, wijzer mens.

En voor de mensen die al lang door de menopauze zijn geploeterd of er nog lang niet aan willen denken: de stukjes over Tang en de gezusters Knaag en Knak zijn zo herkenbaar, los van welke fase in je leven je ook bevindt dat je alleen daarom al dit boek moet lezen als je, net als ik, last hebt van perfectionisme en een strenge innerlijke criticus!


Francine heeft er helemaal doorgezeten en dat is jammer voor haar. Maar de nieuwe Francine die is opgestaan is zo een grote hulp voor ons allemaal dat ik stiekem toch blij ben dat het haar is overkomen… Sorry Francine en ook dikke merci Francine!
Weten dat je niet alleen staat voelt goed!