Dankzij een winactie in de FB-groep 'Perfecte buren' kreeg ik dit boek doorgestuurd. Altijd een goede gelegenheid om nieuwe dingen te leren kennen natuurlijk!

In dit boek maken we kennis met inspecteur Magnus Kalo en zijn vrouw Linn.
De verstandelijk gehandicapte Erik Berggren wordt doodgemarteld teruggevonden in een Stockholms volkstuintje. Inspecteur Kalo en zijn collega's worden opgeroepen om zijn moord te onderzoeken. Ze hebben niet veel sporen, maar uiteindelijk leidt er één naar het Argentinië onder het juntabewind toen Berggren's vader er diende en daar een wreed misdrijf beging. Tijdens het onderzoek waarin er meer moorden vallen, worden Magnus Kalo en zijn jonge gezin ook verschillende malen bedreigd. Maar zowel Magnus als Linn geven niet op om de psychopathische dader te vinden.

Dit boek is een verdienstelijk debuut van Liselotte Roll, een Zweedse journaliste, uit 2013. Het verhaal is niet uitermate complex maar bevat enkele goede verhaallijnen en hier en daar een verrassende wending. De taal is eenvoudig en rechttoe rechtaan. Hier en daar voelen de gesprekken wel nog wat onnatuurlijk en minder vlot aan. Hier kan de vertaling natuurlijk ook debet aan zijn. Acties volgen elkaar mooi op, en ondanks een wat saaier gedeelte in het midden, eindigt het boek met een sterke finale.

De idee van wraak die spruit uit een land onder militaire bezetting of oorlog is eigenlijk niet echt super origineel. Andere Scandinavische voorbeelden die hiervan gebruik maakten, zijn o.a. Henning Mankell, Gard Sveen, Tove Alsterdal, enz.

Liselotte Roll mag alvast gaan aanschuiven in het rijtje goede Zweedse middenmoot-thrillers van Viveca Sten, Tove Alsterdal, Helene Tursten, Åke Edwardsson en nog enkele anderen.