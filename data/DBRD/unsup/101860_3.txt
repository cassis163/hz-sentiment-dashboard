'Een man van goede wil' is het debuut van Nicholas Petrie.
Thema: veteranen + bijbehorende problematiek na terugkeer uit Irak en/of Afghanistan.
Locatie: Milwaukee, Wisconsin

'Een man van goede wil' is opgedeeld in deel 1, 2, 3 en 4, gevolgd door het deel Veteranendag, dat ook deel 5 had kunnen heten. Daarna komt er nog een epiloog en een dankwoord. Alles bij elkaar is dat een tikje overdreven, rommelig, en tekenend voor het verloop van het verhaal. De delen 1 en 2 zijn heerlijk om te lezen: origineel, mooie schrijfstijl, intrigerende karakters (met name dat van Peter Ash, die 'witte ruis' in zijn hoofd heeft). Bij deel 3 begint de vervlakking, die wordt doorgezet in deel 4, waardoor de behoefte aan dóórlezen sterk vermindert, en Veteranendag is een rommeltje waarin de ene veteraan nog stoerder en slimmer is dan de andere.
De vervaarlijke lelijke hond Mingus verluchtigt het geheel en dat heeft het boek beslist nodig.

In een review op Goodreads schreef iemand dat 'Een man van goede wil' een brobook is, zeg maar de tegenhanger van de chicklit:
"The bro book is often a thriller or mystery and usually incorporates themes of war, lust, revenge, dissatisfaction with cultural ideals of masculinity and power. There are usually few women in bro books, except where they add depth and color to male characters."
Daar zit wat in. Daar is ook helemaal niets mis mee, want er moet voor elk wat wils zijn. In 'Een man van goede wil' komen slechts twee vrouwelijke karakters voor. De overige rollen zijn weggelegd voor mannen, merendeels veteranen, oud-strijders, die hun oorlogsverleden elk op hun eigen manier verwerken en het burgerleven elk op hun eigen manier oppakken. Interessant thema, dat staat buiten kijf, maar misschien had Petrie iets anders dan de vondst van 400.000 dollar - een bedrag dat de aandacht trekt - moeten verzinnen om een strijd tussen de veteranen te ontketenen.

Zoals gezegd: zeer sterk begin, dat allengs aan kwaliteit inboet. Tegen het einde rest een 'standaard' actiethriller. In sterren uitgedrukt glijdt voor mij het boek af van vijf naar twee, resulterend in een gemiddelde van drie.
In januari 2017 verschijnt deel 2 in de Peter Ash-reeks, getiteld 'Burning Bright'. Over vertaling in NL is op dit moment nog niets bekend.

[spanning 3, plot 3, schrijfstijl 4, leesplezier 3, originaliteit 3, psychologie 3]