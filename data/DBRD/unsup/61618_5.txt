De hoofdpersoon in ‘Sterker door strijd’ is een 32-jarige carrièrevrouw die oorspronkelijk uit Nijmegen komt, maar is gaan studeren in Utrecht. Aan het begin van het boek verhuist zij voor haar werk naar Rotterdam. In een poging zich zo snel mogelijk thuis te voelen in deze vreemde stad, gaat ze op zoek naar contact met Rotterdammers. Ze doet dat voornamelijk online. Leuke contacten én een nieuwe liefde zijn het resultaat.

Op haar werk wordt ze gepromoveerd, hetgeen haar de rancune van een van haar collega’s oplevert. Dat bezorgt haar de nodige hoofdbrekens en ook het feit dat haar nieuwe liefde kinderen heeft, terwijl zij zichzelf nu niet bepaald het predicaat ‘kindervriend’ meegeeft, roert zich in haar gedachten. Hoe dit zich allemaal ontwikkelt, lees je in ‘Sterker door strijd’!

“Een regenbui verschool zich achter de wolken die verwrongen naar de stad keken. Gewapend met een paraplu tegen de toekomstige bestorming van het regenwater liepen we, omdat Splé dat wilde, via een omweg langs de Pauluskerk. Overwin het kwade door het goede, stond in witte letters op de bruine stenen.”

Een ijzersterk debuut van deze Julie van Mol, daar zou feitelijk alles mee gezegd kunnen zijn, maar dan doe ik de auteur en haar boek ernstig tekort. Complimenten voor de fijne schrijfstijl van Van Mol zijn zeker op zijn plaats, evenals de opbouw van het verhaal en haar dialogen die van hoog niveau zijn.

De gebeurtenissen in het leven van de hoofdpersoon boeien en beklijven en dat heeft alles te maken met het feit dat Van Mol het allemaal uiterst beeldend weet te brengen. Bovendien zullen veel lezers zich herkennen in de emoties van de hoofdpersoon, die ingegeven worden door liefde, jaloezie, rancune en onzekerheid. Het verhaal is geheel vanuit de visie van de hoofdpersoon geschreven en dat brengt haar zeer dichtbij.

“Mijn woede was weer opgerukt en gaan stormen toen ze haar resultaten met mij deelde. Ze schoof het document als een vodje over de tafel, en wel tot zover dat ik moeite moest doen om het te pakken.”

De hoofdpersoon blijft overigens tot ver in het boek ‘naamloos’. Vrijwel aan het eind van ‘Sterker door strijd’ komen we erachter dat haar naam Anouk is. Anouk is, ondanks alle verwarrende emoties en gevoelens, een sterke vrouw en juist door de ‘strijd’ die ze veelvuldig moet voeren, krabbelt ze telkens weer overeind.

“Ik verborg mijn gezicht in mijn handen, ik kon het niet meer aanzien. Ik hapte naar lucht, het leek alsof mijn hart zich naar buiten beukte. Waarom haatte ze me zo?”

Tenslotte nog een compliment voor het fraai geschetste decor waartegen het boek zich afspeelt. Zeker voor een geboren Rotterdammer zoals uw recensent, is dat erg leuk.

Over de auteur
Julie van Mol (1974) woont in Rotterdam en werkt als freelance marketing- en communicatiespecialist. Vanaf haar tiende schrijft Van Mol in dagboeken, daarna doet ze dit professioneel. In 2005 publiceert zij voor het eerst een verhaal op Hyves en wordt zo een van de bekendste bloggers. ‘Sterker door strijd’ is haar debuutroman.

Uitvoering
Uitgeverij Palmslag
ISBN 978 94 917 7357 0
Paperback, 318 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/