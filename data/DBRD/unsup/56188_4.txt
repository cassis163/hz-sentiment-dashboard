Twee jaar geleden reageerde heel Nederland geschokt op de moord op de vijftienjarige Winsie Hau. Een ruzie tussen twee hartsvriendinnen op een verjaardagsfeestje duurde nog weken voort via SMS en op facebook. Steeds meer vrienden raakten er bij betrokken. Op 14 januari 2014 verscheen het bericht op facebook dat de tiener zou worden vermoord. Hoe heeft dit kunnen gebeuren? Waarom greep er niemand in? http://www.youtube.com/watch?v=botWmoFri7k

Onzichtbaar is geïnspireerd op deze facebookmoord. Het broertje van Ana is enkele jaren geleden vermoord door een tiener. Sinds die tijd gaat het niet goed bij Ana thuis. Haar ouders lijken haar vergeten te zijn, er is vaak ruzie en Ana’s moeder is depressief. Op aandringen van haar beste vriendin Roos en haar leraar Nederlands doet Ana mee aan een schrijfwedstrijd. Ze schrijft een aangrijpend verhaal over de dood van haar broertje Daniël. Haar moeder staat hier niet achter. Ze vindt het naar dat Ana de vuile was uithangt en gruwelt van alle publiciteit. Ondanks dat de wedstrijd thuis voor spanningen zorgt, veroorzaakt het ook veel positiefs in Ana’s leven. Ze wordt verliefd op tegenkandidaat Thomas en wanneer zij een plek in de finale behaald, groeit haar zelfvertrouwen. Er gebeuren ook heel vreemde zaken. Zo doet Ana’s vriendin Lucy ook mee aan de wedstrijd. Hoewel zij geen fatsoenlijk verhaal kan schrijven, belandt ook zij bij de beste tien. Ana’s schrijfblok verdwijnt, ze vindt een nare brief in haar tas en haar moeder raakt zwaargewond. Wat is er toch aan de hand? Is Lucy soms jaloers op het succes van Ana? Waarom gedraagt haar vriendin Ymke zich zo vreemd? En wie is Thomas eigenlijk? Is hij wel te vertrouwen?

Natsza Tardio weet de spanning heel lang aan te houden. Wat is er aan de hand? Wie zit er eigenlijk achter? Regelmatig weet de schrijfster haar lezers op het verkeerde been te zetten.

Net als bij de vrienden van Winsie zijn ook Ana’s vrienden heel gewoon. Ze komen niet uit een gewelddadig milieu. Wraakgevoelens, jaloezie en boosheid kunnen tieners veranderen in ware moordmachines. Als de vrienden van Winsie en Ana niet onzichtbaar waren gebleven, maar hun problemen bespreekbaar hadden gemaakt, dan hadden er geen slachtoffers hoeven vallen. Laat het boek daarom een waarschuwing voor kinderen, ouders en leerkrachten zijn.

C- of D-boek In het boek staat een stempel van De Nederlandse Kinderjury 2015. Op Leesplein is het leesadvies voor het boek 12 plus en is het een C-boek. Wanneer je echter het boek invoert in het schoolbibliotheeksysteem van Schoolwise, rolt er een sticker uit met een D (15 -17 jarigen). Gelukkig mogen bij ons op school alleen kinderen van groep 8 C-boeken lezen. Ik denk dat dit boek voor hen prima geschikt is. Toch zou ik het boek in de grote bieb liever terug zien in de Young Adult-kast bij de D-boeken. Wanneer het bij de C-boeken staat wordt het ook meegenomen door jonge goede lezers en voor hen vind ik dit verhaal veel te heftig……

Een vraagje aan de andere lezers. Vinden jullie Onzichtbaar een C of D boek?