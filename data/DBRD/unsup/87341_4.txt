Yrsa Sigurdardottir (1963) schreef in het verleden vijf kinderboeken vooraleer ze zich aan volwassenenfictie waagde. Neem mijn ziel (2006) is haar tweede thriller die in het Nederlands werd vertaald, na Het laatste ritueel (2005). Het is bovendien het tweede boek in de serie rond de advocate Thora Gudmundsdottir. Naast auteur is Yrsa Sigurdardottir ook directeur van een van IJslands grootste ingenieursfirma's. Ze is getrouwd en heeft twee kinderen. Momenteel woont ze in Reykjavik.
In Neem mijn ziel levert Thora Gudmundsdottir rechtsbijstand aan Jonas Juliusson, een harde zakenman van middelbare leeftijd die een holistisch centrum annex spahotel uit de grond wil stampen in Snaefellsnes, een afgelegen deel van IJsland. Het verhaal wordt grimmiger als de architecte van het hotel, Birna Halldorsdottir, vermoord wordt. In de omgeving van Snaefellsnes doen al jaren spookverhalen de ronde. Thora ontdekt dat die verhalen gestoeld zijn op geruchten over geheimzinnige gebeurtenissen uit het verleden. Het hotel werd gebouwd op het terrein van twee oude boerderijen, Kirkjustett en Kreppa. De familie die de boerderijen verkocht heeft speelde een rol in de gebeurtenissen uit het verleden. Thora stoot daarnaast nog op de bizarre verdwijning van het meisje Kristin in de tweede wereldoorlog. Thoras onderzoek vordert maar moeizaam en ondertussen valt er nog een tweede slachtoffer. Alsof Thora nog niet genoeg aan haar hoofd heeft, maken de leden van haar nieuw samengestelde gezin het haar niet gemakkelijk.
Yrsa Sigurdardottir illustreert haar verhaal met beschrijvingen van de landschappen en het klimaat in IJsland, die zeker bijdragen tot de sfeerschepping in het boek. Daarnaast is haar schrijfstijl af en toe wat cynisch. Ze moet het meer hebben van de beschrijvingen van de gebeurtenissen dan van het creëren van emoties. Daarmee past ze niet helemaal in het plaatje van de Scandinavische thrillerauteurs. Deze elementen doen echter geen afbreuk aan het verhaal, integendeel. Het boek komt langzaam op gang, maar naargelang het verhaal uitgewerkt wordt, wordt het meeslepender. De lezer kan niet anders dan in een ruk doorlezen tot het zinderende einde.
Neem mijn ziel is in essentie een mysterie met elementen van een klassieke detective. Deze 'cross-over' resulteert in een spannend, sterk en prikkelend verhaal. Het maakt Neem mijn ziel gewoonweg onweerstaanbaar.