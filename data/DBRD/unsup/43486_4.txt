Peter Zantingh is schrijver van de volgende boeken; 'Een uur en achttien minuten' (2011), 'De eerste maandag van de maand' (2014), 'We vergaten te voetballen' (2016) en 'Na Mattias' (2018).
'Na Mattias' is een prachtige roman over rouwverwerking en de indrukken die 1 persoon kan achterlaten bij zijn familie en vrienden.
Het boek bestaat uit 9 hoofdstukken die elk het verhaal vertellen van een persoon die direct en indirect iets met Mattias te maken hadden. Het eerste en laatste hoofdstuk vertelt het verhaal van Amber, de vriendin van Mattias. Vervolgens komen o.a. de grootouders (Riet en Hendrik), Quentin (beste vriend) en Kristianne (zijn moeder) voorbij. Maar ook het hoofdstuk Tirra wordt op een prachtige manier beschreven. Zij is de moeder van de dader, radeloos en vol schuldgevoelens.
Het zijn stuk voor stuk prachtig geschreven hoofdstukken over hoe een ieder zijn eigen verdriet beleefd en probeert om zijn of haar leven weer invulling te geven.
We leren Mattias kennen door de herinneringen van zijn familie en vrienden. Hij was een impulsieve, lieve man die zonder zich daarvan bewust te zijn bij sommige mensen een diepe indruk heeft achtergelaten.
Halverwege het boek wordt pas duidelijk wat er is gebeurd met Mattias.
Toch is het niet alleen verdriet en droefenis, er zit ook nog een beetje humor in, vooral in het hoofdstuk over blinde Chris.
Peter Zantingh schrijft zeer beeldend en uitvoerig over zijn hoofdpersonen en hun omgeving. Zijn schrijfstijl is zeer prettig en fijn om te lezen.
'Na Mattias' is een prachtige roman die de lezer een kijkje geeft in de levens van 'normale mensen' die na een (groot) verlies verder moeten met hun verdriet, hun rouw en hun leven.