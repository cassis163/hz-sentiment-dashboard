Sommige boeken zijn zó goed dat ze je tijdelijk verpesten voor alle andere boeken. Het Nachtcircus valt zeker binnen die categorie. Vanaf de eerste bladzijde werd ik meegevoerd in de magie van het circus, wat zijn deuren pas sluit als de zon is ondergegaan. Het verhaal is zo uniek, zo fantasierijk en zo sterk geschreven dat ik mijn recensie gemakkelijk zou kunnen omvatten in één woord: ‘WAUW!’

Maar dat doe ik uiteraard niet, dus laten we snel verder gaan met mijn recensie van dit fenomenale boek.

Wat me vanaf het begin af aan opviel was de kundigheid waarmee Erin Morgenstern de sfeer van een dergelijk circus wist vast te leggen. Ze beschreef niet alleen de acts, de kostuums en de reacties van het publiek. Nee, ze nam je gewoon mee naar elke afzonderlijke tent zodat je zelf kon zien hoe geweldig het was. Dat vind ik echt zo’n geweldig gevoel tijdens het lezen.

Daarnaast waren de personages in het verhaal heel erg interessant. Het mooiste vond ik nog wel dat er  niet echt specifieke hoofdpersonen waren. Er waren meerdere personages die stuk voor stuk onmisbaar waren voor het verhaal, en dat sprak me erg aan. Op die manier bekijk je het hele verhaal ook vanuit verschillende perspectieven.

Op de een of andere manier werd het daardoor gemakkelijker om het héle verhaal te waarderen. Waarbij ik bij andere boeken de romantiek soms scheidt van de actie, kan dat gewoon niet bij dit boek. Alles hoort bij elkaar. Het ene vult het andere aan, continue, waardoor dit een boek is wat je maar nauwelijks aan de kant zult kunnen leggen.

Na afloop had ik wel heel veel zin om weer eens een bezoekje te brengen aan het circus.