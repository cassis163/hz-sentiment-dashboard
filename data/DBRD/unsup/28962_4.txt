In dit weliswaar dunne boekje laat de jonge schrijver Ties Teurlings ons kennismaken met zijn opa en oma. Ties studeerde aan de kunstacademie en maakte voor zijn studies fotografie reeds een fotoserie over zijn grootouders. In het boekje 'Krentenkoppen' maken we het aftakelingsproces veroorzaakt door dementie van zijn oma van dichtbij mee. Aan de hand van korte hoofdstukjes, ware pareltjes, belicht hij kleine gebeurtenissen uit het leven van zijn oma. Wanneer zijn grootvader sterft is oma helemaal verloren en verliest ze haar houvast in een voor haar steeds kleiner wordende wereld. In ontwapenende taal, met hier en daar een humoristische kwinkslag, maken we kennis met de vreselijke ziekte die dementie is.