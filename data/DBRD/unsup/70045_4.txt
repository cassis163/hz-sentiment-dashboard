De opvolger van 'De verzamelaar' is getiteld 'De opvolger'. De Engelse titel luidt 'The collector', de logica is enigszins zoek.

Het gaat om de inhoud en die mag er zijn, mits je gruwelijkheden en kinderleed verdraagt.
Bottenverzamelaar Brian Howley gaat ondanks de tegenslag die hij einde deel 1 te verwerken kreeg onverdroten door met zijn levenswerk. Hij zoekt bovendien een opvolger om zijn werk voort te zetten en in stand te houden.
Rechercheur Etta Fitzroy heeft de zaak Howley nog niet losgelaten. De kleine Jakey is weliswaar veilig thuisgekomen, maar van de vijfjarige Clara is geen spoor te vinden.

Spannend, goed, intens. Het lijkt erop dat deel 2 tevens de afronding van deze reeks is, maar je weet het nooit.
Etta Fitzroy speelt meer een bij- dan een hoofdrol. Het zwaartepunt ligt bij de kinderen Jakey en Clara en bij Saul, de beoogde opvolger van meneer Silver, zoals Howley zich nu noemt. Klein minpunt is het gemak waarmee sommige zaken in elkaar passen, toevalligheden, maar dat zij auteur Fiona Cummins vergeven. Daartegenover staan knappe wendingen in het verhaal en een dieper inzicht in de karakters die we ook in deel 1 al ontmoet hebben.

'De opvolger' kan als standalone gelezen worden, maar ik raad het niet aan. Deel 1, 'De verzamelaar', leert je namelijk wat de bottenverzamelaar beweegt, waar hij mee bezig is, plus dat je de toch wel belangrijke basis van een aantal personages mist.