Ik las eerder voor Hebban Serafina en de zwarte mantel, het eerste deel van de spannende en magische trilogie van de Amerikaanse Robert Beatty. Het tweede deel, Serafina en de kronkelstaf kon ik dan ook niet aan me voorbij laten gaan.

Serafina is een bijzonder meisje, met haar goudkleurige ogen, acht tenen en griezelig goede reflexen. Ze woont samen met haar vader, die de klusjesman is, in het souterrain van een enorm landgoed, Huize Biltmore. Overdag slaapt ze achter de verwarmingsketel en ’s nachts voert ze haar zelfopgelegde taak uit als ERV, De Eerste Ratten Vanger. Van Serafina ‘s bestaan wist niemand iets af tot aan de gebeurtenissen met de zwarte mantel in het eerste boek. Serafina en de kronkelstaf speelt zich een paar weken daarna af. De man met de magische zielen stelende mantel is verslagen, maar het kwaad heeft huize Biltmore en het omliggende bos nog niet verlaten. Deze keer dient dit zich aan als een tovenaar die van gedaante kan verwisselen en met een magische staf alle dieren zijn wil kan opleggen. En deze kwaadaardige tovenaar heeft het voorzien op de bewoners van huize Biltmore.

Na een wat moeizame start volgt het boek grotendeels dezelfde opzet als het eerste deel. Eenmaal op stoom wordt de spanningsboog continue vastgehouden. Magie, spanning en horror wisselen elkaar in rap tempo af. De auteur heeft gelukkig ook veel ruimte genomen om Serafina ’s ontwikkeling te laten zien. In Serafina en de zwarte mantel leerde zij al over haar bijzondere afkomst. Dit bood haar in ieder geval een verklaring voor haar anders-zijn, maar gaf geen oplossing voor waar ze nu eigenlijk thuis hoort. Serafina leert dat dit een beslissing is die niemand voor haar kan nemen, maar dat ze zelf haar toekomst kan en mag bepalen. Haar worsteling hiermee is enorm ontroerend om te lezen en geeft de lezer goed zicht op haar persoonlijkheid. Serafina is een heel speciaal kind met een goed ontwikkeld gevoel voor goed en kwaad, ongelofelijk moedig en met een ontzettend groot hart. Ik had haar al omarmd na het eerste boek, nu vind ik haar één van de grootste heldinnen die ik tot nu toe ben tegengekomen in een boeken serie.

Serafina is voor alle kinderen én volwassenen die van echt spannende en magische avonturen houden een serie die niet gemist mag worden.