Ik won dit boek omdat ik meedeed aan de Blossom Books Reading Challenge van 2017. Boeken uit het contemporary genre – waar dit boek ook onder valt – lees ik bijna nooit. Ik ben meer van de fantasy en spannende boeken. Voor deze reading challenge was ik wel bereid om buiten mijn comfort zone te gaan lezen.

Het is een aardig boek, erg grappig soms, maar toch niet mijn ding. Ik moet een boek met spanning hebben, een boek waar echt iets in gebeurt, en dit is niet zo’n boek. Ik heb er een hele tijd over gedaan om dit boek uit te lezen, en dan te bedenken dat dit echt een dunnetje is! Ik voelde me helemaal niet verbonden met de personages en dit verhaal leek alleen maar te gaan over een meisje dat een vriendje zoekt. De humor ertussendoor was het enige wat ik kon waarderen aan dit boek (Het boek begint met de hoofdpersoon die zich afvraagt hoe zeemeerminnen plassen).

Het is niet zo dat boeken zonder fantasy of spanning mij helemaal niets doen. Ik ben helemaal weg van het boek ‘Aristoteles & Dante ontdekken de geheimen van het universum’ en ook ‘Ik geef je de zon’ en ‘De hemel begint bij je voeten’ vond ik prachtig! Maar ‘De voordelen van onbeantwoorde liefde’ was het voor mij dus helemaal niet.