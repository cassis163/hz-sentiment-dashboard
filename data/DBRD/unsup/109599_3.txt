De vraag is: hoe ver kun je gaan in het plagiëren van andere series vooraleer het echt als plagiaat herkend wordt? In het eerste deel van deze reeks vinden we terug:

- een politie-inspecteur is plots gestopt met werken na een persoonlijk trauma: zie Börjlind reeks
- de politie-inspecteur woont op een boot: zie Börjlind reeks
- een jonge, naïeve inspecteur-in-wording trekt hem over de streep om weer aan de slag te gaan: zie Börjlind reeks
- het speelt zich af in Amsterdam: zie reeks De Cock, zie De Waal & Baantjer
- de hoofdpersonages gaan geregeld op café om de dingen op een rijtje te zetten: zie reeks De Cock, zie reeks Aspe
- het hoofdbureau is bureau Marnixstraat: zie reeks De Cock, zie De Waal & Baantjer
- op dat bureau zitten corrupte agenten: zie bv. De Cock en de moord op het vertrouwen

Er zijn nog wel wat parallellen met andere boeken terug te vinden in dit boek. Het is waarschijnlijk allemaal toeval maar het lijkt toch wel wat veel van het goede. Er zitten best ook wel wat originele elementen in het verhaal, maar ze zijn schaars. Misschien is op het vlak van politiethrillers het vet ook wat van de soep en is alles ook stilaan geschreven. Op hoeveel manieren kan je tenslotte een moord in scène zetten? Op hoeveel manieren kan je een team van politie-inspecteurs tot een oplossing laten komen? Het boek heeft mij in ieder geval niets gedaan en ik vrees dat ik over een week de namen van de hoofdpersonages al vergeten zal zijn.