Zomer 1985 Pointe de Bricola
Sarah en Mats zijn op weg naar een verlaten berghut op de flank van de Dent Blanche. Mats gunt haar niet veel tijd om rond te kijken en Sarah voelt aan dat deze tocht anders is dan de andere die ze samen gemaakt hebben. Hij doet nogal bot tegen haar, loopt zoals hij anders wel doet niet naast haar om haar op mooie dingen te wijzen maar houdt een stevig tempo aan.
Sarah houdt het tempo vol en kijkt uit naar een prachtige zonsondergang en een romantische nacht in de hut. Maar het loopt anders dan ze verwacht had. Ze openen de deur van de hut en staan aan de grond genageld door wat ze te zien krijgen…

Voor twee mensen die stapel verliefd zijn op elkaar loopt deze zomer helemaal anders dan ze gehoopt hadden. In 2003, achttien jaar later, worden ze opnieuw geconfronteerd met wat er gebeurd is en er zit niets anders op dan terug te keren naar de Dent Blanche.

In de spannende proloog beschrijft de auteur een gebeurtenis waarover je meer leest in de hoofdstukken die daarop volgen.
Koen D'haene neemt je in zestien hoofdstukken mee op reis naar de belevenissen van de hoofdpersonen en hun gedachten over hetgeen zich afspeelde in Zwitserland. Deze hoofdstukken spelen zich afwisselend af in tijd. Het laatste hoofdstuk speelt zich af in 2015.
De omgeving is heel beeldend beschreven, zodat je weet waar je over leest. Ook de personages zijn duidelijk beschreven.

Je krijgt niet alle antwoorden op je vragen, maar het spreekt voor zich wat er gebeurd is zelfs al staat het niet zwart op wit.

'Hoeveel keer beleefde ik die luttele seconden niet opnieuw? Een seconde besluiteloosheid. Een tweede seconde waanzin. Een seconde angst en twijfel. Drie impulsieve seconden die mijn leven op drift joegen en me bleven achtervolgen. En nu bots ik er weer op. Diep in mezelf wist ik dat dit moment, déze seconde, er ooit zou komen.'

'IJs' is een spannende misdaadroman, geen thriller maar spannend genoeg om er op bepaalde passages ijs en ijskoud van te worden!