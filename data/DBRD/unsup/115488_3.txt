Ren√© van Rijckevorsel(1961), geboren te Assen, is lid van de hoofdredactie van Elsevier. Hij studeerde Nederlandse Taal & Letterkunde in Utrecht. Van 1996 tot 1999 woonde hij in Zimbabwe. Zijn eerste thriller Tunis werd zeer goed ontvangen en won de Schaduwprijs 2015 voor beste debuutthriller.

De jonge arts Felix Wellenstein krijgt een bericht dat zijn studievriend Diederik is omgekomen bij een auto-ongeluk. Hij besluit naar de afscheidsdienst in Zimbabwe te gaan. Hij wil van de mogelijkheid gebruik maken om dan meteen Grootfontein te bezoeken, het boerenbedrijf van zijn grootvader. Dit bedrijf is in 2003 ingepikt door president Robert Mugabe. Maar Felix blijkt niet echt welkom te zijn, vlak na zijn aankomst loopt hij in een hinderlaag. Hij moet vluchten voor Mugabes geheime politie. Was de dood van Diederik wel een ongeluk en wat willen ze verborgen weten te houden? Ondanks het gevaar besluit hij toch naar Grootfontein te gaan waarbij hij hulp krijgt van de jonge ranger Melody.

In Zim vinden we eerst kaarten waarop afgebeeld staat waar het verhaal zich afspeelt. Daarna lezen we een cursief geschreven inleiding die zeer beangstigend is en de gedachten van een man in doodsnood beschrijft. Dan start het verhaal, deze verhaalt vanuit het oogpunt van Felix, in de derde persoon. Ondanks dat Felix de hoofdpersoon is, is de uitwerking van het personage wat vlak gebleven. Het is allemaal wat summier, ik zelf had wel nog iets meer over zijn achtergrond willen weten. Desondanks is een uitgebreide uitwerking voor het verhaal op zich niet noodzakelijk.

Het land waar Zim zich afspeelt heb ik nog nooit mogen bezoeken en in eerste instantie kon ik mij er ook geen duidelijke voorstelling van maken. Maar de gedetailleerde beschrijvingen van de auteur maakten nieuwsgierig en ik ben even gaan googlelen. Als natuurmens viel mijn aandacht in het bijzonder op de foto's van de ongerepte natuur in dit land en langzaam kwam er een totaalplaatje in mijn hoofd. Een mooie achtergrond om een spannende verhaal te laten afspelen.

De auteur is in het geheel gedetailleerd met zijn beschrijvingen, mooi gedaan, maar het haalde soms wel even de vaart uit het verhaal. Zim was dan voor mij ook geen thriller die ik in snel tempo heb uitgelezen. Daarnaast waren er genoeg spannende momenten die mij toch even op het puntje van de stoel lieten zitten. De auteur heeft in Zim naast fictieve personages, bestaande personen een rol gegeven en niet alles dat beschreven wordt is fictie. Hij heeft er voor gekozen een stukje werkelijkheid in het boek te verweven en een aantal misstanden aan de orde te brengen. Dit geeft Zim een interessant karakter mee.

Door het lezen van deze spannende thriller ben ik meer te weten gekomen over dit land, een land waar ik mij normaal gesproken eerlijk gezegd niet zo bezig houd. Een land waar nog sprake is van kinderarbeid en een politieke situatie te wensen overlaat. Zim is geen thriller die zich kenmerkt door vele twisten of situaties die je op het verkeerde been kunnen zetten. Maar het lastige pakket waarin Felix verzeild is en de vraag hoe hij zich eruit gaat weten te redden, bleef mij intrigeren en samen met de diverse thema's was Zim een realistische en onderhoudende thriller om te lezen.