The Ship of the Dead is het derde deel in de Magnus Chase and the Gods of Asgard serie van Rick Riordan. Magnus staat in dit boek voor zijn zwaarste beproeving ooit. Hij moet ervoor zorgen dat Loki niet met het schip Naglfar, een schip gemaakt van nagels, naar de goden kan varen en Ragnarok kan veroorzaken. Met behulp van zijn vrienden probeert hij deze zware taak tot een goed einde te brengen.

Dit boek was exact wat ik verwachtte van een Rick Riordan boek. Het was een spannend avontuur met die typische humor waar jong en oud mee kan lachen. Hij maakt ook in dit gebruik van zijn typische hoofdstuktitels waar je al mee moet lachen, voordat je weet naar wat ze verwijzen.

Riordan heeft een heel luchtige schrijfstijl, wat vrij logisch is aangezien zijn boeken onder de categorie Kind&Jeugd geplaatst worden, maar er zitten soms toch wat elementen die je aan het denken zetten. Zo kan er tijdens de grapjes door eens een serieuze opmerking gemaakt worden, die toepasbaar op het echte leven als je er wat langer bij stil blijft staan. Voor de opmerkzame lezer kan dit een iets diepgaander zijn dan het op het eerste zicht lijkt.

Wat ik persoonlijk ook zo leuk vind aan de boeken van Riordan zijn de diverse personages. In al zijn boeken volg je als lezer een vriendengroep die op avontuur gaat en deze bestaat altijd uit personages met verschillende, complexe karakters waardoor iedereen zich wel met iemand kan identificeren. Dat is in dit boek niet anders. In de hechte vriendengroep van Magnus is er bijvoorbeeld een heel stoer meisje die een hijab draagt en aan de ramadan meedoet, er is een elf die doof is maar daardoor zeker niet minderwaardig is in gevechten en een personage dat genderfluid is. Ik vind het mooi hoe representatie zo’n integraal onderdeel is van zijn boeken en het is zeker positief dat kinderen die deze boeken lezen hier al vroeg mee in contact komen en leren dat iedereen misschien wel anders is, maar dat iedereen ook gelijkwaardig is.

Ik gaf dit boek 4 sterren, omdat ik net als altijd genoten heb van Riordan’s humor en ik zijn luchtige schrijfstijl een leuke afwisseling vind tussen de soms wat zwaardere boeken die ik lees. Ik ben niet zeker of The Ship of the Dead het einde van een trilogie is, of dat er nog meer boeken zullen volgen, maar als er nog meer komen ga ik het vervolg zeker lezen.