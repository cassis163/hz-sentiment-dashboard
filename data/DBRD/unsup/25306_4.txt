Soms wordt er onverwacht iets moois in je richting geworpen en dat vang je dan op met open armen! Zo ervaarde ik dit boek. De adventskalender ligt al een tijdje achter ons, maar wat een mooi cadeau hebben we mogen ontvangen.

'Lief van je' neemt je mee naar de wereld waarin Rêve geworpen wordt, na de dood van haar broertje. Ze voelt zich schuldig, maar kan er niet over praten. Niet met haar ouders, niet met haar vriendin Abby. Op die manier raakt ze geïsoleerd en besluit ze zich in te schrijven bij het leger. Daar vindt ze terug aansluiting bij andere mensen en ze voelt zich onderdeel van een groep, een machine. Ze wordt uitgezonden naar Syrië, maar bij haar terugkeer lijkt reïntegratie in de maatschappij nóg moeilijker...

De verwardheid van Rêve is goed te voelen in dit verhaal. Ze weet niet wat ze moet doen. Ze voelt zich verloren. Ook wanneer ze zich helemaal op haar plaats voelt, tussen haar 'kameraden', lijken haar gedachten maar flarden weer te geven van de gebeurtenissen.
Lief van je is mooi geschreven. Het is moeilijk om het een andere naam te geven, want dit dekt de lading precies. De schrijfstijl past gewoon, klaar. Als lezer vlieg je door de pagina's en dat komt door het verhaal dat verteld wordt, maar ook door de wijze waarop het verhaal verteld wordt.

Is het boek emotioneel? Niet echt, alleen de epiloog. Die neemt je mee terug naar het begin. Naar de reden van Rêve's schuldgevoel. Naar het duistere zaadje dat uitgegroeid is en haar helemaal in zijn macht heeft.

Worden er dingen anders voorgesteld dan in werkelijkheid? Vast wel, en dat beschrijft Roanne van Voorst ook in haar nawoord. Is het storend? Daar is natuurlijk moeilijk over te oordelen voor diegenen onder ons die nog nooit met enige militaire macht in contact zijn gekomen. Als leek leest het allemaal erg fijn weg en krijg je niet het gevoel dat het overdreven negatief of positief wordt neergezet.

Dit is een toegankelijk boek. Twee heftige onderwerpen, schuld en militaire dienst, op een geheel eigen wijze ten uitvoer gebracht. Meeslepend, maar niet emotioneel. Een boek waar je als lezer graag in meegaat. Waar je niet door weggespoeld wordt of ten onder gaat in de duisternis van het hoofdpersonage.