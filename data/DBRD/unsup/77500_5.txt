Fantastisch boek met zes ingenieus verweven verhalen in een bijzondere structuur. Wat moet je eigenlijk nog zeggen over zo’n alom bejubelde roman. Al dat gejubel is namelijk helemaal terecht. (En helaas ben ik mijn aantekenblad kwijt, dus dat maakt het ook lastig )
Even ‘uit mijn hoofd’ en met behulp van de stickertjes dus maar.

Mijn twee favoriete verhalen zijn die over Somni 451, het interview met de voormalig serveerster in de eterie van Papa Song en die over Zachry en Meronym in The Nine Folded Valleys op een primitief eiland in de ‘osejaan’ in een post-apocalyptische wereld na De Val.

De bizarre wereld van Somni-451, zie je via een orison, het gaat over fabrikaten en volbloeds, een euthanasium, binnenkamerhersenmetingen, spertijd, stimuline etc. Een vaag bekend maar beangstigend beeld wordt opgeroepen.

In het verhaal over Zachry wordt een primitieve taal gebruikt, die in het begin vreemd aandoet maar snel went. De Valleimensen vereren één god met de naam Somni(!): ‘Meestal konde we d’r nie zien, soms werd ze wel gezien, een ouwe vrou med’un stok, maar ik heb d’r ook wel’s gezien, as stralend meissie. Somni helpte de zieke, maakte kapot gluk weer heel en as’n echte en beschaavde Vallei man dood ging neemde ze z’n ziel en brengde die naar een schoot ergens in de Valleie’
Met behalve de onvergetelijke Zachry, fantastische figuren als Ouwe Georgie, Ouwe Klets Ma en natuurlijk Meronym. Zij vertelt Zachry over de oorzaak van De Val. ‘De Slimheid van de Ouden heef ziekte bedwonge, kielemeters, zade en wondere gwoon gemaakt, maar één ding heef’t nie bedwonge¸nee, een honger in de harte van de mense, ja, een honger naar meer…..meer spulle, meer ete, hoogre snelheid, langer leve, maklukker leve, meer macht…..daarom hebbe de Ouden de kliemate uitgescheurd, de zeeën warm gestookt, de grond vegiftigd met dolle atome en gerommeld met bedoorve zade waardoor niewe pest geboren werd en bebies misvormd werde gebore’
Kunnen we in onze zak steken! Maar toch eindigt dit verhaal met een sprankje hoop.

Een fantastisch boek om beslist nog eens te lezen, je kunt er steeds weer nieuwe dingen uithalen, denk ik!