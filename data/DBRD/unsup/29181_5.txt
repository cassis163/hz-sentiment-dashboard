Tom Hofland zet met zijn debuutroman Lyssa een boek neer dat getuigt van hoge klasse en vakmanschap. Niet te verwonderen eigenlijk daar hij een 4-jarige schrijversopleiding, writing for performance aan de HKU, achter de rug heeft en deze succesvol beëindigde en zodoende al fulltime bezig was met schrijven.
Het verhaal speelt zich af in de fictieve stad Mestopes in het jaar 1877 toen duelleren nog volop gebeurde. De lezer volgt de belevenissen van de jonge officier Gaspar Szabo die hopeloos verliefd wordt op Lyssa, de vrouw van zijn baas. Dit op zich is al een gevaarlijke situatie wetende dat de echtgenoot Viktor, tevens zijn vriend, al menig duel op zijn naam heeft staan en er niet voor terugdeinst iemand uit te dagen in een duel.
Het is een heerlijk kostuumdrama dat alle ingrediënten bevat dat een goed en onderhoudend boek nodig heeft om een bestseller te worden.
Tevens herken je elementen die zeker terug te vinden zijn bij de werken van de grote Russische schrijvers
Romantiek, spanning en tragiek. Dit boek bevat al deze elementen en zonder zoetsappig te zijn is dit een fantastische liefdesroman die zowel mannen als vrouwen zal bekoren temeer daar de hoofdpersoon een man is en ook vanuit diens perspectief het verhaal verteld wordt.