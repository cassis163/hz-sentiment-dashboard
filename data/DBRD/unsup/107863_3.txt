Na lang twijfelen heb ik mij laten verleiden om toch te beginnen in het 1ste deel van de Napolitaanse romans. Het is vooral een verhaal over vriendschap tussen 2 meisjes, die opgroeien in een arme buurt in Napels.
Ik had overwegend lovende kritieken gelezen, maar tot ruim halverwege het boek kon het verhaal mij niet echt bekoren. Het begin vond ik zelfs verwarrend, ik miste een chronologisch verhaal. De veelheid aan personages maakt het ook niet makkelijk om alles goed te snappen. Er zit wel een personenlijst in het begin van het boek, maar ik vind het toch jammer als daar altijd moet naar teruggegrepen worden. Trouwens, bij een e-book is dat niet zo evident. Ik heb nooit getwijfeld om te stoppen, juist door die schitterende recensies.
Voor mij kon het verhaal mij maar boeien vanaf het moment dat Elena haar vakantie doorbrengt in Ischia. Dan zit er voor mij een echt verhaal in.
Uiteindelijk ben ik wel gevallen voor de volledige reeks en ben ik ondertussen benieuwd hoe het verdere leven van Elena en Lila zal verlopen!