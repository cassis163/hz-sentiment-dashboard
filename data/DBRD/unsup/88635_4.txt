‘CLAIM je kracht’ en ‘free your mind’. Dit zijn de kernboodschappen die schrijver René Arns over wil brengen op de lezer. In zijn debuut reikt hij lezers vijf technieken aan, waarmee zij grip kunnen krijgen op angst en stress. Het boek is gebaseerd op zowel zijn eigen onderzoek als onderzoeken van anderen en de daarbij behorende resultaten over angst en stress. Ook laat hij in dit boek ruimte voor vragen waar wij mensen nog geen antwoord op hebben. Zowel feiten als vragen heeft hij op logische volgorde gebundeld wat resulteert in een soort zelfhulpboek om angst en stress te overwinnen.

De schrijver benadrukt in de inleiding dat je het boek met een open mind moet lezen en nieuwe informatie niet meteen van de hand moet wijzen. Best prettig dat de schrijver dit van ter voren vermeldt, want je raakt dan toch nieuwsgierig naar de informatie die de schrijver gaat geven. Daarnaast geeft hij aan dat je het boek beter van voren naar achteren kunt lezen en beter niet halverwege kunt beginnen. Zodra je de gehele context leest, snap je inderdaad de inhoud en de redenen van de inhoud beter. Ook goed om te weten voor mensen die houden van feiten en onderbouwingen om iets voor waarheid te kunnen aannemen.

Het boek bestaat uit drie delen te beginnen bij de schrijver zelf. Wat dreef hem ertoe om dit boek te schrijven? Het antwoord op deze vraag is het overlijden van zijn vrouw Bea aan borstkanker in 1991. Haar grootste angst om borstkanker te krijgen werd werkelijkheid. Na het overlijden van zijn vrouw besloot hij om onderzoek te gaan doen naar de grote invloed van onze negatieve emoties op ons leven en draagt het boek dan ook op aan zijn vrouw. Zijn onderzoek duurt tot op de dag van vandaag. In het eerste deel licht de schrijver een tipje van de sluier wat betreft de invloed en de rol van angst op onze kracht en ons leven. De schrijver geeft mede door zijn motivatie om het boek te schrijven een goede basis om zijn conclusies en aanpak serieus te nemen.

In het tweede deel van het boek gaat de schrijver vooral in op wat je zelf kunt doen om je te bevrijden van angst en stress aan de hand van het CLAIM-traject. Ondanks dat hij aangeeft er zelf een hekel aan te hebben als men hem aanzet tot actie tijdens het lezen, raadt hij toch aan om er tijdens het lezen al mee aan de slag te gaan. Hij laat je wel vrij om te beslissen of je het boek eerst uitleest of meteen actie onderneemt. Het maakt naar mijn mening niet veel uit hoe je het leest, want het maakt de rest van het boek echt niet minder toegankelijk om te lezen als je de technieken niet meteen hebt uitgeprobeerd. De beschreven technieken lezen wel minder snel weg dan de rest van het boek, omdat je het misschien meerdere keren moet lezen om te snappen wat er nu precies van je wordt verwacht. Dit is niet persé een minpunt, want dit is wel nodig als je de technieken graag eigen wilt maken in je dagelijkse leven. Het vraagt om iets meer focus om te onthouden wat er wordt beschreven.

In het laatste deel krijg je extra handvatten om positief in het leven te staan. Met alle respect die de schrijver toont naar verschillende geloofsovertuigingen, creëert de schrijver toch een soort eigen geloof, genaamd ‘het mysterie’. Van zweverigheid is er geen sprake, want door de onderbouwingen aan de hand van zijn onderzoeken is dit een interessante en aannemelijke gedachte.

Wat over het algemeen erg prettig is aan het boek is dat de schrijver interessante metaforen en voorbeelden gebruikt, zoals hoe ‘The Iceman’ (of terwijl Wim Hof die overigens ook het voorwoord heeft geschreven) het voor elkaar kreeg en hoe ieder mens letterlijk over hete kolen kan lopen. Daarnaast is het boek erg toegankelijk geschreven en leest het alsof je met de schrijver in gesprek bent. Dit doet hij vooral wanneer hij je aan het denken wil zetten, maar ook begrip wil tonen. Een geciteerd voorbeeld uit het boek: “Na de ademhalingsoefening van drie rondes van 60 ademhalingen stap ik onder de koude douche. Hoe kouder hoe beter. Brrr, zul je zeggen, dat ga ik mooi niet doen. Dat hoef je ook niet te doen, want dat heb ik ook niet direct gedaan. Je vraagt je nu misschien af wat dit met angst te maken heeft? Zie jij ernaar uit om dit te gaan doen, of niet? De meeste mensen hebben een hekel aan koud water over zich heen. Jij ook? Ik denk haast van wel. Ik in ieder geval wel.”

De schrijver zegt in zijn boek dat er een succespercentage is van 80%. Je zou je hierbij kunnen afvragen waarom de andere 20% niet succesvol is. Toch creëer je al een positieve mindset door alleen het boek al te lezen. Dit staat nog los van wat de resultaten die je kunt boeken dankzij de technieken die de schrijver aanreikt om stress en angst te overwinnen. Deze technieken zijn overigens gemakkelijk uit te voeren, omdat ze weinig tijd kosten en zijn daarmee mede de reden voor het succes van dit boek.

Dit boek is echt een aanrader, niet alleen voor mensen die van specifieke angsten af willen komen, maar eigenlijk voor iedereen die geïnteresseerd is een mindfull leven. Uiteindelijk heeft iedereen wel bepaalde angsten en het boek zorgt er hoe dan ook voor dat je al dan niet positiever kijkt naar jezelf en het leven dat je leeft. En zoals de schrijver zelf richting het slot van zijn boek schrijft: “Zie de ongekende transformatie die dit op gang kan brengen. Het kan niet verkeerd gaan. Als je helemaal niets doet met wat er in dit boek is aangereikt, ook dat is helemaal perfect. Wordt dit boek een flop, ook dat is okay. Transformeert het miljoenen levens, ook dat is okay.”