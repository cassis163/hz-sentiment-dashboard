Bijstandsmoeder Lysanne is een gelovige vrouw. Zij is gescheiden, heeft drie kinderen en is actief in de kerk. Zij besluit om via een datingsite om zoek te gaan naar een nieuwe partner en komt in contact met Ruud, de eigenaar van Bike-O-Rama, een fietsenzaak die nodig aan vernieuwing toe is. Lysanne ontdekt seksuele gevoelens die voor haar zo onbekend en vreemd zijn, dat ze erdoor in gewetensnood komt. Ruud vindt een geldschieter voor zijn zaak. Deze Lex is een mysterieuze man die er een heel aparte bedrijfsethiek op na houdt.

De verscheurde vrouw is het negende boek van Han Peeters (1959), een getal dat een belangrijke rol in het verhaal speelt. Op zijn persoonlijke website zegt hij over zichzelf: “Ik heb in mijn leven veel meegemaakt. Teveel om daar in een korte tekst weergave van te doen. Mijn verhaal is te vinden in mijn autobiografie Afscheidsboek. Als je dat boek gelezen hebt, dan weet je precies wie ik ben”.

De verscheurde vrouw is een erotische thriller. De erotiek komt in het verhaal uitgebreid aan de orde. Je rolt van de ene seksscene in de andere. Het is als het kijken naar een pornofilm. Wisselende scenes die met elkaar worden verbonden door een dun verhaal. Zeker in het begin van het boek is seks de overheersende factor. Han Peeters heeft een vaardige pen en een fraaie schrijfstijl waarmee hij de seksuele lading nooit vulgair maakt. Daardoor leest het verhaal heel erg plezierig. Elementen als religie, mystiek, symbolisme en populair-wetenschappelijke theorieën zijn weliswaar aan het verhaal toegevoegd maar zijn ondergeschikt aan de inspannende en bevredigende arbeid die Lysanne en Ruud vol overgave verrichten. De personages zijn redelijk goed uitgewerkt.

Pas aan het einde van het verhaal komt de thriller om de hoek kijken maar van een verrassend en intelligent plot is geen sprake. Spanning in een andere zin dan erotische spanning is er niet en knappe wendingen ontbreken met uitzondering van de wending op de laatste bladzijde. Het hele verhaal ademt de sfeer van iets dat gaat komen maar niet echt komt. Een prelude zonder apotheose. Zonder een vervolgboek zou De verscheurde vrouw onvolledig zijn maar dat vervolg is er nu en dat is de redding van het boek.

De verscheurde vrouw is een erotische thriller waarin de erotiek doet wat het moet doen namelijk opwinden maar het thriller element daarentegen laat veel te wensen over. En dat maakt het uiteindelijk tot een boek met twee gezichten, een verscheurd boek.