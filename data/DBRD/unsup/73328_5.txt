Hoe het allemaal is begonnen........

Sterre Leufkens en Marten van der Meulen vormen tezamen het verzonnen en taalkundige personage Milfje Meulskens.

Toen ze in het najaar van 2012 met elkaar in gesprek raakten kwamen ze tot de ontdekking dat er veel over taal wordt gesproken en niet altijd positief. Zo hoorden ze uitspraken als dat onze taal aan het verloederen is, dat jongeren niet meer weten hoe het moet en dat taalregeltjes vervagen door de sms-taal die algemeen gebezigd lijkt te worden. Omdat het duo
hun kennis graag laagdrempelig over wilde brengen begonnen ze een blog: 'De taalpassie van Milfje'.*

Hiermee hadden ze het idee om de dingen die de taalwetenschap heeft ontdekt, beter bekend te maken bij, en te delen met, een breed publiek.

Het is echter niet de bedoeling om de taalliefhebber te wíjzen op fouten, maar inzicht te geven in waar een fout vandaan komt, wat taalfouten zeggen over de hersenen en wat precies taalwetenschap inhoudt. Kennis hebben van taal is essentieel voor heel veel beroepsgroepen, geeft inzicht in de aard van mensen en hoe we elkaar begrijpen.

Taalwetenschappers doen onderzoek naar taal en hoe het werkt. Waarom verschillen talen van elkaar, waarom verandert taal, hoe steekt een taal in elkaar? Waarom kent de Nederlandse taal het woordje 'er'? Eigenlijk betekent het niets, maar, in tegenstelling tot andere talen, gebruiken we het wel. Een bijzonder lastig woordje om te leren gebruiken voor degene die de Nederlandse taal wilt leren.
Er worden heel frappante ontdekkingen gedaan en nog steeds is er veel te ontdekken.

En toen was er een boek
Milfje heeft de stoute schoenen aangetrokken en een boek geschreven over taal. De Nederlandse taal welteverstaan, om wat bij te dragen aan de voortgang van kennis van taal in het bijzonder.

In dertig hoofdstukken geeft Milfje de lezer inzicht in een breed scala van ontdekkingen uit de taalkunde. '.....en dit is nog maar het topje van de ijsberg aan waanzinnig taalwetenschappelijk onderzoek, zo massief dat er wel honderd Titanics op stuk zouden kunnen lopen'.

Het boek bevat een selectie van interessante onderzoeken en de uitkomsten ervan. Er is bijvoorbeeld ontdekt dat mensen die een taal spreken die vele woorden kant voor 'geur', ook feitelijk beter kunnen ruiken. Uit hersenscans is gebleken dat we onze linker hersenhelft gebruiken voor de verwerking van taal, maar dat de rechter hersenhelft juist weer op 'standje waakzaam' staat bij het luisteren naar metaforen en ironie. Dat taal essentieel is voor het onderhouden van contacten is een vaststaand feit, maar hoe werkt taal bij iemand die doof of blind is?

'Een woord betekent meer dan je denkt. Een woord (of zin) zegt namelijk ook iets over z’n gebruiker. Het maakt een enorm verschil of iemand zegt ‘zij converseren’ of ‘hun kletsen’. Zeggen dat het tweede fout is, is saai: het is leuker om je af te vragen waarom we zoiets gebruiken.
Milfje Meulskens vindt het mateloos interessant om te kijken hoe taal gebruikt wordt, in een krant en in de boeketreeks, op straat en in de rechtszaal'.

Conclusie

Het enthousiasme straalt van dit boek af. De liefde voor taal wordt op een ludieke wijze overgebracht op de lezer en het is fascinerend om te lezen wat er allemaal al is ontdekt op taalkundig gebied. Het boek staat bomvol leuke weetjes en uitleg over dingen waar we misschien nooit over na hebben gedacht. Het is een aanrader voor iedereen die een voorliefde heeft voor taal en alles wat er mee te maken heeft. Geen taaie kost, maar juist heel duidelijk en inzichtelijk gemaakt door twee enthousiaste taalfanaten. De leuke illustraties zijn een grappig aanvulling.

Auteur(s)

Milfje is geboren uit het 'taalkundig samen gaan' van Sterre Leufkens en Marten van der Meulen.

Sterre doet onderzoek naar de syntaxis van idiomen in dialecten van het Nederlands en ze doceert Taal: Feit en Fictie, en Taal in Interactie. Tijdens haar studie Taalwetenschap specialiseerde ze zich in vergelijkende taalwetenschap. Ze heeft een brede interesse voor taal(wetenschap) in het algemeen.
Marten is vier dagen per week promovendus aan de Radboud Universiteit en doet onderzoek naar de relatie tussen taaladvies en taalwerkelijkheid. Eén dag per week is hij vooral bezig met het schrijven van boeken en blogs.

*'De Taalpassie van Milfje' is de titel van de blogspot van dit duo waar ze heel regelmatig schrijven over allerlei leuke en interessante weetjes over taal. http://milfje.blogspot.nl/
Milfje heeft ook een facebooksite onder haar eigen naam: Milfje Meulskens.

'Opzienbarende ontdekkingen over taal'
Auteur: Milfje Meulskens
Categorie: Taal
Pagina's: 128
ISBN: 9789460773280
Uitgeverij Van Dale
Verschenen: maart 2017