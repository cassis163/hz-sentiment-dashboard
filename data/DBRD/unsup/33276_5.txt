Ik heb de serie De Kronieken van de Onderwereld gelezen, en dat vond ik een prachtige serie. Natuurlijk kon ik dan de boeken van de serie de Helse Creaties niet aan me voorbij laten gaan. Cassandra Clare is een heel bijzondere schrijfster. Haar schrijfstijl is erg prettig om te lezen, rustig maar met veel details. Je hebt het idee dat je zelf even in het Londen van de Victoriaanse tijd verkeert. Alsof je zelf ronddwaalt door de straatjes van Londen, met je kleding wapperend in de wind. Clare's verhalen nemen je helemaal mee, en laten je zelfs nadat je het boek hebt uitgelezen niet meer los. De IJzeren Engel is zo mooi geschreven, dat je het gevoel hebt dat het een klassieker is. Wat ik ook erg leuk vond, was dat er telkens een ander stuk uit een oud gedicht van die tijd aan het begin van ieder hoofdstuk geschreven staat. Dit geeft een leuk extra aan het verhaal. Het begin van De IJzeren Engel roept meteen vragen op, je wilt weten waarom de dingen gebeuren die gebeuren. Hoe het komt dat Tessa ineens kennismaakt met de Schaduwwereld? Waarom zitten ze juist achter haar aan? Je kunt je heel erg in de karakters inleven, Clare heeft ze heel persoonlijk en levendig gemaakt. Ze zijn allemaal totaal verschillend, in de een zul je je herkennen en in de ander totaal niet. Je zult met ze meeleven alsof het je vrienden zijn, je zult met ze lachen, en je voelt de pijn als er iets mis is. Ik vind het prachtig hoe echt Clare de karakters gemaakt heeft. Het verhaal begint mysterieus, langzaamaan leer je de karakters en de omgeving kennen, de spanning zal worden opgebouwd tot een hoogtepunt. Plottwisten zullen je ernstig verrassen. Het is absoluut geen luchtig boek, je zult je aandacht er enigszins bij moeten houden, maar wat is het een onwijs mooi verhaal! Ik kan niet wachten op de vertaling van deel 2, de IJzeren Prins.