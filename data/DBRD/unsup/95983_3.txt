Drie vrienden, Martin, Ramon en de ik-figuur (die aan het eind net
als de auteur Leon blijkt te heten) besluiten op reis te gaan naar
Thailand om daar een concert van Robert Tepper bij te wonen, een
zanger die ooit een hit heeft gescoord in een Rocky film met No
Easy Way Out en daarna in de vergetelheid is geraakt. Net voordat
ze afreizen blijkt de nieuwste date van Martin zijn mailbox te
hebben doorgesnuffeld en is daarbij op allerlei pikante geheimen
gestuit van Martin en de hoofdpersoon. Wat volgt is een
beschrijving van de reis naar Thailand afgewisseld met flashbacks
die de jeugd en de seksuele escapades van Leon en Martin uit de
doeken doen. Het boek doet een beetje denken aan Ventoux, ook al
zo'n boek over jeugdherinneringen van een hechte groep vrienden en
een gezamenlijke tour die wellicht hun laatste zal worden. Alles
van Elkaar (een sterke titel trouwens) is redelijk interessant,
maar gaat nergens echt de diepte in. Gedurende het lezen van het
boek had ik niet zo veel meer dan een milde interesse in het
verleden van de drie vrienden, maar de discussies over vriendschap
en wat dat allemaal inhoudt waren mooi om te lezen. De trip naar
Thailand werd aardig en met de nodige humor verteld, vooral het
bezoek aan het concert van Robert Tepper was amusant. Het zal
echter geen boek blijken te zijn dat me erg bij zal blijven. Er
zaten weliswaar een aantal interessante passages en scenes in, maar
het al met al toch net wat te weinig om het lijf.