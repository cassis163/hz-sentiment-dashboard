“A princess, A soldier, A hunter, A traitor, A thief”. Deze woorden bestrijken de kaft van het boek The smoke thieves en vatten heel in het kort samen waar het boek over gaat. We volgen namelijk vijf verschillende personen met ogenschijnlijk losstaande verhalen die langzaam maar zeker steeds meer in elkaar overvloeien met in de kern ervan een fles met ‘demon smoke’.

The Smoke Thieves komt vrij langzaam op gang. Doordat je als lezer te maken hebt met vijf verschillende verhaallijnen, moet elk karakter worden neergezet en uitgediept. Zo leren we Tash kennen die samen met Gravell jaagt op demonen en die, nadat ze de demonen gedood hebben, de rook die ze uitblazen opvangen in een pot om die door te verkopen. Zo wordt elke verhaallijn onderzocht en verteld, waardoor er in het begin nog niet echt vaart in het verhaal is. Al snel vraag je je als lezer af waar het verhaal heen gaat. De titel lijkt al snel te zijn verklaart, Tash is samen met Gravell een ‘smoke thief’. Maar laat het begin van het boek je er niet van weerhouden om door te lezen! Naarmate je over de helft van het verhaal bent gekomen stopt Sally Green ineens veel meer vaart in het verhaal. De personages zijn neergezet, als lezer kan je je met elk van hen identificeren en de schrijver richt zich steeds meer op het eigenlijke verhaal waarna ze aan het toewerken is. Op knappe wijze weet Sally Green elk personage geloofwaardig neer te zetten. Ondanks dat maar een schrijver het boek heeft geschreven heeft elk personage zijn of haar compleet eigen persoonlijkheid. Hierdoor voelt het niet alsof je vijf keer over hetzelfde personage aan het lezen bent, integendeel! Elk personage heeft echt zijn eigen identiteit.

Sally Green brengt op een geweldige wijze de personages samen en als je aan het begin denkt dat je de titel van het boek denkt te begrijpen dan kan ik je alvast verklappen dat dat niet het geval is! Pas tijdens de weergaloze climax van het verhaal begrijp je de grotere betekenis die achter de titel schuil gaat. Zoals gezegd stelt de climax van dit boek absoluut niet teleur en als je het boek dichtslaat kan je niet wachten om het vervolg te gaan lezen!
The Smoke Thieves kent weliswaar een langzame start, maar het geweldige verhaal, de diepgaande karakters en de weergaloze climax maken dit meer dan goed! Van mij krijgt The Smoke Thieves 5 sterren.