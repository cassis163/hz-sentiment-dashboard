Jet van Vuuren (pseudoniem van Hennie de Groot) schrijft thrillers over vrouwen die op het oog niet zo bijzonder lijken. Gaandeweg het verhaal blijkt dat schijn en is er meer aan de hand. Haar verhalen spelen zich in Nederland af, met uitgebreide omschrijvingen van de omgeving waarin het zich afspeelt. Zij schreef al meerdere boeken, deze vallen alle in de categorie vrouwenthriller.
Het boek begint met de heftigste scene uit het verhaal. Hierdoor word je als lezer meteen het verhaal ingezogen. Deze scene leidt tot alle latere gebeurtenissen en vormt de verbinding tussen de verschillende personen. In dit boek draait het om leugens. Leugentjes om bestwil, maar ook om echt bedrog en elkaar willens en wetens iets op de mouw spelden.
Hannah wordt ingehuurd als poetsvrouw die kan zwijgen, door Jochem, een succesvol en vermogend advocaat. Die verheugt zich op een weekend in zijn buitenhuis waar hij met oud-jaargenoten van het Utrechts studentencorps hun vijfde lustrum zal vieren.
Vlak voor het lustrum valt een van Jochems studievrienden van zijn paard en komt te overlijden. De politie twijfelt over de doodsoorzaak en er volgt een onderzoek. Kort daarna wordt Jochem met de dood bedreigd en krijgen ook de andere jaargenoten vreemde appjes waaruit blijkt dat iedereen het volgende slachtoffer kan zijn.
Alle studievrienden liegen elkaar en hun omgeving voor. Ook rijst de vraag in hoeverre Hannah en Roos (de secretaresse van Jochem) discreet en betrouwbaar zijn. Niemand is eerlijk, iedereen liegt; iedereen heeft een reden om te liegen en Hannah nog het meest…
Jet schrijft vlot en steeds vanuit verschillende personen. Dit maakt dat het goed wegleest en je bij alle personen betrokken raakt. Je leert ze meer en meer kennen en komt achter ieders leugen. Steeds wordt een tipje van de sluier opgelicht. Net als je denkt te weten hoe het zit, komt er nieuwe info en blijkt de waarheid toch anders dan je dacht…
Doordat ze schrijft over eigenlijk heel gewone personen en zonder al teveel gewelddadige scenes komt het boek geloofwaardig over. Daardoor raak je makkelijk meegezogen in het verhaal en wil je weten hoe het verder gaat.
Tegen het einde van het boek vindt nog een verrassende wending plaats. Dit maakt dat het tot het einde toe blijft boeien!
De omslag van het boek oogt in eerste instantie niet als een thriller. Het zou ook een romantisch boek kunnen zijn… Dit sluit echter aan bij de verhalen zoals Jet ze schrijft: op het eerste gezicht normale mensen, die gaandeweg het verhaal toch wel ‘verknipt’ blijken te zijn. Deze omslag past bij haar vorige boeken qua layout. Een foto van een vrouw van de rugzijde gezien in een omgeving passend bij het verhaal. Een klein verhelderend zinnetje boven de titel.
Dit boek is een aanrader voor mensen die wel van spanning houden maar minder van bloederige toestanden. Het leest vlot weg.