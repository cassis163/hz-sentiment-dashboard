Vijfhonderd kilo documenten en twee jaar onderzoek kostte het de heren Dominique Lapierre en Larry Collins om de basis te leggen voor hun nieuwste werk dat zojuist is verschenen bij De Boekerij.

Brandt New York? is een verhaal over een nieuwe terroristische dreiging voor de The Big Apple. Terroristen hebben ergens in de stad een nucleaire bom verstopt en als de Verenigde Staten er niet voor zorgen dat Israel zich terugtrekt uit de bezette gebieden betekent dat het einde voor één miljoen burgers in NY. Het boek beschrijft de vijf dagen die president Bush Jr. en zijn kompanen hebben om deze eis in te willigen of beter nog, de atoombom te vinden en onschadelijk te maken.

Brandt New York? deed mij enorm denken aan de populaire televisieserie 24 waarin een speciale regeringsunit wordt ingezet bij terroristische dreigingen. De gespannen politieke verhoudingen (Amerika vs. Israel), de tergende dilemmas (wanneer vertellen we het de bevolking?), de frustrerende zoektocht naar de explosieve lading en het falende beleid van de stad New York om een dergelijke aanslag te voorkomen maken dit boek boeiend, beangstigend en spannend tegelijk. Collins & Lapierre leggen hun vinger op een zwerende wond wanneer ze uit de school klappen over de gesteldheid van de beveiliging van New York, twee jaar na de aanslagen die de wereld op zijn kop zetten.

Verwacht geen diepgaande karakterontwikkelingen of spannende plotwendingen want Brandt New York? is niets meer en niets minder dan een lekkere recht-toe-recht-aan race tegen de klok...