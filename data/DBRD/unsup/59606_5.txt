Het is het jaar 2044 en de wereld zoals we die nu kennen is niet meer. Ruimte om te wonen is schaars en voedsel is bijna niet meer te krijgen. Om het kort te houden: het is geen pretje. Dat is waarom volwassenen en kinderen ervoor kiezen om een virtueel leven te leiden, om aan de harde realiteit te ontsnappen. Dit doen ze in de online game genaamd: OASIS. Miljarden mensen kunnen hier tegelijkertijd gebruik van maken en met elkaar communiceren. Tevens kunnen ze kopen wat ze willen en bouwen wat ze willen: het perfecte toevluchtsoord dus. OASIS is opgericht door de inmiddels overleden James Halliday. Kinderen heeft hij nooit gehad, maar om toch iets achter te laten op de wereld heeft hij dit online spel ontwikkeld waarin hij drie sleutels heeft verstopt. Om deze te kunnen vinden moeten honderden nerds zich door een labyrint van jaren ’80 quizzen wurmen om aanwijzingen te verzamelen. De prijs? Een kluis met de rest van Halliday’s erfenis. Oftewel: zo veel geld dat je niet alleen in één klap multimiljonair wordt maar ook de nieuwe eigenaar van OASIS…

Ready Player One volgt übernerd en jaren ’80 fanaat Wade Watts. Een student die net zoals miljoenen andere nerds de drie sleutels wilt vinden. Het hele boek door lees je vanuit zijn perspectief. Je komt te weten over zijn manier van leven, wat redelijk angstaanjagend is omdat het wel eens realiteit kan worden. Mensen hebben geen fysiek contact meer, komen niet buiten en zijn alleen maar bezig met hun virtuele leven. Zo veel hoeft er niet meer te gebeuren voordat we zelf dat punt bereiken, toch?

Ook al ben ik geboren in de jaren ’90 en snapte ik sommige referenties niet, toch heb ik ontzettend genoten van dit boek. Het is één groot avontuur, zeker voor de geeky boys and girls onder ons! Van sommige mensen hoor ik dat ze er te weinig verhaal in vinden zitten, dat het vooral gaat om het schetsen van de wereld en de game. Dit klopt ook wel, je krijgt veel nuttige uitleg en weinig conversaties voorgeschoteld maar dat is juist wat dit boek zo anders maakt dan andere Young Adults. Op de een of andere manier is het Ernest Cline gelukt om een spannend boek te schrijven, waar veel uitleg in voorkomt zonder dat het gaat vervelen.

Mijn Goodreads vriendjes hadden weer eens 100% gelijk. Dit boek moet iedereen lezen. De eerste titel die ik noem (of gewoon keihard in het oor schreeuw) als iemand een recommendation wilt is Ready Player One. Vijf dikke sterren en een permanente #1 plek op mijn favorite shelve!