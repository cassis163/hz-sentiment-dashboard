De klassiekers binnen de literatuur lijken soms net museumstukken die in een vitrine liggen waarvan de sleutel zoek is. Iedereen kijkt er naar en de inhoud blijft ontoegankelijk. De ‘Max Havelaar met zombies’ van Martijn Adelmund is de sleutel die de vitrine waarin de ‘Max Havelaar’ ligt opent en de inhoud toegankelijk maakt voor velen.
Martijn Adelmund blijft dicht bij de essentie van de ‘Max Havelaar’ en voegt zombies toe om de boodschap van Multatuli te versterken. De zombies, ook wel slapers genoemd, zijn in vergelijking met die uit ‘Pride and prejudice met zombies’ minder agressief en daardoor veel angstaanjagender. Deze subtiliteit geeft de zombies ook iets tragisch en hierdoor is de zombie (voor mij) een creatief gevonden metafoor voor de willoze, uitgebuite bevolking.
De ‘Max Havelaar met zombies’ is daarnaast uitermate geschikt om kennis te maken met de Romantiek. Ik heb genoten van de manier waarop Martijn Adelmund Tine, de vrouw van Multatuli, geromantiseerd heeft en hoe de romantische kenmerken in Max Havelaar versterkt zijn. Met name voor scholieren in het voortgezet onderwijs is dit een bijzonder leerzame en leuke kennismaking met deze intrigerende periode uit de literatuurgeschiedenis.
Tot slot wil ik mijn bewondering uitspreken voor deze bewerking. Martijn Adelmund heeft gewerkt vanuit de essentie en het verhaal van de ‘Max Havelaar’. Op creatieve wijze heeft hij elementen versterkt en toegevoegd, zonder de thematiek van het origineel af te zwakken.