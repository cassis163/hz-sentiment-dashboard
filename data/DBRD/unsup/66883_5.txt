Ready Player One is het debuut roman van Ernest Cline. Het is een young adult science fiction boek dat in 2011 in meer dan 20 talen is uitgegeven. Door de vele verwijzingen naar de popcultuur van de jaren 80 is dit boek in de U.S. verworden tot een “nerd must-read” …

Het verhaal van Ready Player One (het boek) gaat als volgt … in het jaar 2045 leeft een aanzienlijk deel van de wereld in armoede. Er is een energiecrisis en banen liggen niet voor het oprapen. Daarnaast is er ook nog eens sprake van overpopulatie …. en dit is in een notendop de dystopische wereld van onze hoofdpersoon Wade Watts. Zijn enige weg uit deze grimmige werkelijkheid is de Oasis … een online virtuele wereld waar miljarden mensen dagelijks op inloggen om niet alleen te werken, scholing te volgen, naar de kerk te gaan en te winkelen maar ook om te gamen en te reizen naar de diverse virtuele planeten waar de Oasis mee is gevuld.

Het verhaal start wanneer de uitvinder van de Oasis James Halliday komt te overlijden. Omdat hij geen erfgenamen heeft besluit hij de Oasis en een aanzienlijk vermogen na te laten aan degene die als eerste zijn zoektocht vol puzzels, die te maken hebben met de popcultuur van de jaren 80, oplost. De eerste jaren na het overlijden van James Halliday gebeurd er niets totdat Wade Watts de allereerste puzzel oplost en als eerste de koperen sleutel vindt. Zijn avatar naam “Parzival” komt daardoor bovenaan op een groot scoreboard te staan en daarmee is de jacht geopend … niet alleen op het fortuin van James Halliday, maar ook op hem.

Hetgeen volgt is een adrenaline rush vol met referenties naar 80’s computergames, televisieseries, films en muziek die allemaal van belang zijn bij het opsporen van James Hallidays Easter Egg. Onder al die verwijzingen zit gelukkig een interessant plot waardoor ik met een grote glimlach op mijn gezicht door bleef lezen. Omdat ik een tiener was in de 80’s kon ik elke filmverwijzing voor me zien en speelde iedere muziekverwijzing zich af in mijn hoofd.

Voor degene die van games houden is dit boek een “YA wetdream”. Niet alleen zijn de ontelbare hoeveelheid planeten omschreven als replica’s van 80’s arcade games, maar ook de virtuele bril en de handschoenen die men nodig heeft om de Oasis optimaal te ervaren klinken om te watertanden.

Dit boek krijgt 5 sterren omdat het een unieke ervaring is om op te gaan in een high tech virtual reality wereld en je jeugd min of meer te herbeleven.