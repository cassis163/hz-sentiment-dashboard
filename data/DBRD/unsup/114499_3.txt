Diep werk is de Nederlandse vertaling van Deep Work, geschreven door Cal Newport, een jonge assistant professor in de computerwetenschappen aan de universiteit van Georgetown, in Washington DC.

De titel van het boek refereert aan geconcentreerd denken en werken, ongestoord en urenlang. Diep werk, in tegenstelling tot oppervlakkig werk, is nodig om in de flow te komen en maximaal te presteren op terreinen waar nadenken en focus noodzakelijk is. Aandacht is het sleutelwoord. Diep werk is steeds meer nodig maar gebeurt steeds minder. Cal Newport ziet de oorzaak van die laatste ontwikkeling in de afleidingen die alomtegenwoordig zijn, en waar internet de grootste schuld aan heeft. In het boek stippelt hij strategieën uit - ze zijn te veelomvattend en diepgaand om ze simpel 'tips' te noemen – om steeds meer diep te werken en om oppervlakkig werken en afleidingen tegen te gaan. Het mooie daarbij is dat hij diverse alternatieve aanpakken biedt, die je afhankelijk van je eigen situatie kunt toepassen.

Wat naast de gedegen opzet van Cal Newports strategieën opvalt is dat hij internet min of meer als een noodzakelijk kwaad lijkt te zien – opvallend voor een computerwetenschapper. Met name social media zijn bij hem uit de boze. Wat jammer is, want social media kun je als kenniswerker heel goed strategisch inzetten en nu gooit hij het kind met het badwater weg. Naast het nogal academische taalgebruik is dit het enige minpunt in dit boek, waar je heel veel nuttigs uit kunt halen.