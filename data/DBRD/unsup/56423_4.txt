Ik ben een ongelofelijke fan van Audrey Hepburn, maar ik zal dit boek zo objectief mogelijk proberen te recenseren. Dit is het eerste boek van Luca Dotti dat ik lees over zijn moeder, van zijn tien jaar oudere broer Sean heb ik al meerdere boeken gelezen en ik kan nu echt het verschil zien. Luca werd geboren toen Audrey afscheid nam van Hollywood; ze zou nooit meer zulke grote films maken en nooit meer het glamoureuze leven leiden dat daarmee gepaard gaat. Ze nam deze beslissing zelf, omdat ze een teruggetrokken leven als moeder wilde gaan leiden in ItaliÃ« en Zwitserland. Dit heeft ervoor gezorgd dat Luca met een totaal andere Audrey is opgegroeid dan Sean, die in 1960, in de hoogtijdagen van haar populariteit, werd geboren.

Luca's boek is in feite een biografie, maar hij voegt aan elk hoofdstuk van haar leven gerechten toe die die tijd voor zijn moeder hebben gekenmerkt. Zo is het eerste gerecht in het boek hutspot, omdat Audrey deels in Nederland is opgegroeid. De biografie is vrij oppervlakkig en beschrijft niks dat nog niet bekend was, tot het moment dat hij zijn eigen jeugd beschrijft. Aangezien Audrey toen in de luwte leefde, is er weinig bekend over wat haar dagelijkse beslommeringen waren. Luca vult die leegte aan met mooie en soms ook pijnlijke anekdotes. Hoewel het boek is opgezet als een biografie, gaat niemand dit daarom kopen. De Audrey-fans willen namelijk weten hoe zij thuis was en wat ze at en kookte. Het zijn deze persoonlijke toevoegingen (soms aangevuld met Luca's tips om het gerecht authentiek Italiaans te maken - hij is half Italiaans), die dit boek een aanrader maken voor de echte fans. Verwacht geen moeilijke of moderne gerechten of speciale bereidingstechnieken: het is allemaal heel maakbaar en huiselijk.

Aanrader als je een echte Audrey-fan bent, al is het wel essentieel dat je van koken houdt.