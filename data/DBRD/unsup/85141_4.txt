Read in September, 2010

Advocate Karen Borg vindt in Oslo het lichaam van een vermoorde drugsverslaafde. Kort daarna wordt een Nederlandse student onder het bloed opgepakt. Hij wil alleen Karen Borg als zijn advocaat, terwijl zij helemaal geen strafrechtadvocaat is, maar gespecialiseerd is in ondernemingsrecht. Hij is als de dood zo bang voor andere advocaten. Hij wil ook niet naar de gevangenis, maar wil opgesloten blijven in het politiebureau, ook al is dat veel minder comfortabel.

Hanne Wilhelmsen, een lesbische rechercheur en officier van justitie Håkon Sand, een oude vlam van Karen Borg, worden belast met het onderzoek naar de moord. Na weer een moord, deze keer op een advocaat, ontdekt Brigadier Hanne Wilhelmsen een verband tussen de twee moorden: beide slachtoffers hebben pas een gesprek met elkaar gehad. Het heeft er alle schijn van dat ze in duistere zaken verwikkeld waren. Al gauw blijkt het om een grote zaak te gaan. Van der Kerch blijkt een kleine pion te zijn in een wijdvertakt drugsnetwerk. Ergens aan het hoofd van die organisatie zou zich een bekende advocaat bevinden met de initialen J.U.L. Dit zet de politie op het goede spoor. Ze hebben veel vermoedens, maar weinig echte bewijzen. Zelfs iemand uit de hoogste regionen van de Noorse regering en een aantal advocaten zijn er bij betrokken. Gaandeweg wordt ook Karen Borg het doelwit van deze criminele bende.

Anne Holt is erg populair in Noorwegen. Ze heeft al een reeks boeken op haar naam staan waarvan een groot deel ook in het Nederlands is vertaald.

Blinde Godin is haar eerste boek. Het introduceert de wereld van de briljante Hanne en haar collega ‘s: een wereld waarin de godin van justitie geblinddoekt is en dus ook niets ziet. Een drugsgerelateerde moord ontsluiert een corrupt netwerk in de politie en justitie. Het gaat zelfs zover, dat drugs de geheime dienst financieren.

Anne Holt’s boek is iets tussen een detectiveroman en een politiethriller in. Ze is maatschappijkritisch en schuwt niet maatschappelijke problemen in haar boek te verwerken. Hanne Wilhelmsen is een lesbische rechercheur, een onderwerp waar Anne Holt zelf mee te maken heeft. Zij woont namelijk samen met een vrouw.

Als ex-nieuwspresentator, verslaggever, politie-inspecteur, advocaat en minister van justitie, weet Holt precies waar ze het over heeft. Als schrijver verzint ze ook nog eens een goed plot. Dit verhaal laat ons zien dat de maatschappij, de Noorse incluis, niet zo perfect is.

Dit stond in een interview van Crimezone: “Hoe veel aandacht Holt ook besteedt aan de hoofdpersonen in haar boeken, de plot vindt ze het allerbelangrijkst. Ze begint altijd met het verzinnen van een verhaal en gaat daarna pas bekijken wie ze nodig heeft om het verhaal te vertellen. Een politieverhaal legt veel beperkingen op. Je zit als het ware ‘gevangen’ als je over de politie schrijft, omdat ze alles volgens het boekje moeten uitvoeren.”

Anne Holt is geboren in Larvik. Daar speelt ook het laatste stuk van het boek zich af. Ze woont nu in Oslo.

Een hinderlijke gewoonte van de schrijfster is, dat zij het personage soms niet bij name noemt en je dus niet weet over wie het in dat betreffende stuk tekst gaat. Hiermee wordt geprobeerd de lezer op een dwaalspoor te brengen. Ik zag dit al eerder bij Jens Lapidus en Camilla Läckberg. Zij kwamen dan na een halve bladzij met de naam op de proppen. Bij Anne Holt blijf je soms een heel hoofdstuk in het ongewisse.

Anne Holt weet haar verhaal goed op te bouwen: eerst worden alle puzzelstukjes bij elkaar gelegd en dan begint het puzzelen. Uiteindelijk zie je, dat de puzzel compleet is en er geen één stukje meer ontbreekt. Een welverdiende vier sterren.