In dit boek draait het om drie jonge mensen, Kate, Zack en Marie. Ze zijn alle drie fervente gamers of beter “divers” en zijn dus veel online te vinden. Het boek begint met een hoofdstuk waarin ze een ruimtevaartgame spelen. Hoewel de game levensecht is, zijn alleen de zintuigen zicht en gehoor van toepassing.
In de volgende hoofdstukken leer je Kate beter kennen. Ze woont in het Londen van 2089 waar alles heel grauw is. Ze werkt in een boekenwinkel met ouderwetse papieren boeken, waar bijna geen klant meer komt. Kate heeft de baan echter hard nodig. De inkomsten uit het illegale hacken dat ze doet zijn namelijk niet genoeg om de hoge huur van haar appartement te betalen. Het liefst ontvlucht ze alle zorgen van de realiteit en haar moeder die vaak klaagt dat ze zo weinig van zich laat horen. Kate brengt samen met Zack en Marie de meeste vrije tijd online door en zelfs onderweg naar haar werk kan ze het niet laten om even te checken wat er afgelopen nacht is gebeurd.
De jaren hiervoor is de Divirtuel op de markt gekomen. Een soort hoofdtelefoon die hersenactiviteiten kan kopiëren. Na een heleboel kinderziektes wordt de allereerste Virtuel Reality Massively Multiplayer Online Role Playing Game op de markt gebracht. Games waarin je kunt dansen, waarin artsen virtueel kunnen oefenen of waarin je in een virtueel stadion voetbal kunt kijken. Alles lijkt mogelijk.
Vol spanning wachten Kate en haar vrienden op de lancering van Endymion Online, een game waarin je als diver alle zintuigen ervaart. Niet alleen zicht en gehoor, maar ook geur, smaak, pijn en evenwicht.
In de dagen daarvoor zijn ze nog wat aan het illegaal hacken.
Zodra Endymion Online gelanceerd wordt, zijn Kate en haar vrienden van de partij. Het valt hen meteen op dat alles zeer realistisch is. Ze voelen zelfs de wind die hun wangen streelt. De niet speelbare karakters in de game zijn ontzettend verschillend. De straatstenen zijn bijna allemaal anders en als ze vechten voelen ze hun hartslag stijgen. Het is een game met een middeleeuws thema waarin je een karakter kiest, zoals priester of krijger en vervolgens missies moet uitvoeren om een hoger level te behalen.
De drie vrienden komen al snel drie andere, onervaren, divers tegen. Magnolia, Elliot en Robyn (hun game namen) hebben zichzelf in de nesten gewerkt. Kate, Marie en Zack, die in de game ook een andere naam hebben, redden de drie andere divers. Vanaf dat moment trekken de zes veel samen op in de game en krijgen Magnolia, Elliot en Robyn veel tips.
Vanaf het moment dat ze beginnen in Endymion Online draait het hele verhaal om die game. Als lezer vergeet je soms dat het een game is, zo realistisch is het.
De ruimtevaartgame speelt na het begin geen rol meer en als lezer vroeg ik me af wat dat hoofdstuk met de rest van het boek te maken had. Misschien dat dit in een volgend deel duidelijk wordt. Ditzelfde geldt voor het illegale hacken. Ik heb het idee dat dit nog een vervolg gaat krijgen.
De zeer realistische ervaringen in Endymion Online zijn ontzettend verontrustend en wekken een angst op voor de toekomst. Eerlijk gezegd hoop ik dat de technologie die in dit boek beschreven is bij science fiction zal blijven.
Het boek heeft een beetje een open einde, dat je als lezer heel erge angst inboezemt.
De titel slaat op de hoofdtelefoon “Divirtuel” het toestel waarmee je toegang krijgt tot onder andere Endymion Online.
Op de cover staan twee jonge vrouwen. Links is Kate in de echte wereld, vlakbij de boekenwinkel waar ze werkt. Rechts is Kate als haar online karakter in Endymion Online.
Ik vond het jammer dat er best veel taalfouten in staan. Ook was het prettig geweest als op de cover of achterflap had gestaan dat dit deel 1 is. Zo weet je als lezer beter dat dit geen standalone is.
Ondanks dat ik proeflezer was voor dit boek en veel dus al wist, heb ik toch genoten van dit boek en ben ik benieuwd hoe het verder gaat met Kate en haar vrienden.