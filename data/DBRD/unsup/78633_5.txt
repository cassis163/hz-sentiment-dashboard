In dit derde deel maken we kennis met Star (Asterope) D' Aplièse en ontdekken we haar verleden.

Star staat op een keerpunt in haar leven: ze heeft zich jarenlang in de schaduw van haar zusje CeCe gehouden (die maar een paar maanden jonger is dan Star) en moet na de dood van Pa Salt beslissen wat ze wil gaan doen met haar nieuwe leven in Londen. Blijft ze daar kooklessen volgen, of gaat ze toch op zoek naar de wortels van haar verleden?
Zoals Pa Salt altijd tegen haar gezegd heeft: de eik en de cipres groeien niet in elkaars schaduw. Star zal dus moeten beslissen of ze zich eindelijk los zal kunnen maken van haar zusje en uit haar schaduw zal stappen.

In haar enveloppe zit, net als bij de andere zussen, een brief met coördinaten en een naam: Flora McNichol. Maar er zit ook een prachtig beeldje bij, van een zwarte kat. Haar coördinaten brengen haar bij een antieke boekwinkel in Londen, waar een excentrieke beheerder woont en werkt: Orlando. Er komen niet veel klanten in de winkel en al gauw komt Star er achter dat het niet zo goed gaat met de zaken.
Orlando neemt Star mee naar zijn familie die op High Weald wonen, een verwaarloosd landhuis op het platteland in Engeland. Daar leert Star de zevenjarige, dove jongen Rory kennen en Marguerite en de norse broer van Orlando: Mouse, die in het huis Home Farm woont, aan de overkant van de weg. Mouse vindt dat Orlando de boekwinkel moet verkopen, omdat het niet goed gaat en omdat de rekeningen voor het verwaarloosde landgoed enorm oplopen. Als Mouse het beeldje van Star ontdekt raakt hij meteen gefascineerd en vraagt haar of hij het beeldje mag laten onderzoeken.
Ondertussen zorgt Star regelmatig voor Rory, omdat Marguerite vaak naar Frankrijk reist. Star heeft in haar jeugd gebarentaal geleerd, omdat zij niet graag sprak. CeCe en Star ontwikkelden zelfs hun eigen taaltje en hierdoor heeft Star al gauw een hele goede band met Rory opgebouwd.

Orlando en Mouse zijn verre verwanten van Marguerite. Ze delen namelijk dezelfde overgrootmoeder: Flora McNichol. En dit is precies de naam die Star meegekregen heeft van haar vader..
Orlando heeft in zijn boekenwinkel wat dagboeken van Flora en Star besluit er een paar te lezen.

Dan neemt het verhaal je mee naar zo'n honderd jaar geleden en leren we de geschiedenis van Flora McNichol kennen.
Flora was een de oudste uit een gezin met twee meisjes en behoorde tot een arme, adellijke familie. Haar jongere zusje, Aurelia, werd door hun moeder meegenomen naar Londen en gepresenteerd aan het hof, om zo een geschikte echtgenoot te vinden en haar ouders gingen zelfs zo ver dat ze hun landgoed wilden verkopen, zodat ze een goede bruidsschat voor Aurelia zouden hebben. Flora blijft ondertussen alleen achter en vermaakt zich prima in de natuur. Ze schildert graag en zorgt graag voor alle dieren die zij een veilig onderkomen gegeven heeft in haar kamer. Ook heeft ze een innige vriendschap opgebouwd met haar buurvrouw, Beatrix Potter, waar ze graag en vaak komt.
Op een dag komt haar vroegere buurjongen, Archie langs. Flora heeft geen goede herinneringen aan hem, want hij heeft haar vroeger geplaagd. Maar tijdens een wandeling in de bergen leert ze een andere kant van hem kennen en de twee brengen drie dagen met elkaar door en krijgen warme gevoelens voor elkaar. Dan moet Archie weg en Flora komt erachter dat haar zus stapelverliefd is op Archie en eigenlijk met hem zou gaan trouwen. Ze besluit haar eigen gevoelens op zij te zetten voor het geluk van haar zusje en ze ontloopt Archie. Al gauw zijn Aurelia en Archie getrouwd, maar zowel Archie als Flora kan de ander niet uit het hoofd zetten. Flora is ondertussen in de hogere kringen in Londen doorgedrongen en maakt zelfs kennis met de koning van Engeland en bouwt hier een goede band mee op.

Stukje bij beetje ontrafelt Star haar verleden en als Mouse haar meer vertelt over het beeldje, vallen er puzzelstukjes op hun plek. Ook is Mouse (die eigenlijk Oenomaus heet) warme gevoelens gaan ontwikkelen voor Star en zij voor hem. Leuk detail is dat Oenomaus volgens de legende van de Zeven Zussen getrouwd was met Asterope.

"...Ik ken de legendes rond mijn naam. Waarom heb je dit niet eerder gezegd? Toen ik die eerste dag dat ik je op High Weald zag en hoorde wat je echte naam was, al wist dat we voor elkaar bestemd waren.
Echt waar? Ja, het stond in de sterren geschreven..."

Het verhaal eindigt bij CeCe, die Op Heathrow zit te wachten op haar vlucht, wellicht ook naar haar verleden. Dan gebeurt er aan het einde weer iets in het boek wat mij niet verbaast en ik ben benieuwd of mijn vermoedens, die ik al vanaf boek 1 heb, uit zullen komen in het laatste deel. Op naar deel 4!