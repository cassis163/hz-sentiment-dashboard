Van deelname aan een doorsnee schrijfwedstrijd tot publicatie van je eigen boek. Het lijkt een schier onmogelijke opgave maar is dit niet. In ieder geval niet als het aan boekenclub ECI ligt. ‘Schrijf je eigen thriller’ kondigde de club in het kader van zijn 40-jarige bestaan in 2007 aan. De wedstrijd waarin aanstormend thrillertalent zich kon bewijzen was daarmee geopend. Nederlands thrillerfenomeen Esther Verhoef werd verzocht het eerste hoofdstuk uit een totaal van tien te schrijven. Een mooie voorzet waarmee andere schrijvers aan de slag konden gaan. Deelnemers mochten om de paar maanden twee vervolghoofdstukken indienen waarna een professionele jury deze beoordeelde en per ronde een winnaar aanwees. De inzendingen van zelfstandig ondernemer Marc Winters vielen bijzonder goed in de smaak. Liefst drie van de vier keer wist hij de jury te overtuigen van zijn kunnen. Maar ook customer support medewerkster Nancy Dokter wist één keer als winnaar uit de strijd te komen met minstens zo fraaie hoofdstukken. Na bijna een jaar van noeste arbeid was de thriller Two Dragons  geboren.

In Two Dragons  maken we kennis met protagonist Rosa van Dalen, moeder van twee pubers en getrouwd met Ben, een openbaar aanklager. Ze hoort op een dag iets in de brievenbus vallen en gaat kijken. Op de deurmat ligt een ongeadresseerde donkerrode envelop. Op de gevouwen kaart die daarin zit staan slechts een paar woorden. Ze zijn echter voldoende om Rosa volledig van haar stuk te krijgen.
Het is ruim een jaar daarvoor als Rosa en Ben tijdens een vakantie op Bonaire Jef leren kennen. De gespierde adonis valt goed in de smaak bij Rosa. Als hij het echtpaar met kinderen uitnodigt om hem een keer te komen bezoeken in zijn vakantiehuis te Schagen weet Rosa wel raadt. Als een paar maanden zijn verstreken wil tot haar verbazing niemand van het gezin met haar meegaan en besluit ze Jef alleen te bezoeken. In eerste instantie meent Rosa de meest romantische dag ooit te beleven. Dit verandert abrupt als Jeff opeens met confronterende feiten op de proppen komt. Feiten die een naar verleden van Rosa doen herleven.

De spanningsboog van Esther Verhoef in het eerste hoofdstuk laat niets te wensen over: “Niemand weet wat ik heb gedaan, of heeft ook maar het geringste vermoeden,” hoor je ik-persoon Rosa denken. Een getrouwde vrouw die op het eerste oog voorbeeldig leeft en toch iets op haar kerfstok heeft staan? Dat moet flink mis zijn. In de ruim 60 bladzijdes die volgen beland je van het ene voorval in het andere. Voor een boekje met zo’n geringe omvang, dat geschreven is door twee voor elkaar volslagen vreemde auteurs, gebeurt er verrassend veel en vloeien de draden naadloos in elkaar over.

Two Dragons  telt de nodige flashbacks waarin drie verschillende periodes worden belicht. Net wat te veel van het goede. Doordat je steeds opnieuw de draad moet oppakken dreig je de weg enigszins kwijt te raken. Een geluk dat uiteindelijk besloten werd een datum boven ieder hoofdstuk te plaatsen. Dit was ten tijde van de wedstrijd namelijk niet het geval.

Hoewel zeker aanwezig is de psychologische diepgang wat summier. Maar wat wil je ook als je je per hoofdstuk aan een maximale lengte van 1500 woorden dient te houden en in 9 hoofdstukjes toch nog een zinderend plot tot leven moet brengen. Alle lof voor de auteurs: als je met zo weinig middelen zo veel rendement weet te behalen ben je goed bezig. Two Dragons  is een vindingrijke thriller die zich uitstekend loont voor kort leesplezier.