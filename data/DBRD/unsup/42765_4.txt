In Eerste leven volgen we Tenley, een meisje dat aan haar eerste leven bezig is. Tenley staat voor een ingewikkelde keuze, Myriad of Troika. Voor ze doodgaat zal ze moeten kiezen waar ze in haar tweede leven voor wil vechten.
We leren Tenley kennen als ze gevangen zit in een inrichting waar haar ouders haar naartoe hebben gestuurd. Pa en ma hadden Myriad beloofd dat ze Tenley mochten hebben, zo zouden ze veel geld krijgen. Maar Ten voelt er niks voor om zich zo onder druk te laten zetten. In de instelling is het leven niet makkelijk, je kan niemand vertrouwen en als je geluk hebt word je een dag niet gefolterd. Maar er is een lichtpuntje, Ten krijgt een nieuwe kamergenoot die ze bijna durft te vertrouwen en er komt een wel heel aangenaam uitziende jongen bij in de instelling.
Tenley blijkt van erg grote waarde voor zowel Myriad als Troika, daarom zetten beide kampen hun beste beentje voor om Ten in te lijven. Dit gaat niet zonder slag of stoot en binnen te kortste keren loopt Ten groot gevaar. De gezanten van Myriad en Troika doen beiden hun uiterste best om Tenley te helpen, alleen kunnen ze totaal niet met elkaar overweg.
Gena Showalter krijgt steeds meer voet aan de grond in Nederland, nadat de White Rabbit Chronicles al vertaald werden is het nu de beurt aan Firstlife. Hierin schetst ze een wereld waarbij je na je dood nog een kans krijgt. Het is zeker weten fantasy maar wel op een toegankelijke manier geschreven zodat ook de 'gewone' YA liefhebber zich kan vinden in Eerste leven.
De hoofdstukken zijn vrij lang met ontzettend veel informatie, je pakt het boek niet even tussendoor op. Maar door de uitgebreide en spannende informatie wil je toch graag doorlezen. En ondanks de twee hunks die strijden voor Ten ontstaat er geen clich√©matige driehoeksverhouding. Hier zorgt de kritische Ten wel voor.
Ook de bijpersonages zijn erg grappig en goed uitgewerkt, zo is de band tussen Ten en Sloan eerst vijandig maar verderop moeten ze elkaar helpen.
Gena heeft een spannende maar ook humoristische wereld neergezet waar zelfs de grote Sarah J. Maas weg van was.