Om de een of andere manier voelt het verhaal dat in Hush, Hush wordt verteld als een mix tussen Perfect Chemistry en het alom bekende Twilight. In Perfect Chemistry groeien de hoofdpersonen nader tot elkaar nadat ze partners worden op school en in Twilight raakt Bella verzeild in een paranormale wereld. Een wereld waarvan ze niet eens wist dat hij bestond en waar ze beetje bij beetje meer over te weten komt. Stop die twee verhaallijnen bij elkaar en het resultaat is Hush, Hush, zou je bijna kunnen zeggen. Wat mij betreft een hele goeie combinatie!

Hush, Hush is ijzersterk geschreven. Vanaf het begin zit de spanning er goed in met een mogelijke stalker, onverklaarbare gebeurtenissen en te toevallige ontmoetingen. Dit zorgt voor een bijna ademloze leeservaring. Je weet immers nooit wat er zal gebeuren als je de bladzijde omdraait. Gaat het de kant uit die je verwachttte? Of wordt er opnieuw een totaal andere, verbijsterende richting in geslagen? Oh zo zenuwslopend was dit, kan ik je verzekeren!

De aantrekkingskracht tussen Nora en Patch zorgde ook voor heerlijke OMG momenten. De vonken spatten er vanaf, elke keer als die twee bij elkaar in de buurt zijn. Wat een heerlijke chemie is er toch tussen die twee! Ik kreeg het er zelfs behoorlijk warm van op sommige momenten... Het is alweer een tijdje geleden dat ik zo van twee hoofdpersonen heb kunnen genieten :)

Met Vee, de beste vriendin van Nora, had ik meer moeite. Zij en ik raakten in een haatliefde verhouding terecht. De ene keer vond ik haar geweldig doortastend, de andere keer ongelofelijk naïef. Vond ik het geweldig hoe ze Nora dingen liet ervaren en ergerde ik me even later aan haar gepush. Er zat gewoon geen middenweg in. Vee is iemand die uit uitersten bestaat. Verfrissend, maar ook heel vermoeiend at times. Ik moet echter toegeven dat als je haar en Nora bij elkaar zet, hilariteit meestal volgt. De bizarre en dolkomische ideeën die ze bedenken en de situaties waarin zij, nou ja Nora, in terecht komen! Puur genieten!

Enige minpunt voor mij was het einde. Dat voelde in tegenstelling tot de rest van het verhaal, waar de spanning rustig tot een hoogtepunt wordt opgebouwd, als een sneltrein. Het was te gehaast en ik was ook niet helemaal tevreden. Niet alle losse eindjes waren aan elkaar geknoopt. Oké, er komt een vervolg, maar ik denk niet dat mijn vragen op het moment beantwoord zijn. Wel jammer...


Conclusie
Hush, Hush is een goed geschreven en pakkend boek. Een pageturner van de eerste klasse. Naast spanning zorgt het ook voor vertier en heb je het nooit koud als Patch en Nora in de buurt zijn. Na op zo'n leuk verhaal getrakteerd te zijn vond ik het ook heel jammer dat het einde zo overhaast en onbevredigend was. Toch heeft het me wel nieuwsgierig gemaakt naar het volgende deel... Wordt vervolgd!

Deze recensie verscheen als eerste op CarpeLibra.nl