In het dorpje Duneen, gebeurt er weinig. De plaatselijke politieagent PJ heeft dan ook niet veel meer te doen dan een dagelijkse wandeling door zijn dorp. Wanneer er een paar botten opgegraven worden lijkt daar verandering in te komen. Het dorpje verliest zichzelf vrijwel direct in roddels en speculaties, oude pijnlijke herinneringen komen weer naar boven drijven.

Bewaring is het vermakelijke romandebuut van de Ierse komiek en presentator Graham Northon. Hij bewijst met Bewaring – behalve op originele wijze een talkshow te kunnen presenteren – ook opvallend goed te kunnen schrijven. Het boek is een geslaagde combinatie geworden vol spanning, drama en een flink portie humor. Een detective met een vette knipoog!

Het verhaal is origineel te noemen. Dit keer geen stereotype agent, maar een man op leeftijd die volgens eigen beleving iets wat mislukt is in het leven. Hij heeft nog nooit een serieuze relatie gehad met een vrouw, is dikker dan hij zou willen, maar wordt eigenlijk door niemand echt voor vol aangezien. Naast PJ, die tijdens de loop van het verhaal regelmatig verrassend uit de hoek komt, ontmoet de lezer gaandeweg veel meer boeiende personages uit het dorpje Duneen. Zo zijn er de excentrieke zusjes Ross, de trouwe huishoudster Meany en niet te vergeten Brid Riordan. Stuk voor stuk dragen ze een geheimzinnig verleden met zich mee. Graham Norton weet de verhalen van de diverse personages in elkaar te weven tot een kloppend geheel en trakteert de lezer op een aantal verrassende wendingen.