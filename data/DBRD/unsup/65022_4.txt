Aloysius Pendergast is de grote held van Douglas Preston en Lincoln Child. Beide auteurs kunnen met zekerheid rekenen op rijen wachtende en smachtende fans naar deze briljante, excentrieke en onkreukbare special agent van de FBI. Wie eenmaal een Pendergast-thriller gelezen heeft, is voor eeuwig aan hem verknocht. Dat kan ook niet anders want beide auteurs laten hun lezers het volledige scala aan lief en leed van Pendergast meemaken. Als je dat heel bewust doet, loert automatisch het gevaar om de hoek van verslaving aan deze wel heel speciale FBI-agent. Het elfde boek in deze serie draagt de veelzeggende suggestieve titel Weerwraak, en het is volgens beide auteurs zeker niet het laatste.
Judson Esterhazy is samen met zijn zwager Aloysius Pendergast in Schotland aan het jagen. Ze aanhoren het burlen van een bronstig edelhert en volgen het dier tot ze een goede positie hebben gevonden om het neer te schieten. Ze belanden in een moerassige omgeving, verdwalen, en hier blijkt Esterhazy andere bedoelingen met zijn zwager te hebben. Nadat hij Pendergast, wegzakkend in het moeras heeft neergeschoten en achtergelaten, vertelt Judson dat zijn zwager zwaar gewond en waarschijnlijk al overleden is. Inspecteur Vincent DAgosta blijft met een dosis argwaan achter en gaat in het moeras op zoek. Maar Pendergast heeft al voor hetere vuren gestaan en duikt onder om zijn zwager te laten geloven dat hij werkelijk is overleden. In betrekkelijke anonimiteit gaat hij op zoek naar zijn vrouw Helen, die volgens Judson toch nog in leven is, hoewel Pendergast dacht dat zij tijdens een jachtongeval om het leven was gekomen.
Omstreeks hetzelfde moment is de journalist Ned Betterton geïnteresseerd in de plotse terugkeer van June Brodie, die 12 jaar geleden zelfmoord zou gepleegd hebben. In zijn onderzoek stuit hij ook op de naam Pendergast en hij probeert die relatie boven tafel te krijgen. Maar de FBI-agent is druk doende het verleden van zijn vrouw te ontrafelen, en gaandeweg komt hij tot het besef dat hij veel belangrijke dingen over haar nooit heeft geweten.
De Pendergastthrillers bestaan altijd uit meerdere verhaallijnen. Ook in Weerwraak is dat het geval. Drie parallel aan elkaar lopende verhalen die ongemerkt steeds meer met elkaar te maken blijken te hebben. En dat alles vindt zijn oorsprong in eerdere boeken. Want in Pendergastthrillers acteren veelal dezelfde personages die allen goed zijn voor spannende momenten maar ook hun eigen ontwikkeling meemaken. Weerwraak is goed als afzonderlijk verhaal te lezen omdat de verschillende verhaallijnen volledig afgewerkt worden. Maar een stukje voorgeschiedenis werkt ook hier als de beroemde kers op een taart. Dat is dan wel een taart met een kern boordevol oplopende spanning die op het 'moment suprême' tot een totale climax leidt. Daarnaast veel wervelende acties en spitsvondige wendingen. En zowaar, met een heuse cliffhanger laten Preston & Child de lezers geloven dat er nog veel goeds van Pendergast onderweg is. Voor liefhebbers van het spannende boek een aanrader, en voor de fans van Pendergast een 'musthave'!