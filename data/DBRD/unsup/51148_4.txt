Dit boek met op de omslag een schrijvende jongeman, die waarschijnlijk Klaus Mann verbeeldt, is een zoektocht naar antwoorden op vragen. Het is een boek dat jonge mensen zeker zal aanspreken, niet alleen de schrijfstijl is zeer toegankelijk, maar ook de behandelde onderwerpen zijn aktueel en interessant. Zo wordt in het begin van het boek openlijk verteld over de homoseksuele geaardheid van Klaus.
Het verhaal begint in Parijs, 1926, waar Klaus geniet van het leven als jonge schrijver en een relatie heeft met René.
Parijs is een paradijs op aarde voor schrijvers. Vele beroemdheden passeren de revue in Shakespeare and Company waar Sylvia Beach de scepter zwaait.
Rindert Kromhout weet de ambiance in dit artistieke wereldje erg schilderachtig te beschrijven, men waant zich tussen beroemdheden zoals James Joyce, Ernest Hemingway en Tom Eliot.

Maar waar het allemaal om draait is dat Klaus onzeker is. Zijn beroemde vader, Thomas Mann, werpt een schaduw over Klaus, hij is altijd "de zoon van" in plaats van Klaus Mann de schrijver.
Om achter de waarheid te komen hoe Thomas zijn zoon nu echt ziet besluit Klaus zijn vader een brief te schrijven, die brief wordt een roman.

Voor iemand die nog niet zoveel weet van de familie Mann, behalve Thomas en Klaus is er ook nog Heinrich Mann, de broer van Thomas, is het een prachtige inleiding. Klaus zijn hele jeugd wordt uitgebreid beschreven, te beginnen in zijn geboorteplaats München.
Veel aandacht is er voor zijn zus Erika, de twee kunnen ontzettend goed met elkaar opschieten en vormt zo'n beetje het décor van het verhaal. De twee inspireren elkaar.
Voor Erika is het vanaf zeer jonge leeftijd duidelijk dat haar ambities bij het toneel liggen. Ook is er uitgebreid aandacht voor de moeder van Klaus, zij speelt een belangrijke rol in het werk van Thomas. Al deze weetjes geven aanleiding tot meer onderzoek, dat is het fijne van dit boek, je slaat het dicht, maar er is veel meer te ontdekken.

En dan is er ook nog het thema politiek, ook niet onbelangrijk tijdens de eerste decennia van de 20ste eeuw.
Kortom, een uitnodigend boek voor een kennismaking met de Mannen