Edith Eger beschrijft wat haar is overkomen toen zij als meisje van 16 jaar naar Auschwitz werd gestuurd en ontsnapte aan de gruwelen van dr. Mengele. Uiteindelijk overleefde zij samen met haar zusje Magda de ellende van diverse kampen en heeft vervolgens jaren moeten strijden om te leren omgaan met de opgelopen trauma’s. Op latere leeftijd heeft zij als klinisch psychologe goed werk verricht met het helpen van andere mensen bij het verwerken van hun trauma’s en daarvan ook zelf veel geleerd.
Op een rustige, eerlijke en indringende wijze vertelt Edith hoe zij er uiteindelijk in slaagt de verantwoordelijkheid op zich te nemen van haar keuzes. Daarmee breekt zij los uit haar zelf gecreëerde gevangenis van haar verleden en verkrijgt daarmee weer haar vrijheid.
“Je kunt ervoor kiezen hoe je omgaat met de dingen die je zijn overkomen”.