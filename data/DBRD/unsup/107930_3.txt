Dit boek is echt het tegendeel van 'literatuur'. Het bevat geen bijzondere literaire ‘kunstjes’, meerdere betekenislagen of een bijzondere schrijfstijl. Het is gewoon een rechttoe-rechtaan geschreven boek dat alleen maar draait om het verhaal. De vertelstijl is kaal en eenvoudig, waarbij namen en functies voor de begrijpelijkheid er goed worden ingestampt. En als het moet wordt zelfs rustig nog even een stukje dialoog herhaald.

Het plot is spannend genoeg: in superkorte hoofdstukjes die uitnodigen tot doorlezen, leren we meer over hoe een dood gewaand slachtoffer van de allang opgesloten seriemoordenaar Jurek Walter, na vele jaren opeens weer opduikt. Hoe kan dat? Heeft Walter al die jaren een handlanger gehad? Rechercheur Joona moet het uitvissen en wordt geholpen door de getroebleerde agente Saga, die zich, als een soort Clarice Starling, in de streng bewaakte gevangenis laat opsluiten om aan Jurek de broodnodige informatie te ontfutselen.

Dit leidt tot een snel, goed opgebouwd verhaal dat de aandacht blijft vasthouden en soms behoorlijk gewelddadige of gruwelijke scenes kent. Alles komt ook nog eens tot een knallend einde, met kleine vooruitschaduwing naar een vervolg. Voor wie een rechttoe-rechtaan thriller zoekt een aanrader!