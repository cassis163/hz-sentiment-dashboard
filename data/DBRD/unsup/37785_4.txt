In de weken voor Kerstmis krijgt alles een soort magische glans van schoonheid. De ongedwongen voorpret vind ik nog leuker dan Kerst zelf. Dit boek is een absolute aanrader voor wie net als ik opbloeit in december.


Een jongen met de naam Kerstmis

Je staat op het punt om het ware verhaal van de Kerstman te ontdekken. Dit verhaal bewijst dat niets onmogelijk is. Integendeel, ‘onmogelijk’ is een oud Elvenvloekwoord! Nee, dat laten we achterwege. De Kerstman is geboren als Nikolas. Hij woont met zijn vader in Finland, waar ze het niet al te ruim hebben. Wanneer Nikolas’ vader de kans krijgt om veel geld te verdienen, neemt hij die meteen aan. Hij gaat op reis naar het noorden om te helpen bewijzen dat Elfhelm, het legendarische elfendorp, echt bestaat en laat Nikolas achter bij de kwaadaardige, kinderhatende tante Carlotta. Het duurt niet lang voor Nikolas het niet meer uithoudt en op zoek gaat naar zijn vader.

Een heerlijk hoopvol Kerstverhaal

Matt Haig is kinderboekenauteur. Ook schreef hij het aangrijpende non-fictieboek Redenen om te blijven leven over zijn intense depressie. Een jongen met de naam Kerstmis is een hoopvol verhaal waarin hij verschillende boodschappen heeft verstopt. Zoals deze: “Misschien was een wens gewoon hoop met een beter doel. Als je vurig genoeg wenste, kon er misschien van alles gebeuren.” Nee, niets is onmogelijk als je gelooft, want je hoeft iets niet te zien om erin te geloven.

Wie op de hoogte is van Haigs geschiedenis kan er niet onderuit dat de hoopvolle moraal een uitkomst is van de donkere perioden die hij heeft overleefd. “Happiness can be found even in the darkest of times, when one only remembers to turn on the light,” aldus ons favoriete schoolhoofd. Dat komt ook terug in dit Kerstverhaal. Het is soms gruwelijk (maar geschikt voor kinderen) en aangrijpend, maar ook grappig en bovenal prachtig vormgegeven.

Het is een boek voor jong en oud, waar de oudere lezer ook een flinke kritiek op onze maatschappij kan vinden. Daarmee begrijpt Haig als geen ander zijn positie van goedverkopende auteur van kinderboeken: wie het aanzien van kinderen geniet, schrijft het beste een verhaal ter lering én vermaak. Daarmee doet het denken aan een sprookje. Niet alleen is de opbouw kundig, ook de diepgang biedt stof tot denken

(Deze recensie verscheen eerder op www.alexhoogendoorn.nl.)