De opvolger van Kurt Wallander heeft dus Stefan Lindman. Hij is een 37-jarige politie-inspecteur in Boras, in de buurt van Goteborg. Hij heeft een LAT-relatie met Elena, een Poolse inwijkelinge, en er is net keelkanker bij hem vastgesteld.

In afwachting van een medische ingreep is hij met ziekteverlof, en net dan leest hij in de krant dat Herbert Molin, een vroegere collega van hem, vermoord werd in zijn afgelegen huis. Om zijn aandacht af te leiden van zijn gezondheidsproblemen besluit hij om naar het 600 kilometer noordelijker gelegen Harjedalen te reizen, om wat meer te vernemen over de geweldadige dood van zijn voormalige collega.

De lokale politie is hem in het begin liever kwijt dan rijk, maar hoe meer zijn prive-onderzoek vordert, hoe belangrijker zijn vondsten worden, en op de duur wordt hij bijna beschouwd als een officiële medewerker in het onderzoek.

Dit boek van Mankell is er één dat volledig in de lijn ligt van de Wallander-reeks: de weinige momenten van actie worden afgewisseld met massas onderzoeksdaden en hypotheses worden soms sneller verworpen dan geformuleerd.

Ook zit in dit boek weer een massa maatschappijkritiek met deze keer de nadruk onverdraagzaamheid en het voortleven van de nazi-ideologie. Kortom, het is weer een literair hoogstandje geworden.

Toch zit ik met één grote vaststelling: deze Stefan Lindman verschilt alleen in leeftijd van Kurt. Voor het overige zijn er enkel maar overeenkomsten: Stefan sukkelt met de gezondheid, en is hierdoor lichtjes depressief. Hij heeft problemen om een serieuze relatie aan te gaan met zijn geliefde. Ook professioneel zijn er enkel overeenkomsten: beide zijn ze eenzaten en durven ze al eens de regels te overtreden als dat hun onderzoek kan voorruit helpen. Eens hun onderzoek gestart, telt er niets meer rondom hen, en zetten ze zich volledig in om dat onderzoek, ten koste van alles, tot een goed einde te brengen.

Als Mankell dan toch van Wallander af wou, waarom creëert hij dan een kloon van hem?
Eigenlijk had dit boek dus de tiende Wallander moeten zijn.