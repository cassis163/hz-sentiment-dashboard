Oorspronkelijke review op mijn blog: hillybillybeauty.nl

Ik ben een enorm voorstander om het lezen te promoten bij de jeugd. Ik lees daarom ook jeugdboeken om die op mijn blog te reviewen. Ook om mijn eigen dochters enthousiast te kunnen maken in de hoop dat zij het leesvirus, waar ik tijdens mijn jeugd mee besmet raakte, ook te laten krijgen. Thrillers voor de jeugd zijn absoluut boeken die tieners aan het lezen kunnen krijgen. Niets is leuker om een spannend boek te lezen toch?!

Achterflap
“Wat als iedereen naar jou wijst?
Roos en Quinty zijn al jarenlang beste vriendinnen. Maar wanneer Fenna bij hen in de klas komt, kiest Quinty ineens voor Fenna. Roos voelt zich afgedankt en reageert heftig op Fenna’s getreiter. Op school en thuis wordt Roos als een probleem gezien. Ze krijgt zelfs ritalin voorgeschreven. Maar Roos weigert de pillen in te nemen.
Steeds vaker lijkt Roos betrokken bij duistere praktijken. Ze heeft de schijn tegen en iedereen verdenkt haar. Dan ontdekt Roos wat er daadwerkelijk speelt. Geloven ze haar of is er sprake van verraad?”
******
Al vanaf het begin word je in het verhaal getrokken. Op een zeer fijne manier van schrijven weet Margje Woodrow je meteen te boeien. Het verhaal wordt afwisselend verteld vanuit de eerste persoon door Roos en Quinty. Bij Roos voel je haar onmacht dat iedereen zich tegen haar keert. Haar ouders denken dat ze braaf haar ritalin inneemt, maar Roos voelt zich niet prettig bij het nemen van ritalin dus verstopt de pillen in haar kamer. Er gebeuren een aantal dingen in Roos haar omgeving waar zij op wordt aangekeken. Ze voelt zich steeds eenzamer en in de steek gelaten.
Quinty is dan wel naar Fenna haar kant overgelopen, ook bij haar proef je de onmacht. Eigenlijk wil ze wel weer vriendinnen met Roos worden maar ze is ook bang wat Fenna daar van zal zeggen. Fenna is populair, dat vindt Quinty uiteindelijk ook wel aantrekkelijk.
Roos komt er op een gegeven moment achter wat er allemaal speelt. Het klasgenootje wat flauwviel tijdens een schooluitje, en kritiek in het ziekenhuis belandt, waarom krijgt Roos het gevoel dat iedereen denkt dat het haar schuld is? Roos gaat op onderzoek uit en probeert op die manier haar naam te zuiveren.

Snitch is echt een fantastische jeugdthriller! Het leest heerlijk weg en bevat continue spanning. Thema’s als pesten, meelopen en drugs/ritalin zijn daadwerkelijk ook thema’s die van deze tijd zijn en waar tieners zich goed bij kunnen inleven. Maar ook voor volwassenen is dit boek een aanrader!
Snitch zal zelfs de jeugd, die lezen niet als favoriete bezigheid heeft, weten te boeien!