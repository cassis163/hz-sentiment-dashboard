De cover van dit boek spreekt me ontzettend aan. Je ziet iemand met een kale kop en de foto is van bovenaf genomen. Hier staat in zwarte en rode letters De kans van 0,0059% en er onder “kankerzooi, meer dan chemo en een kale kop”. Ik zou dit boek zeer zeker opgepakt hebben als ik het in de winkel had zien liggen.

In “De kans van 0,0059%” leren we Audrey kennen. Audrey heeft haar moeder verloren aan kanker en op dat moment is er eigenlijk geen moment eraan gedacht dat dit erfelijk is. Als Audrey op haar 28e het gevoel heeft dat er iets mis is in haar borst en hier ook voor naar de dokter gaat blijkt dat ze borstkanker heeft. Uiteindelijk blijkt ze ook nog het Li-Fraumenisyndroom te hebben, wat wereldwijd maar 500 families hebben. Hierdoor krijgt ze dus naast de gewone onzekerheid die je krijgt met kanker ook nog de erfelijkheidsonderzoeken en extra keuzes die ze moet maken.

Wat mij meteen opvalt als ik het boek begin te lezen is dat Audrey het boek begint met een kort gedicht wat op het hoofdstuk aansluit, en afsluit met een toepasselijke quote, waar ze naar mijn idee veel aan gehad heeft in haar ziekteperiode. Dit geeft nog een extra inkijkje in iemands gevoelsleven. Wat mij daarnaast opviel in het boek is, haar humor. Ondanks het beladen onderwerp weet ze dit toch op een redelijk luchtige manier te beschrijven en heb ik sommige stukken echt met een grote glimlach zitten lezen. Ook moest ik sommige dingen echt even voorlezen omdat ik de humor echt wel kon waarderen.

Ook herkende ik bepaalde dingen wel, die Audrey beschreef. Ik ben zelf niet gezond. Ik heb geen kanker, maar heb polymyositis, deze spierziekte zorgt ook voor wat beperkingen en de humor herkende ik mezelf ook wel in, maar vooral ook het stukje waar Audrey omschrijft hoe ze eigenlijk alles op wil pakken zoals het was voor dat ze ziek werd, dit heb ik ook lang gewild en naar gestreefd, maar op een bepaald moment moet je toch inzien dat het niet meer is zoals het is. En dit gevoel weet zij erg treffend te omschrijven.

Ook besteed ze aandacht hoe de ziekte voor invloed heeft op haar relatie. Dit vond ik uniek om te lezen. Normaal wordt er in dit soort boeken, vooral aandacht besteed hoe het de persoon vergaat die kanker heeft, maar wordt er niet veel aandacht besteed aan hoe het met de omgeving van de patiënt gaat. Audrey weet op een treffende manier ook te vertellen wat haar partner moet meemaken en hoe haar veranderende karakter invloed heeft op hun relatie. Dit boek is een boek waar je een duidelijk inkijkje krijgt van hoe kanker een leven voor altijd verandert, maar daarnaast geeft de humor in het boek ook duidelijk weer wat voor vechtlust Audrey heeft.

Dit boek krijgt van mij 5 van de 5 sterren.