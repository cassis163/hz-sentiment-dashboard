Femke Wolzak is strafrechtadvocate en partner bij het prestigieuze Amsterdamse advocatenkantoor Wolzak, Spreeuwenberg en Spreeuwenberg. Zij neemt de verdediging op zich van Nick Knijnenberg, een neef van haar partner Ben Scherpenzeel. Hij wordt verdacht van verkrachting. De partners bij WSS zijn het er niet mee eens dat Femke een zedenzaak doet en dat leidt tot grote onenigheid.

Er meldt zich een tweede man die van verkrachting wordt verdacht en als Femke besluit ook deze zaak op zich te nemen wordt de situatie op het advocatenkantoor explosief. Daarnaast wordt Amsterdam ook opgeschrikt door een nietsontziende moordenaar die op gruwelijke wijze zijn lusten botviert op niets vermoedende vrouwen. En Femke zal met hem geconfronteerd worden.........

In haar eer is de vijfde misdaadroman van de Nederlandse schrijver Tess Franke. Eerder verschenen De Inwijding, De beproeving, De bezieling en Maskerade. Met Maskerade werd Tess Franke op de longlist voor de Gouden Strop 2011 geplaatst. Femke Wolzak is jong, gedecideerd, scherp en heeft een goed ontwikkeld analytisch vermogen. Deze eigenschappen komen haar goed van pas want zij belandt regelmatig in uiterst precaire situaties.

De schrijfstijl is sprankelend en beeldend en doorspekt met de nodige humor. De zwarte en zware kant van het verhaal wordt daardoor wat lichter. Er zijn veel dialogen die heel natuurlijk klinken waardoor personages herkenbaar overkomen. Sommige passages zijn erg expliciet maar nooit ranzig of vulgair. De ontknoping van het verhaal is voorspelbaar maar toch flitsend en snel als de 24-uren van Le Mans.

In haar eer is een lekker lezende en geslaagde misdaadroman met een beladen maar goed verhaal, herkenbare en menselijke personages en geloofwaardige plotwendingen; soms voorspelbaar maar de moeite van het lezen beslist waard. Femke Wolzak speelt wat mij betreft een aangename en overtuigende rol in de Nederlandse misdaadliteratuur. Femke moet blijven.