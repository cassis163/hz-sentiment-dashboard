Wil je de komende tijd een humoristisch en leuk boek lezen? Geniet dan van ‘Gangster Anders en zijn vrienden (en een enkele vijand)’door Jonas Jonasson. Het boek is vanaf de eerste bladzijde een grote grap en de humor spat van elke bladzijde af. Ik heb echt nog nooit zoveel nonsens en onzin gelezen, en Jonasson geeft een totaal andere invulling van humor.

Gangster Anders is net uit de gevangenis ontslagen en gaat wonen in het etablissement waar Per Persson de receptionist is. Hij ontmoet een pastor die van de kansel is gejaagd door haar parochianen. Deze drie mensen komen elkaar tegen en dan begint het verhaal.

‘Gangster Anders en zijn vrienden (en een enkel vijand)’ wordt verteld door een verteller. En ook dat is een verademing, het verhaal wordt verteld vanuit hem en niet vanuit één perspectief. Het verhaal is wat het is. Jonasson schrijft met zeer veel humor, maar het klopt ook, de Bijbelteksten die hij gebruikt. Het verhaal is één grote grap.

Ik ben katholiek opgevoed waarbij de Bijbel als leidraad werd gebruikt en uitgelegd. Voor mij was er herkenning over hetgeen Jonasson schrijft. In dit boek vond ik de verhalen over de kerk en de bijbel zeer humoristisch. Mensen die bijbelvast zijn en streng in de Christelijke leer, zullen dit boek niet zo prettig vinden, omdat er draak wordt gestoken met God en alles.

Ik kan dit boek zeer aanraden als je ziek bent, je niet lekker voelt of gewoon een humoristisch boek wilt lezen dat vanaf de eerste bladzijde een grote nonsens is. Ik heb genoten. Ook als je in de zon zit of waar dan ook en maar even tijd hebt is dit een geweldig boek. Je zal lachen om het trio dat de hoofdrol speelt. Het grote lettertype is prettig leesbaar.

Zo en nu hup naar de bibliotheek om dit boek te reserveren, of naar de winkel om het boek te kopen en train je lachspieren alvast.