Na "Londen" te hebben gelezen, van dezelfde auteur, waren mijn verwachtingen hoog gespannen: ik had bijzonder genoten van de "biografie" van deze stad. Ditzelfde huzarenstukje herhalen , maar ditmaal over het ontstaan van een land als Rusland, leek mij wel heel erg ambitieus. Maar wederom stelt Rutherford niet teleur: hij slaagt erin om de geschiedenis , de kroniek van dit onmetelijke land in een ongelofelijk boeiend verhaal te gieten. Hij gebruikt hierbij zijn geijkte formule : aan de hand van niet al te lange, overzichtelijk hoofdstukken, die elk op zichzelf te lezen zijn, gaat hij telkens een stukje verder in de geschiedenis van de verschillende volkeren en culturen van dit onmetelijke land. Het leest als een roman, ik word telkens weer getroffen door de mooie beschrijvingen die hij hanteert. Die zijn zo gedetailleerd, dat je je echt in het Kiev van de elfde eeuw waant, om maar een tijdstip op te noemen. Kortom, Rutherford slaagt erin om een breed publiek te boeien: de liefhebber van geschiedenis in het algemeen uiteraard, maar ook de lezer die van Epische romans houdt!