Wie nog nooit van Kate Brian heeft gehoord, heeft de laatste tijd onder een steen gewoond. Brian (echte naam: Kieran Scott), is een razend populaire auteur en heeft met Private volgens de New York Times een bestsellerserie geschreven. Een serie over Reed Brennan, een vijftienjarig meisje dat een beurs kreeg voor de Easton Academy. Daar voelt ze zich steeds meer op haar gemak en dat heeft niet in het minst te maken met Thomas Pearson, een wel érg goede vriend. Privilege is een spin-off van deze serie, en de verwachtingen staan hooggespannen.

Ariana Osgood is ongelukkig. Zestien maanden geleden leefde Ariana het perfecte leventje waar ieder tienermeisje van droomt. Ze was rijk, populair, had een lieve familie, de mooiste kleding en populaire vrienden. Nergens hoefde ze zich zorgen over te maken. Tenminste, totdat Reed Brennan haar vriendje Thomas inpikte. En totdat Arianas vriendin Noelle had geopperd hem terug te pakken. Samen hadden ze Thomas ontvoerd en in het bos vastgebonden. Toen Ariana wroeging begon te voelen en terugging om hem te redden, had ze al helemaal niet verwacht dat hij haar niet dankbaar zou zijn. Ze had hem immers toch gered? Maar Thomas zag het anders en hij was boos. Sterker nog, hij was razend! Hij duwde haar weg, en nog eens en nog eens. Totdat Ariana het niet meer pikte. Sindsdien zit ze in de Brenda T. Trumbull Correctional Facility, de Brenda T. zoals ze het zelf noemt. Nu heeft ze nog maar één vriendin, Kaitlynn, een meisje dat al veel langer in de Brenda T. zit dan Ariana. Maar Kaitlynn zit er onterecht en Ariana is van plan daar iets aan te doen. Haar plan zou geld opleveren, veel geld. Daarmee kon ze met Kaitlynn een nieuw bestaan opbouwen ver weg van de Brenda T. Nu moet ze alleen nog ontsnappen om haar droom te verwezenlijken. En daar heeft Ariana alles voor over. En dan ook echt álles.
Privilege is zonder voorkennis over de Private-serie zeer goed te lezen. Niet alleen omdat het verhaal goed te volgen is, maar ook simpelweg omdat het een spannend, intrigerend en verrassend boek is. Privilege grijpt de lezer vast en laat vóór het eind niet meer los. Als lezer krijg je gewoon de kans niet meer om het boek weg te leggen. Het verhaal is goed geschreven, spannend en een zeker psychologisch tintje is ook te ontdekken. Af en toe wat ongeloofwaardig, maar uiteindelijk erg verrassend. Hierna zal iedereen anders naar rosbief kijken...