Monaldi & Sorti hebben wereldroem vergaard met hun historische thrillers. Was hun eerste serie gebaseerd op het tijdperk rond Lodewijk XIV, met het boek De twijfel van Salai treden ze het tijdperk van Leonardo da Vinci binnen, dus begin van de zestiende eeuw. Rita Sorti was universitair docente in Rome en Wenen en heeft zich gespecialiseerd in godsdienstgeschiedenis. Francesco Monaldi is musicoloog en is gespecialiseerd in de periode van de barok. Met hun kritiek op het Vaticaan in eerdere boeken hebben ze veel krediet bij hun Italiaanse landgenoten verloren. Met het tijdperk van Da Vinci keren ze in De twijfel van Salai toch weer terug naar Rome en komt het Vaticaan en het katholieke Rome er wederom niet ongeschonden van af.
Het schrijversechtpaar stelt de knappe Salai aan de lezers voor. Deze twintigjarige jongeman met blonde krullen en een uiterlijk waar menig vrouwenhart van op hol slaat, maakt zich zorgen over zijn vader Leonardo da Vinci. Na hun vertrek uit Florence komen ze in Rome terecht waar Da Vinci zijn brood probeert te verdienen. Salai weet dat zijn vader uitvinder en schilder is maar maakt zich zorgen wanneer hij voor korte en daarna langere tijd spoorloos lijkt te zijn. In een uitgebreide brievenpost aan Nicollo Machiavelli in Rome, probeert hij zijn bezorgdheid over te brengen. Hij zal hier nooit een antwoord op terugkrijgen. In zijn speurtocht, alleen en met Da Vinci, komt hij erachter dat er een complot bestaat om katholiek Rome in diskrediet te brengen. In zijn veelvuldige rendez-vouztjes komt hij erachter dat het initiatief voor deze lastercampagne een erg Duitse achtergrond heeft. Hoe rooms zal de reactie vanuit het Vaticaan zijn om dit te doen stoppen? En gaat Da Vinci hierin een rol spelen die we nog niet van hem kennen? De brieven van Salai moeten hierin duidelijkheid verschaffen.
Monaldi & Sorti staan niet bekend om snelle en flitsende verhalen. Wel hebben ze roem vergaard met hun historisch getinte verhalen met een vleugje spanning er in. In dit boek zal de lezer zich door tientallen brieven moeten worstelen om het verhaal tot zich te laten komen. Een opmerkelijke manier om een verhaal te vertellen dat ook nog uitblinkt in een specifiek taalgebruik van Salai. Hierdoor wordt het lezen extra inspannend.
Een nadeel van deze schrijfwijze is dat de lezer nimmer het gevoel krijgt dat hij of zij in het verhaal zit. Want wat is het verhaal? Juist, een groot aantal eenzijdig geschreven brieven.
De echte liefhebber van historie en fan van Da Vinci zal zich hier niet door laten afremmen en het met belangstelling lezen. Degene die naar een spannend boek zoekt zal wellicht voortijdig afhaken. Dus een boek voor de echte fan van een opmerkelijk schrijversechtpaar; Monaldi & Sorti.