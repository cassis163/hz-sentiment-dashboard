Eva wil de moordenaar van haar man in de val lokken, maar de moordenaar wil ook Eva laten lijden en uiteindelijk vermoorden. De overspelrelaties van Evas man, een bekende tv-presentator van interviewprogrammas, maken van de volgzame en zwakke Eva een slimme en krachtige vrouw. Pas op het einde van het verhaal ontdekt ze de ware kern van het overspel en krijgt ze de gerechtigheid waar ze recht op heeft.
Krachtmeting is een van Loes den Hollanders laatst geschreven boeken. Het is een spannende thriller die eenvoudig te volgen is dankzij het gemakkelijke taalgebruik. Het heeft een realistisch thema, want het gaat over liegen en bedriegen. Het verhaal gaat verder dan een gewone buitenechtelijke relatie. Aangezien het over zussen gaat, kom je in aanraking met gevoelens van jaloezie, haat en wraak die men kan hebben voor eigen bloedverwanten. Het benadrukt dat liefde en haat inderdaad niet zo ver van elkaar afliggen. Kleine zaken kunnen een diepe liefde voor iemand veranderen in ergernis en haat. Door dit boek leerde ik dat diegene die men vaak als de zwakste ziet, helemaal niet de zwakste hoeft te zijn. De boodschap in dit boek is voor mij dan ook dat niemand zijn straf kan ontlopen. Deze thriller zullen vooral vrouwelijke lezers kunnen waarderen. De intriges, het vrouwelijk denken en het aanvoelen zijn in dit boek van groot belang. Het verhaal wordt verteld vanuit het standpunt van Eva. Als lezer voel je je zeer betrokken met het hoofdpersonage Eva en leef je met haar mee. Er is ook een speciaal tweede vertelperspectief, namelijk cursiefjes die de gedachten van de moordenaar weergeven.

Krachtmeting is een fantastisch boek. Vorig jaar las ik uit het thrillergenre Het gouden ei en dat vond ik een zeer goed boek. Ik wou het onmiddellijk uitlezen en dit gevoel had ik ook bij Krachtmeting. Ik begon te lezen en ik wou het einde zo vlug mogelijk weten. De lezer krijgt beetje bij beetje aanwijzingen over het verloop van de zaak. Je vermoedt al van de eerste bladzijde dat de moordenaar een vrouw is. In het boek staat: Vanaf dat moment was ik zwanger van wraak. Zwanger zijn kan alleen een vrouw overkomen. Men denkt de moordenaar te kennen maar dan blijkt dit niet juist te zijn en ga je samen met Eva (die al van bij aanvang de dader kende) op zoek naar de manier om de dader te ontmaskeren. Wanneer op het einde Eva zelf bijna vermoord wordt, zit je ook mee in spanning. Vooral omdat de gevoelens van Eva zo goed weergegeven worden, kun je als lezer haar heel goed begrijpen en heb je ontzettend veel sympathie voor haar. Zeker als je dan weet dat haar man haar verbaal kleineerde, sloeg en dwong tot ruwe seks. De lieve moeder van twee kinderen is zo krachtig en sterk dat ze dit verhaal tot een rechtvaardig einde kan brengen, al krijgt ze nog een beetje hulp van haar moeder. Als lezer ben je zeer tevreden met het slot.