Wat een prachtige cover, hè? Straalt echt dat sfeertje uit van de jaren ’20 én de grandeur van de bekende Tuschinski bioscoop. Mooi gedaan weer!

De zeer ondernemende Abraham Tuschinski krijgt in dit boek een gezicht en ook zijn familie, die hij werkelijk overal in meesleurt. Hij dendert maar door, zonder naar hun zorgen en tegenwerpingen te luisteren. Een vrij egoïstisch man, waar ik me soms best aan kon ergeren! Maar helemaal gevoelloos en hard blijkt hij niet te zijn: de liefde tussen hem en schoonzus Jet was écht en intens. Ook dat weet Tanya mooi weer te geven. Je krijgt vele kanten van het verhaal mee doordat er veel perspectiefwisselingen zijn; alle drie de mannen komen aan het woord én alle drie de vrouwen.

Soms vond ik de perspectiefwisselingen wat teveel, het had van mij iets minder gemogen, nu moest ik wel héél goed opletten steeds. Ook omdat er vrij veel sprongen in de tijd gemaakt worden (logisch, om zo’n groot stuk familiegeschiedenis neer te zetten is dat wel nodig) waardoor je ook al alert moest zijn… Maar:

Tanya Commandeur weet weer een meeslepend verhaal neer te zetten over een familie in een roerige tijd van ontwikkeling en oorlogen. De wereld van die tijd weet ze helemaal tot leven te brengen, je proeft gewoon de sfeer en ziet alles echt voor je. Uit liefde, Meneer Tuschinski is een indrukwekkende familiegeschiedenis, sfeervol en ontroerend.