‘Een jaar met jou’ is een liefdesverhaal waarin alle elementen van een liefdesverhaal zijn verwerkt.

Ella Durran, een jonge Amerikaanse vrouw maakt haar jeugdroom waar; studeren (‘literatuur van 1830 tot 1914’) aan de prestigieuze universiteit van Oxford, met dank aan de Rhodes-beurs die zij hiervoor heeft gekregen. Ver weg van huis en van plan maximaal een jaar te blijven en alles wat mogelijk is uit dat jaar te halen. Een trip door Europa, genieten van Oxford en, naast de studie, ook nog campagnewerk doen voor Janet Wilkes, de eerste vrouwelijke presidentskandidaat van Amerika.

De stad Oxford wordt prachtig beeldend beschreven en vanaf dag één voelt Ella zich thuis in deze stad. Zij studeert, maakt vrienden, gaat op ontdekkingsreis door Oxford en krijgt een relatie met een woest aantrekkelijke docent, Jamie Davenport.

Op een dag komt Ella erachter dat Jamie een groot geheim met zich meedraagt. Dit geheim (wees gerust, geen spoiler alert) is de basis voor de tweede helft van het boek. Ella maakt hierin kennis met de ouders van Jamie en wordt echt opgenomen in het Davenport gezin. Met elkaar verwerken zij de gevolgen van het grote geheim.

Het boek is luchtig geschreven, beeldend en rijk aan humor maar hier en daar wel erg clichématig. Erg leuk dat ieder hoofdstuk begint met een aantal regels uit een gedicht uit de periode waar Ella haar studie op is gericht. Verder is het leuk, en uitnodigend om verder te lezen, dat ieder hoofdstuk eindigt met een cliffhanger.