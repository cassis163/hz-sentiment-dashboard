Mirjam Mous is een bekende Nederlandse schrijfster die naast Het Eos-project al verschillende andere jeugdthrillers op haar naam heeft staan. Ze schrijft niet alleen thrillers, maar ook heel veel andere boeken voor zowel jongeren als de allerkleinsten. Naast schrijven houdt Mous heel veel van reizen, waar ze ook vaak inspiratie opdoet voor haar verhalen.
In Het Eos-project wordt een man, Herman, dood teruggevonden in een rivier. Het blijkt een journalist van de plaatselijke krant te zijn, maar de politie rondt de zaak snel af omdat ze denken dat het om een ongeluk gaat. Maar Mink, die op dezelfde dag nog stage liep bij Herman, gelooft dat niet. Samen met Jools, zijn beste vriendin en het nichtje van de journalist, gaat hij op onderzoek uit. Al snel wordt duidelijk dat het gevaarlijk is om de sporen van Herman te blijven volgen. Hoe meer Mink ontdekt, hoe duisterder alles wordt. Is zijn leven in gevaar?
Het Eos-project is een parel van een thriller die op een zenuwslopende manier neergeschreven is. Het boek start met een spannende proloog die je meteen het verhaal inzuigt. Als je de eerste pagina’s leest, dan moet je weten hoe het afloopt. Na de eerste spanning wordt het verhaal iets rustiger en leren we Mink en Jools kennen, de hoofdpersonages in het boek. Het zorgt ervoor dat je de vriendschap tussen hen gaat voelen en het lijkt alsof je gewoon deel uitmaakt van hun groepje. Maar, ook al begint deel twee van het boek rustiger dan deel een, je blijft op het puntje van je stoel zitten omdat je weet dat er iets gaat gebeuren.
Het Eos-project is geniaal opgebouwd en je merkt dat Mirjam Mous al een doorgewinterde auteur is. Het verhaal wordt verteld vanuit het perspectief van meerdere (heel erg interessante) personages, wat ervoor zorgt dat je steeds nieuwe dingen te weten komt over het grote verhaal. En elk personage heeft iets interessants te vertellen, waardoor je het soms jammer vindt dat er een nieuwe verteller aan bod komt. Elke verhaallijn draagt bij aan de onvoorstelbare spanning van het boek en het maakt je zowel wijzer als helemaal in de war.
De verschillende inzichten zorgen ervoor dat je bijna ondraaglijk nieuwsgierig wordt naar de afloop van het verhaal, want bij elk nieuw stukje informatie wordt het hele verhaal alleen maar meer beangstigend.
Het verhaal sleurt je, samen met Mink, mee in de duistere wereld van de misdaad. Doordat Mous Mink op zo’n fijne manier heeft voorgesteld, lijkt het alsof je hem al jaren kent. Dat maakt de emoties die Mink doormaakt veel intenser om te beleven. Je voelt de vriendschap, de paniek, de liefde, alles.
Als je houdt van thrillers, dan is Het Eos-project een must-read. Het boek is een knap staaltje literatuur en een topjeugdthriller. Je zal een boek nog nooit zo snel uitgelezen hebben, want het is onmogelijk om niet geobsedeerd te geraken door de donkere wereld waar Mink ongewild verder in terechtkomt. Dit boek getuigt van de genialiteit van Mirjam Mous als schrijver. Je moet Het Eos-project gewoon gelezen hebben.