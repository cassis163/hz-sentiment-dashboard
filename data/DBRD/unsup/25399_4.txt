Het boek vertelt het verhaal van Wessel Kroonsz, beginnend in 1670 en eindigend in 2013. Kan iemand zo lang leven? Wel als je vader - Zacharias Kroonsz - met behulp van de kronoscoop, levenslijnen zichtbaar kan maken, levenslijnen kan uittrekken en zo ervoor zorgt dat je tot in het oneindige kan leven.

Hoe komt Zacharias hierbij? Hij is een gerespecteerd arts in de tweede helft van de 17e eeuw. Kerk en staat zijn gescheiden. Er leven mensen die de wetenschap boven de religie durven stellen. Spinoza, Jan Swammerdam, Christiaan Huygens, mensen waarover we geleerd hebben op school komen zo weer tot leven in een beschrijving van het leven in de Gouden Eeuw.

Zacharias Kroonsz is helemaal in de ban van de levenslijnen. Er moet iets zijn waardoor je deze lijnen zichtbaar kunt maken. Zoon Wessel wil liever zijn school afmaken dan zijn vader assisteren. Maar als zijn vader hem betrapt op spijbelen is het gedaan en moet hij helpen met experimenteren. Na maanden is het gelukt Spinoza's lenzen aan Huygens' slingeruurwerk te bevestigen. Eerst zijn de experimenten nog redelijk "onschuldig", er worden duiven gebruikt om levenslijnen te ontdekken. Al snel denkt Zacharias het raadsel van de dood te hebben ontsluierd. Hij kan voorspellen wanneer iemand dood gaat. Als dan de volgende morgen Joris Barentsz inderdaad om 6 uur sterft...
Wessel is stapelverliefd op het dienstmeisje Lykke. Hij doet er alles aan om bij haar in de buurt te komen. Zij troost hem als zijn moeder sterft. Zacharias is ontroostbaar. Hij woont in zijn atelier en denkt manieren uit om Geertje terug te krijgen. Hij heeft inmiddels ontdekt dat hij over 10 dagen zal sterven. Maar hij heeft helemaal geen tijd om al dood te gaan. Jan Swammerdam moet hem helpen de levenslijn te ontdekken. Helaas is Jan niet thuis en ook de dominee is op pad zodat Wessel onverrichterzake huiswaarts keert. Hij wil zijn sores aan Lykke vertellen, maar ook zij is er niet. Als Wessel zijn vader vraagt waar Lykke is gebleven antwoordt deze door een priem in zijn eigen hart te steken. Hij heeft zelf zijn levenslijn verbroken, de natuurwet doorbroken.

In één felle beweging sprong Wessel op de tafel en eroverheen. Hij duwde zijn vader opzij, die nog steeds stond te wauwelen over het wonder dat geschiedde. Hij liep de schaduwen in en werd verzwolgen door die vreemde plek, waar de wereld zelf leek op te houden.
Zacharias heeft de poort naar de hel geopend.

Bijna 22 jaar later weet Zacharias zijn zoon terug te krijgen uit de duisternis. Wat volgt is een geschiedenis in sneltreinvaart tot het jaar 2013. Zowel Zacharias als Wessel leven nog. (Stel je voor welke industriële ontwikkelingen zij hebben megemaakt!)
Pink zit op school, ze is een populair meisje maar voelt zich al snel aangetrokken tot die vreemde jongen, Wessel. Hij zit niet op school, hij is mysterieus. Hij is wel de manier om aan het saaie bekrompen wereldje te ontsnappen. Wanneer Wessel haar dan ook een treinkaartje naar Amsterdam stuurt spijbelt Pink van school en gaat naar de grote stad. Wessel haalt haar op in een koets met paarden. In vliegende vaart gaan ze naar het huis van Wessel en Zacharias. Pink wil ontsnappen maar wordt verdoofd. In gevangenschap komt ze weer bij. Bor, een jongen van haar school, is bij haar. Ze zijn nodig om de Torn, de hel, dicht te gooien.

Op een prachtige manier worden de zeventiende en eenentwintigste eeuw met elkaar verbonden. Je wilt continu doorlezen. Een Young Adult boek met enorme diepgang. Het verhaal met een prachtig tijdsbeeld.