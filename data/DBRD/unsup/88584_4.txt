Voor de vorst werd aangekondigd als het eerste Linda-Wallanderboek, maar dat valt nogal mee. Vader Kurt maakt nog altijd de dienst uit op het politiebureau, dochter Linda heeft nog maar pas haar politie-opleiding afgerond. Dat leidt tot spanningen, bijvoorbeeld wanneer Linda ervan overtuigd geraakt dat er iets ergs gebeurd is met haar vriendin Anna. Kurt hecht daar niet veel geloof aan, en is meer bezig met andere onderzoeken: enkele zwanen en andere dieren zijn in brand gestoken, en later wordt ook nog het lijk van een vrouw aangetroffen in een bos. Linda begint dan maar zelf een zoektocht naar haar verdwenen vriendin.

Een Mankell heeft altijd een beetje tijd nodig om goed op gang te komen. Dat is ook nu weer zo. In het eerste deel wordt meer de vader-dochterrelatie onderzocht dan de politiezaken. Maar hoe stroef ook het begin, bij Mankell weet je dat het allemaal goed komt. In dit geval ontspint zich een boeiend verhaal over religieus fanatisme dat eindigt in een spannende plot. Een geslaagde intro van Linda Wallander.