Het boek
Eind 1938 vertrekt Gerty Keleman, gelijk met vele anderen, gedwongen uit Wenen. De jonge schrijfster wil naar de Verenigde Staten afreizen. Wanneer zij echter oliehandelaar Mau Hanemann ontmoet zwicht zij voor diens charisma en gaat zij, tegen alle ratio in, bij hem in wonen in Amsterdam.

In Nederland zijn Mau en Gerty outsiders. Ze behoren tot een groot aantal Joodse migranten uit het oosten. Door het dubbele stigma dat aan de Joodse vreemdelingen kleeft zijn zij nergens echt welkom.

Ondanks de vele geruchtenstromen en het steeds strenger wordende regime en de anti-Joodse maatregelen, houdt het stel –en velen met hen- lang vast aan hun naïeve overtuiging dat het allemaal ‘wel goed komt’.

Het verhaal van Mau en Gerty neemt de lezer mee langs het Duitse Keizerrijk, het Habsburgse Rijk, Litouwen, Oostenrijk, de Weimarrepubliek, het Derde Rijk, Nederland, Groot-Brittannië, de Verenigde Staten, het mandaatgebied Palestina, Zwitserland, Frankrijk en Israël.

Het persoonlijke verhaal van Mau en Gerty, in combinatie met de vele geschiedkundige feiten, schetsen een belangwekkend onderdeel van de Europese geschiedenis. Daarnaast toont het boek aan welke gevolgen ontwikkelingen als grensverschuivingen en machtsomwentelingen, konden hebben op individuele levens.

In de kampen houdt slechts één vurige wens Mau en Gerty staande en dat is om op een dag hun dochtertje weer in de armen te sluiten nadat ze haar, voor haar eigen veiligheid, in de onderduik hebben afgestaan.

Visie van de recensent
Schumacher ziet kans om op uiterst kundige wijze het indrukwekkende en meeslepende verhaal van Mau en Gerty Hanemann te vertellen en te larderen met een keur aan geschiedkundige feiten. Uw recensent heeft respect voor het gedegen en langdurige researchtraject dat Schumacher heeft doorlopen en dat vooraf is gegaan aan de totstandkoming van dit boek.

Bijzonder aardig detail is het feit dat, daar waar er een hiaat in de marge in de achtergrondinformatie blijkt te bestaan, de auteur dit ontbrekende detail in vragende vorm aan zijn lezerspubliek voorlegt. Als lezer denk je daardoor na over hoe het mogelijk gegaan zou kunnen zijn en bent daardoor nog meer betrokken bij het verhaal.

Een zeer knap geschreven, meeslepend historisch-literair boek over een Joods gezin op drift tijdens een dramatische episode uit de Europese geschiedenis. Zeer zeker een aanrader!
Over de auteur
Schumacher (Amsterdam, 1983) is historicus en werkt op het Nederlands Instituut voor Oorlogsdocumentatie (NIOD) in Amsterdam. Daarnaast is hij freelance journalist en onderzoeker. Hij publiceerde in 2010 als co-auteur de historische studie ‘Hier woont een NSB'. ‘Mau en Gerty’ is zijn tweede boek.

Uitvoering
ISBN 9789021400426
Singel Uitgeverijen
Paperback, 400 pagina’s

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/