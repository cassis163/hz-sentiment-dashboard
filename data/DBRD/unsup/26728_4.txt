De titel van dit boek is misschien een beetje misleidend, want dit is zeker niet (alleen) een verzameling kaarten, maar vooral een bloemlezing over bijzondere plekken in de wereld, ‘hidden wonders‘ zogezegd. En dat is interessant genoeg, want de plekken die zijn gekozen zijn heerlijk buitenissig en de beschrijvingen en illustraties erbij zijn kostelijk. Zo is dit een boek dat je zeker inspireert tot reizen, tot het bezoeken van al die bijzondere en gekke plekken die de wereld biedt.

Frustrerend is het misschien ergens ook wel, omdat het je doet realiseren hoe weinig plekken je zelf al bezocht hebt. In mijn geval kon ik eigenlijk alleen van de Salt Cathedral in Colombia, Deadvlei in Namibië en Tash Rabat in Kyrgyzstan (de laatste twee kregen dan weer wel een paginagrote vermelding) zeggen dat ik die zelf gezien heb. Maar heel veel plekken (zelfs diegene waar ik heel erg in de buurt geweest ben!) zijn voor mij helaas zelfs nog onbekend. En dit geldt zelfs voor 4 van de 5 Nederlandse plekken die de Atlas gehaald hebben!

Tegelijkertijd raakt dit misschien wel aan de zwakte van dit boek; namelijk dat de keuze voor die bijzondere plekken wel heel triviaal en subjectief is. Zo blijkt wel heel duidelijk dat de schrijvers van het boek Amerikaan zijn, want bijna een kwart van het boek gaat over de VS.
 
Maar goed, goed beschouwd maakt het voorgaande ook niet echt uit, want een heerlijk en kostelijk boek is dit; ook door de prachtige vormgeving en mooie hardcover uitvoering. Een boek ook om er zeker nog weer eens bij te pakken voor je op reis gaat. Want zo mis je nooit meer bijvoorbeeld dat ene ongedachte bizarre museumpje!