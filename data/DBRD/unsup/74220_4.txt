‘Alleen maar jij’ is niet een standaard feel good verhaal. Het speelt zich voor een deel in een niet zo feel good wereld af, in een stripclub waar een vrij harde cultuur heerst en waar het uiteindelijk maar om een ding gaat. Absoluut wel feel good is het feit dat de liefde centraal staat in dit boek. Wat is liefde machtig en wat kan liefde veel brengen. ‘Alleen maar jij’ vertelt een rauw verhaal over twee personen die beschadigd en gebroken zijn door hun verleden, maar uit alle macht proberen iets van dat leven te maken: ‘Het leven kon zo bijzonder zijn, zo vol van prachtige schoonheid en hartverscheurend verdriet. En vaak vielen die twee samen, zodat je ze niet langer van elkaar kon onderscheiden.’

De twee hoofdpersonen van ‘Alleen maar jij’ zijn Ellie en Gabriel. Elllie, voluit Eloise en als stripper heet ze Crystal, heeft haar moeder op veel te jonge leeftijd verloren, is opgegroeid bij haar vader bij wie ze ongewenst was en heeft daar verschrikkelijke dingen meegemaakt. Gabriel is als jonge jongen ontvoerd, heeft zes jaar lang opgesloten gezeten in een donkere kelder en kwam er na zijn ontsnapping achter dat zijn beide ouders waren overleden.

Hoeveel ellende kan een mens doorstaan en dan nog steeds een mooie en goed persoon zijn? Ellie en Gabriel laten zien dat het lukt. Met veel doorzettingsvermogen en veel liefde, van elkaar en hun omgeving. Hoofdstukken zijn vanuit het perspectief van hetzij Ellie, hetzij Gabriel geschreven. Hierdoor leer je beide hoofdpersonen goed kennen.

De belangrijkste verhaallijn van ‘Alleen maar jij’ is sterk. De hoofdpersonen roepen veel sympathie op en hun achtergronden zijn verrassend en uniek. Ook andere personen, zoals de studente die Gabriel komt interviewen, de vriendin van Ellie en de broer van Gabriel komen goed uit de verf. Jammer is dat een van de gebeurtenissen in het verhaal, een vrij belangrijke gebeurtenis, minder goed is uitgewerkt. Het wordt af en toe achteloos benoemd, alsof het over bij wijze van spreken een bosbrand aan de andere kant van de wereld gaat. Deze verhaallijn had van mij steviger neergezet mogen worden, zodat het eind daarvan nog krachtiger was geweest.

Desondanks is ‘Alleen voor jou’ een zeer geslaagde roman van Mia Sheridan. Het boek leest prettig en vlot. Ondanks de wat kille omgeving aan het begin van het verhaal, trekken de gebeurtenissen je diep het verhaal in zodat je alleen nog maar wilt doorlezen. Aan het begin van ieder hoofdstuk staan citaten, uitgesproken door (fictieve) personen uit een sprookje. Mooie citaten, die je het liefst allemaal zou willen opschrijven om maar te onthouden.

Met dank aan Uitgever Zomer & Keuning voor het recensie-exemplaar van ‘Alleen maar jij’!