In dit boek staat zo ontzettend veel samengepakt dat het bijna onmogelijk is een recensie te schrijven zonder een flink aantal aspecten onderbelicht te laten, het zij zo.

Het boek gaat over twee vrienden, Aldo en Liam. Zij leren elkaar kennen op school, Zetland High, ontdekken gemeenschappelijkheden en krijgen een levenslange klik.
Geen gewone levens, geen gewone mensen en geen gewone vriendschap.
Het probleem is Aldo, hij heeft de pech altijd de verkeerde keuzes te maken met vaak catastrofale gevolgen. Dit is koren op de molen van Liam, hij is schrijver en had net behoefte aan een onderwerp voor een nieuw boek.

Het boek is niet chronologisch opgebouwd, er zitten flink wat tijdsprongen in en de lezer zal goed bij de les moeten blijven om te kunnen volgen, voeg daarbij de vele moeilijke woorden en ellenlange opsommingen en je zou denken dat het geen leuk boek zou zijn.
Het tegendeel is waar; de manier waarop Steve Toltz dit verhaal vertelt is zinderend, inspirerend, bont en intens. Het boek zou ook humor bevatten, vond ik minder aanwezig. Wel tragiek, zelfspot en onwaarschijnlijk leed. De schrijfstijl is licht, de meest gruwelijke beschrijvingen kunnen daardoor wat makkelijker doordringen tot de lezer.

De leidraad van het verhaal is inspiratie en direct daarmee in verband de rol van Aldo: is hij muze of niet? Dit thema loopt door het hele boek en de personen waarmee Aldo in aanraking komt lijken stuivertje te wisselen met de rol van muze: soms is Aldo de muze voor hen en vice versa. Tweede thema is de vermeende onsterfelijkheid van Aldo.
Door het boek heen staan talloze verwijzingen naar godsdienstige stromingen, mythologie, filosofen, dichters, auteurs, psycho-analytici, dit maakt het boek extra interessant.
De plaatsen van handeling zijn ook heel ongewoon, zo heeft Aldo een tijd gewoond op een rots, hij is daar, op een surfplank heen gegaan en wilde niet meer weg, zijn rolstoel had hij bij zich. Dit was een passage in het boek die goed aantoont hoe de mensen om hem heen bleven volharden in de steun aan Aldo en ook hoe hij bleef werken aan zijn ideeÃ«n om het zoveelste gat in de markt te ontdekken.

Kortom, een boek om lang over te doen, na te denken, van te genieten en te herlezen.