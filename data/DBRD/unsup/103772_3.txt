Het verhaal speelt zich af tegen de achtergrond van Nederland in de nabije toekomst dat half onder water staat als gevolg van een hevige storm. De mensen uit de kustprovincies zijn gevlucht naar het oostelijk gedeelte van het land. Daar leven de mensen in vluchtelingen kampen waar eigen wetten en regels heersen.

We maken kennis met Loekie Laros, de dochter van een journaliste, Jacinto Zondervan, de beste vriend van Loekie en tevens de zoon van ouders die belangrijk werk in een laboratorium doen, en we maken ook kennis met Felix Rutgers van Rozenburg, de verwende zoon van een politicus die er niet zo best voorstaat.

Het verhaal begint wanneer de Turkse premier van Nederland Emir Berk wordt vermoord in de school van Loekie, waar hij voor een speciaal nieuwsitem aanwezig zou zijn. Bij toeval filmt Loekie zijn moord met haar telefoon. Vanaf dat moment is zij haar leven niet meer veilig. Er wordt jacht op haar gemaakt en ze weet niet meer wie ze moet vertrouwen. Ze twijfelt zelfs aan haar eigen moeder.

Ondertussen maken we kennis met Jacinto wiens ouders in een laboratorium werken om de mensheid te helpen, maar ineens al hun werk neerleggen en hals over kop naar het buitenland willen vluchten. Op het laatste moment besluit Jacinto om niet mee te gaan en vlucht stiekem weg. Onderweg naar zijn oude huis gebeuren er dingen waardoor Jacinto zich af gaat vragen waarom zijn ouders ineens wilden vluchten?

Ook Felix heeft het ineens niet makkelijk. We leren hem kennen als een rijkeluiszoontje, die nog een keer een supergroot feest geeft. Echter, hij wordt na zijn feest ontvoerd. Waarom en door wie?

Elk hoofdstuk heeft de naam van de persoon wiens levensloop op dat moment verteld wordt. Om en om krijgen de hoofdpersonen en enkele bij-personen specifieke aandacht. Omdat elk hoofdstuk met een “cliffhanger” eindigt wil je graag verder lezen. Als je snel doorbladert naar het volgende hoofdstuk van de desbetreffende persoon sluit het verhaal zich naadloos aan. Maar het leuke is om het verhaal gewoon in volgorde te blijven lezen.

Stukje bij beetje ontrafelen de tieners ieder voor zich een eigen stuk van de puzzel. Ook als lezer ga je de verbanden beter zien, maar er blijven genoeg vragen over om door te blijven lezen.

Het verhaal is subliem opgebouwd tot het einde toe waar alle puzzelstukjes tezamen komen.
Allen wat ik wel heel jammer vind is dat het einde van het verhaal niet zo sterk is uitgebouwd als de rest. Het komt allemaal ineens in een stroomversnelling terecht en er wordt een summiere samenvatting gegeven van wat er is gebeurd. Als lezer blijf je toch met bepaalde vragen zitten. Vragen die je graag uitgewerkt had gezien.

Het boek moet een YA boek zijn, maar als je van de hoofdpersonen twintigers of dertigers zou maken in plaats van tieners misstaat het niet om een gewoon volwassen boek te zijn. En dat is mijns inziens ook gewoon waar het hoort. Een fijn spannend boek voor zowel jong volwassenen als voor oudere volwassenen.