Net “ de fouten” dichtgeklapt. Ik heb al eerder wel wat van Brusselmans gelezen en wil mij geenszins een kenner noemen, ik kon zijn werk best appreciëren. Maar dit, dit is gewoon hilarisch goed! Lang geleden dat ik mij zo kostelijk amuseerde tijdens het lezen. En, er zijn er weinig die dit kunnen met mij. Ik lag dikwijls in een deuk met zijn ‘semi-biografische’ anekdotes maar vergis je niet dit alles is slechts een gelaagdheid die bovenop een tristesse zit waarvan ik na het dichtklappen toch even moest van bekomen. Het hele verhaal is het antwoord van Brusselmans op neerderlandicus Johannes Huyghe die tegen beter weten in een biografie “HB, de jonge jaren” heeft geschreven, één die spoedig zal verschijnen. Brusselmans die het vertikte om ook maar om het even welke informatie door te geven over zichzelf en anderen dat ook niet toeliet is uiteraard in zijn gat gepikt en schrijft dan nadat hij een medewerkster van de uitgeverij Paranthèse omkocht om het manuscript in handen te krijgen zijn antwoord, maar dan wel op zijn eigen geijkte wijze. Alles draait rond foute uitspraken en feiten uit de vermeende biografie, dewelke Brusselmans steeds weerlegt en hierbij de ware toedracht meegeeft aan de lezer. Tussen al deze absurditeiten en schertsende antwoorden druipt echter een melancholie doorheen van een opgroeiende tiener die maar zijn weg niet vind in het leven. De jonge Brusselmans zwalpt terwijl hij afrekent met zijn demonen van de ene passie naar de andere, proeft, ervaart van alles dat op zijn weg komt of die hij er zelf op plaatst. Dit alles wordt geschreven vanuit het heden, terugblikkend op het verleden. Dit heden waarin Brusselmans opnieuw met zijn demonen en gevoel van verlatenheid vertoeft is gewoon dwars doorheen het verleden geschreven en zorgt dat je als lezer best alert blijft. Niet zo moeilijk met alle diverse wendingen die dit boek neemt, zelfs tot het einde toe.
HB als ik jou nog eens tegenkom op mijn favoriete zomerstek, ’t terras van Simon Says houd ik mezelf eraan om je te bedanken voor dit leesgenot.
http://www.boekensite.gent/node/2404