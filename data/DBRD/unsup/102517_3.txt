Toen ik voor het eerst dit boek zag staan wist ik het al zeker: ik moest en zou dat boek lezen. De omslag was dus al veelbelovend, maar kon het verhaal mijn verwachten waarmaken?

Het boek draait voor het grootste deel om Willow, een half-engel die zelf niet weet dat ze een engel is. Het verhaal begint er heel onschuldig mee dat Willow een reading doet bij Beth, een vrij populair iemand op haar school. Beth vraagt haar raad: moet ze zich bij de engelenkerk aansluiten of niet? Willow geeft haar uiteindelijk advies, waardoor Beth gaat twijfelen en uiteindelijk boos wordt: ze denkt dat Willow de engelen kwaad wil doen. Uiteindelijk sluit ze zich tóch aan bij de Engelenkerk, waarna Willow haar achterna gaat om haar tegen te houden. Dit heeft als uiteindelijke resultaat dat alle aanhangers van de Engelenkerk haar dood willen hebben.

Het bijzondere aan dit boek is deels ook wel dat er een heel nieuw geloof geïntroduceerd wordt. Op sommige momenten in het boek zie je ook trouwe volgelingen hiervan terugkomen en dat is best mooi om over te lezen: mensen die helemaal gaan voor hun geloof. Intussen komt Alex ook om de hoek kijken en die helpt haar mee met ontsnappen. Hij kan totaal niet met haar optrekken, maar de schrijver weet op mooie wijze die twee uiteindelijk dichter tot elkaar te laten komen. Dit duurt een tijdje, maar als de tijd rijp is praten ze het samen uit. Voor de lezer komt die verzoening ook op het goede moment: niet te vroeg en ook niet te laat.

Hoewel Willow een engel is, heeft ze toch menselijke behoeften en tekortkomingen. Zo kunnen zich velen misschien wel herkennen in de situatie: ik ben verliefd, maar ik zeg het niet. Ook is bijzonder dat ze daar allebei langzaam achter komen en dat het niet in één keer een smoorverliefd koppeltje wordt. Hiervoor geef ik de schrijver mijn complimenten.

Naarmate je in het verhaal verder komt zakt, naar mijn idee, het niveau en de spanning ook een beetje. Bovendien maakt de actie plaats voor meer romantiek, wat niet iedereen leuk zal vinden. Aangezien dit het eerste deel is van een trilogie, maakt dat mij een beetje bang voor het feit dat de rest van de boeken alleen maar romantisch gezwijmel met af en toe wat actie is. Ik merkte ook aan mijn leestempo en enthousiasme dat die langzaam wat minder werd, maar uiteindelijk heb ik het boek toch uitgekregen.

Ondanks mijn kritiek is het voor de rest een werkelijk fantastisch boek met mooie details en originele inhoud. De verloop van het verhaal is niet bijzonder verrassend, maar op zich wel vermakelijk. Bovendien maakt het intrigerende begin het ietwat mindere einde naar mijn gevoel goed, waardoor ik dit boek 4 sterren geef.