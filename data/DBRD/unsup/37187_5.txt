"[…] Daarna viel hij toch zo’n beetje in slaap. Totdat hij wakker schrok, omdat er in zijn hoofd een vergelijking was ontstaan – dat dagen zijn als trekvogels: ze vliegen allemaal dezelfde kant op, maar sommige volgen een eigenzinniger koers dan andere en bepalen zo de route voor de rest.Dat deze dagen zulke dagen waren.
Hij zocht het lichtje op de wijzerplaat van zijn horloge.
Deze dag zo’n dag."

Na zijn eindexamens op school gaat de achttienjarige Tycho voor het eerst alleen op reis als junior assistant in een internationaal zomerkamp. Daar sluit hij meteen vriendschap met Oliver, een Noor die even oud is als Tycho en houdt van voetbal. Maar Tycho voelt meer dan een vriendschapsrelatie. Het wordt de zomer die zijn leven voor altijd zal veranderen.

De Nederlandse Edward Van De Vendel werkte eerst jarenlang als leraar in het basisonderwijs, maar werkt sinds 2001 als voltijds schrijver. En sinds zijn debuut 'Betrapt!' uit 1996 heeft hij al een mooi oeuvre op zijn naam staan. Met 'De dagen van de bluegrassliefde' bracht hij een boek over een thematiek waar niet zo gauw over geschreven wordt en won hij meer dan terecht de Gouden Zoen prijs.

Het verhaal draait rond de relatie tussen Tycho en Oliver. Twee personages die heel geloofwaardig gebracht worden. We volgen alles vanuit het standpunt van Tycho en dankzij de subtiele beschrijvingen weten we precies hoe de jongen zich op bepaalde momenten voelt.
De manier waarop ze elk met hun geaardheid omgaan evolueert fel tijdens het verhaal. Naarmate het boek vordert hebben ze wel allebei een andere mening over het openlijk uitkomen voor hun relatie wat tot problemen leidt.

Edward Van De Vendel schrijft op een heel vlotte en realistische manier door geen al te dure taal te hanteren. Maar dat doet niets af aan de kwaliteit van het verhaal. De manier waarop hij omgaat met de thematiek is bewonderenswaardig. Alles wordt heel geloofwaardig gebracht zonder dat het naar de kant van het erotische overhelt. Situaties zoals deze in het boek verteld worden komen meer dan eens voor de dag van vandaag en dat maakt het inlevingsvermogen groot.

Het is een roman, dus om een spannend verhaal te lezen zit je met dit boek niet juist. Het psychologische speelt dan wel weer een dominante rol in het boek. Het gaat over de gevoelens en gedachten van de hoofdpersonages en hoe om te gaan met hun liefde voor elkaar.

Ondertussen is het thema van het boek meer dan duidelijk: homoseksualiteit. Een thematiek die vandaag de dag nog veel te vaak als een taboe wordt gezien. Maar het wordt zo levensecht en rechtuit gebracht dat je jezelf zo kan inleven in het verhaal en meegesleept wordt tot het einde.

'De dagen van de bluegrassliefde' is een prachtig geschreven boek over een ontluikende liefde tussen twee jongens. Een liefdesroman die zo geloofwaardig gebracht werd dat hij zelfs na het lezen nog blijft hangen. Om het zo te zeggen: een boek waarvan je spijt hebt dat je het in één ruk hebt uitgelezen. Dit boek is het eerste deel in een drieluik over de jongens Tycho en Oliver en zet zeker aan om verder te lezen.