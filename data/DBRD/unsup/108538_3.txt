Voor onze boekenblog Mustreads or Not mochten wij een leesclub organiseren rondom ‘Confrontatie!’, wederom een psychologische roman van Esther van der Ham. Ik kreeg de eer om de club te begeleiden en zo kreeg ik ook de kans om het vervolg op ‘Contact!’ te lezen. Dit is overigens het derde deel in de C-serie waarvan ‘Controle!’ het eerste deel is.

De cover van het boek sprak mij in de eerste instantie niet erg aan. Dit komt vooral door de afgebeelde vrouw, zij kijkt naar voren maar haar gezicht en gehele silhouet zijn niet geheel scherp afgedrukt terwijl dit wel de bedoeling lijkt te zijn. Het beeld lijkt daardoor enigszins op een opgeplakt plaatje. Wel vind ik het gekozen felblauwe lettertype van de titel, de ondertitel en auteursnaam lekker in het oogspringen. Maar goed er is natuurlijk meer te zeggen over een boek dan alleen de omslag beschrijving.

Inhoudelijk vind ik het boek prettig ingedeeld door de korte genummerde hoofdstukken, helder witte pagina’s en soepel lopende schrijfstijl. De bewoording past bij wie de karakters behoren te zijn in het verhaal, hoe zij met elkaar omgaan en elkaar zien. Tijdens het lezen betrapte ik mijzelf er echter op dat ik mij enigszins ergerde aan het hoofdpersonage. Ik kan dit niet in detail uitleggen aangezien ik dan teveel, betreffende het eigenlijke verhaal, zou verklappen. Het komt er in ieder geval op neer dat ik door mijn eigen levenservaring altijd moeite heb met naïviteit bij karakters. De psychologie van de karakters bleef voor mijn gevoel deels aan de oppervlakte en had naar mijn smaak nog meer verdieping mogen krijgen. Toch is het zeker een goed verhaal waarin aspecten uit het leven aanbod komen die iedereen kunnen overkomen. Ook al lijkt alsof je je eigen leven geheel op orde hebt kan er zomaar onverwacht iets om de hoek komen zeilen wat je uit evenwicht brengt. Esther weet dit op een aannemelijke manier weer te geven in haar boeken.

Ik geef dit boek 3 sterren.

Spanning: 6
Plot: 6
Leesplezier: 7
Schrijfstijl: 7
Originaliteit: 6
Psychologie: 7