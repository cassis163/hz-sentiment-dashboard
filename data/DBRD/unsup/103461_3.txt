De dierenverhalen van Tellegen zijn altijd voor verschillende interpretaties vatbaar. Mijn interpretatie van Het lot van de kikker? Denk voordat je spreekt, maar blijf niet hangen in denken zonder te doen.

Het lot van de kikker

De kikker kwaakt dat het een lieve lust is, en dat doet hij het liefst voor een groot publiek. Maar waar is dat publiek, waar zijn de anderen, vinden zij het gekwaak dan niet prachtig? Hij doet toch zijn best, en wat is er mooier dan zijn gekwaak? Het kwaken is zijn lot, als hij niet kwaakt dan denkt hij aan kwaken, en als hij slaapt dan droomt hij ervan. Het mag de anderen wel eens storen, maar dat ligt niet aan hem. Nee, een gelukkiger lot dan dat van de kikker tref je niet snel!

Denk voordat je kwaakt

De dierenverhalen van Toon Tellegen zijn pakkend geschreven met altijd een paar rake boodschappen. Ook met Het lot van de kikker wil Tellegen iets overbrengen. De verhalen zijn altijd voor verschillende interpretaties vatbaar, maar ik heb er een die ik met je deel: denk voordat je spreekt, maar blijf niet hangen in denken zonder te doen.

Het kwaken is het lot van de kikker, maar hij is chronisch ontevreden. Waarom vinden de anderen het niet net zo mooi als hij, want hij is toch zo bijzonder en getalenteerd? Alles is goed als de kikker maar kwaakt. Stopt hij, dan kan hij alleen denken aan kwaken en wordt hij overspoeld door onzekerheden. Hij wil geen ‘eigenaardige gedachten’, dus trekt hij zijn mond maar weer open. Daartegenover staan de mier die te veel denkt en te weinig zegt. Beide zijn ongelukkig, de mier is er zich alleen bewust van. Ik had het mooi gevonden als zij elkaars ontwikkeling meer op gang hadden gebracht.

Ik kon me moeilijk met de kikker identificeren, waardoor het verhaal mij ook niet raakte. Ook had ik het idee dat het te veel om de kikker draaide. Eigenlijk is dat erg sterk, want zo staat de kikker ook in het leven. Kwaken vindt hij het mooiste geluid in de wereld. Zelfs zo mooi dat de hele wereld daarom draait, aldus de blaaskaak. ‘De kikker vergeleek zichzelf graag met de zon: de zon scheen de hele dag, hij kwaakte de hele dag.’ Toch had ik graag een grotere rol gezien voor bijvoorbeeld het schrijvertje, dat alleen schrijft wat hij níét denkt. Net als de mier had ook hij de ontwikkeling van de kikker beter op gang kunnen brengen.

3,5 ster

(Deze recensie verscheen eerder op www.alexhoogendoorn.nl)