Vlak bij Nijmegen ligt het dorpje Beek. Voor buitenstaanders een gewoon, gemoedelijk dorp.
Voor de inwoners van Beek ligt dat anders, zij leven al 300 jaar in angst voor de Wylerheks Katharina van Wyler . Met haar dichtgenaaide ogen en mond boezemt zij angst in. Mensen van buiten Beek mogen niet van haar bestaan weten. Als de heks in het dorp opduikt, wordt er snel iets om haar heen gebouwd.
De macht van de heks is zo groot, dat mensen die in Beek geboren zijn of komen wonen nooit meer weg kunnen. Zelfs niet voor een langere vakantie. De invloed van de heks zal hen aanzetten tot zelfmoord. Iedereen weet dat zij zich aan de regels van de heks moeten houden. Niemand mag haar aanraken of contact met haar maken. Als iemand dingen zal doen die de wraak van de heks oproepen, kan het hele dorp in een Middeleeuwse afgrond storten.
De bewoners leven met haar en houden zich aan haar regels.

HEX is de naam van het team dat de orde gehandhaafd en zorgt dat er geen foute dingen gebeuren. Het team houdt alles in de gaten met camera’s en zij hebben een app ontwikkeld die aangeeft waar de heks zich bevindt. Dan kunnen zij altijd proactief reageren om te voorkomen dat buitenstaanders de heks zullen zien. Ook krijgen zij hulp van de AIVD.

Dan is er een groepje jongeren die niet meer afgesloten willen zitten van de buitenwereld en hun leven laten bepalen door de heks. Zij maken filmpjes van de heks en zetten die op internet. Dit heeft niet alleen grote gevolgen voor de jongeren, maar voor het hele dorp. Het dorp zak langzaam weg in de Middeleeuwen.

In het begin is het even lastig om in het verhaal te komen, maar als je de hoofdpersonen eenmaal kent, leest het boek vlot.
De spanningsopbouw is geleidelijk, maar nergens te traag. De afwisseling van spanning en ontspanning, en humor, is goed gedoseerd. Pas in de loop van het boek komt er meer spanning, verandert de sfeer duidelijk en wordt het verhaal ook gruwelijker.
De plot is enigszins voorspelbaar, maar de weg er naartoe is origineel.

De schrijfstijl is prettig en beeldend, maar helaas laat het regelmatig weinig ruimte voor de fantasie van de lezer. Leuk is de combinatie van de heks, waarbij je toch aan vroeger tijden denkt, en de moderne middelen als camera’s en smartphones, Facebook en Twitter.
Het einde was wat abrupt, daar had ik meer van verwacht.