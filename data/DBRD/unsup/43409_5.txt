Wat een fantastisch boek en wat een fantastische auteur! Een prachtig geschreven verhaal met Molly Cates in de hoofdrol over een fundamentalistische sekte die een schoolbus kaapt en elf schoolkinderen en de buschauffeur ontvoert. De kinderen moeten volgens sekteleider Samuel Mordecai vijftig dagen onder de grond gereinigd worden om vervolgens een rol te kunnen spelen bij de vervulling van zijn profetie. Het verhaal is onvoorstelbaar spannend en zit werkelijk prachtig in elkaar, waarbij het angst, ontroering en woede oproept.

Dit boek greep mij echt bij de keel. Mogelijk omdat alle misdaden tegen kinderen mij op een haast persoonlijke manier lijken te raken. Maar de schrijfstijl van Mary Willis Walker spreekt mij ook heel erg aan, waarbij ze haar hoofdpersoon Molly Cates heel goed weet uit te diepen. Het is jammer dat er nog maar weinig boeken van haar zijn verschenen en er - voor zover ik dat heb kunnen uitzoeken - slechts drie in Nederland zijn uitgebracht. Deze is inmiddels ook als Parelpocket op de markt gebracht, dus misschien bereikt Walker daarmee hier alsnog een bepaalde populariteit.

Het boek werd bekroond met vele prijzen en Vrij Nederland noemde het ooit "een bijna verstikkend spannende thriller". De onheilsprofeet is zondermeer één van de beste thrillers die ik ooit heb gelezen.