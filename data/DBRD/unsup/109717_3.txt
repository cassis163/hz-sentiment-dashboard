De ondertitel zegt al genoeg: bekentenissen van vrouwen met een fantastisch rotleven. Het zijn de dingen die vaak niet hardop uitgesproken worden, maar die menig 40+’er herkent (en sommige dingen herkent deze 30+’er ook). Heerlijk om te lezen dat je niet de enige bent die het leven (vooral met kinderen) zo ervaart.

Het blijft de eeuwige vraag hoe vrouwen alle ballen in de lucht houden, die ook hier weer centraal staat. Het antwoord is simpel: geen enkele vrouw is perfect. Op elk vlak krijgen vrouwen wel kritiek, is het niet van je (ex-)partner of je kinderen, dan is het wel van een potentiële minnaar, collega of baas. Ik snap daarom de enigszins ironische ondertoon van de titel wel. Ophouden met zeuren, laten we wat leuks gaan doen!

Ik kan hier vrij kort over zijn: het boek leest lekker, het gaat nergens echt de diepte in en het zijn allemaal korte verhalen. Er is weinig sprake van samenhang tussen de verhalen, waardoor het ideaal is om te lezen in een drukke omgeving (lees: met kleine kinderen om je heen te jengelen). Voor mij geen hoogvlieger, maar wel vermakelijk, dus toch 3 sterren op een schaal van 5.