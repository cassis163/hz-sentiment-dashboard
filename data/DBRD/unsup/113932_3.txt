Wat doe je als je overwerkt bent, de werkcoach vindt dat je 3 maanden vrijaf moet nemen, je zus – die je al 9 jaren niet sprak - op Bali woont en je leidinggevende een klusje voor je op dat eiland heeft? Dan ga je vol zelfvertrouwen op pad, om de verstandhouding met je zus weer goed te krijgen en het klusje – een uitkoop van een surfschool – even te regelen.
Aangekomen pakt het allemaal wel iets anders uit. Met de nodige tegenzin mag Bobbie de logeerkamer van Lauren gebruiken, maar uitpraten is niet aan de orde. Lauren heeft het veel te druk om haar leven weer op de rit te krijgen na haar scheiding, om voor haar kind te zorgen en haar restaurant draaiende te houden. En ook de eigenaar van de surfschool voelt niets voor een verkoop. Bobbie is ervan overtuigd dat ze zowel haar zus Lauren, als de surfschool eigenaar Samuel naar haar hand kan zetten. Ze boekt zelfs een paar surflessen bij Samuel. Maar hoe langer ze op Bali verblijft, hoe meer ze in de ban komt van het fijne klimaat, de relaxte manier van leven en van Samuel.
Volgens het tijdschrift ‘Libelle’: “Het Nederlandse antwoord op al die Engelse feelgood/chicklit-auteurs: de boeken van Charlotte de Monchy zijn helemaal van nu, lekker geschreven en met herkenbare hoofdpersonen die je gemakkelijk meeslepen in hun leven.” Dat leven van deze jonge mensen is anders dan in mijn jonge jaren en soms verbaasde ik me over hen en vond hun normen en waarden niet de mijne. Er kwamen sommige termen voor in het verder goed leesbare boek waar ik nog nooit van gehoord had en heb moeten opzoeken.