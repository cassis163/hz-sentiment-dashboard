Het laatste dat ze deed is een spannende thriller van de Amerikaanse bestsellerauteur Gregg Olsen. Hij heeft inmiddels bijna twintig spannende boeken op zijn naam staan. Ook schrijft hij veelvuldig voor de Los Angeles Times en de New York Post en is hij een graag geziene gast in diverse actualiteitsprogramma’s op CNN en Fox. Gregg Olsen heeft een prettige schrijfstijl, geen moeilijk taalgebruik, maar begrijpelijke vlotte zinnen. Hier en daar is hij wel wat langdradig en soms valt hij zelfs in de herhaling, maar de thriller is verder inhoudelijk zo goed dat iedere lezer hem dat vast kan vergeven.

Na een traumatisch ongeluk op jonge leeftijd is het leven voor de jonge Liz in een klap veranderd. Toch weet de gevoelige Liz uit te groeien tot een intelligente en ogenschijnlijk zelfstandige vrouw. De naarste dag van haar leven blijft haar echter in gedachten wel altijd achtervolgen.
Wanneer de volwassen Liz zich voor een belangrijk examen heeft verslapen rijdt ze veel te gehaast de garage uit. De gevolgen zijn niet te overzien. Die dag neemt ze een beslissing die haar hele leven op zijn kop zal zetten. Het is het begin van een rampzalige tijd waarbij zelfs het traumatische ongeluk uit haar jeugd lijkt te verbleken.

In de thriller Het laatste dat ze deed draait alles om de vermissing van een klein kind. Een droevig en beangstigend verhaal met vooral in het begin een aantal originele wendingen. Later wordt de verhaallijn helaas wel wat meer voorspelbaar. Toch is Het laatste dat ze deed inhoudelijk vooral een spannende, psychologisch goede thriller. De hoofdpersonages zijn soms bloedirritant en nemen zo nu en dan de meest stomme en egocentrische beslissingen. Juist dat maakt ze zo wezenlijk echt! Geen perfecte karakters, maar mensen van vlees en bloed met stuk voor stuk hun persoonlijke eigenaardigheden en fouten. De twee belangrijkste mannen in het boek hebben flink wat narcistische trekjes en de vrouwen zijn zo nu en dan wel erg naïef. Dat laatste gaat zelfs op voor Esther, de rechercheur van de politie in Bent. Zij en haar jonge collega Jake doen er soms wel erg lang over eer ze een conclusie trekken. Maar hun hebben dan ook niet de zogenaamde helicopterview die je als lezer wel aangeboden krijgt. Maar wat echt interessant is in het boek, zijn de typische personages en hun innerlijke gevechten, de keuzes die ze maken en de redenen die daarachter zitten. Zo merk je tijdens het lezen al snel dat de dramatische beslissing die Liz maakt grote gevolgen heeft. Niet alleen voor haar, maar zeker ook voor de mensen om haar heen.

Gregg Olsen laat ruimschoots zien wat voor gevolgen een enkele stomme beslissing kan hebben in een mensenleven en wat een gigantische kettingreactie dat kan veroorzaken. Op slimme wijze beschrijft de auteur onder andere hoe een keuze van een enkele persoon de nare trekjes van iemand anders zijn persoonlijkheid goed naar boven kan halen. Hij laat ook zien hoe slopend dat voor relaties kan zijn en wat hebzucht met een mens kan doen. Boeiend!