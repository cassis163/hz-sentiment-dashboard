In “Morgenland” beschrijft Stephan Abarbanell het leven van Lilya, een Joodse vrouw, die al geruime tijd in Palestina woont en daar actief is in het Zionistisch verzet. Zij krijgt in 1946 de opdracht om in het naoorlogse Duitsland op zoek te gaan naar een Joodse wetenschapper, Raphael Lind, waarvan men lange tijd niets heeft gehoord. Volgens de Engelsen zou Raphael in 1941 door de Nazi’s zijn vermoord, echter zijn broer Elias heeft redenen om aan te nemen dat zijn broer nog in leven is. Elias geeft Lilya een groot aantal aantekeningen mee en gegevens over een mysterieus boek, waarvan de vindplaats onbekend is.

Onder het mom van een opdracht tot inspectie van een opvangkamp in Duitsland dat bestemd is voor Joodse vluchtelingen vanuit Oost – Europa, start Lilya haar reis en gaat via Londen naar Duitsland. In Londen doet zij vreemde ervaringen op tijdens een bezoek aan Whitehall en krijgt zij het gevoel dat men daar meer weet dan men haar wil zeggen. Ook krijgt zij het gevoel dat zij wordt achtervolgd. Later worden deze gevoelens bewaarheid door een overval op een donkere plek en later – bij haar bezoek in Berlijn – door een aanrijding met een auto die zich haastig uit te voeten maakt.
Kennelijk heeft iemand of een organisatie er belang bij dat bepaalde zaken niet bekend worden.

Door met veel mensen te praten en ‘er op af’ gaan wordt de puzzel geleidelijk aan compleet. Desinformatie, verraad en intriges komen volop voor en geven inzicht in de werkwijze van (overheids)organisaties.

Stephan Abarbanell weet met zijn prettige wijze van schrijven de lezer bij het verhaal te houden. Na het eerste hoofdstuk over de situatie in Palestina was het verhaal zo boeiend dat ik moeite had om het boek weg te leggen. Liever had ik het boek in één keer willen uitlezen om snel te weten te komen hoe de zoektocht eindigt.