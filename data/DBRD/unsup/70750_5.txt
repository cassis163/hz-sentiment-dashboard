de tradities van de Katholieke Kerk en de eeuwenoude strijd tussen wetenschap en religie.,Het Bernini mysterie is niet de titel van een nieuwe Ludlum, maar de titel van de derde thriller van de Amerikaanse auteur Dan Brown. In eigen land bestormt hij inmiddels met zijn vierde boek alle bestsellerlijsten, in Nederland is Het Bernini mysterie de veelbelovende kennismaking met de voormalig leraar Engels.

Eens in de zoveel tijd weet een boek mij dusdanig te boeien dat niet alleen het verhaal, maar ook de gehele setting mij volledig in de ban houdt. Het Bernini mysterie is zon boek, waar je nog uren, dagen van na kunt genieten. Het verhaal speelt zich voor het overgrote deel af in de Italiaanse hoofdstad Rome en het Vaticaan. We volgen professor Robert Langdon, een historicus gespecialiseerd in symbolen en religie, wiens hulp wordt ingeschakeld door de directeur van het machtige CERN, het wetenschappelijke laboratorium voor kernonderzoek in Genève. Een belangrijke wetenschapper is daar dood aangetroffen, met op zijn borst een vreemd brandmerk. Het geheime symbool van de Illuminati, een groep van de geleerdste mannen van Europa die zich - lang geleden - inzetten voor de wetenschappelijke waarheid. Als blijkt dat het resultaat van een baanbrekend onderzoek (een hoogexplosief goedje) wordt vermist en ergens in het Vaticaan is verstopt, reist Langdon samen met de dochter van de vermoordde wetenschapper af naar Vaticaanstad. Hier is nog meer aan de hand, want de paus is overleden en alle kardinalen van de wereld - verzameld in de Sixtijnse Kapel - maken zich traditioneel op voor de verkiezing van een nieuwe geestelijk leider.

Dan Brown vermengt historische feiten naadloos met moderne fictie en beschrijft de oude stad Rome op een manier dat het lijkt dat je er zelf bent. Brown vertelt niet alleen een nagelbijtend spannend verhaal, maar hij neemt je mee in de historie van Rome, de tradities van de Katholieke Kerk en de eeuwenoude strijd tussen wetenschap en religie. De boeiende karakters, de prachtige setting, het vernuftige plot, de historische anekdotes en een verrassende ontknoping maken Het Bernini mysterie tot misschien wel de indrukwekkendste thriller die ik de laatste jaren heb gelezen.

En niet het alleen het verhaal klopt. De Nederlandse uitgeverij (Luitingh~Sijthoff) heeft haar werk ook zeer goed gedaan. De cover is lekker mysterieus, de flaptekst laat je al niet meer los, de vertaling en de vormgeving is goed.