Noem je de naam Lee Child dan bedoel je eigenlijk Jack Reacher. Deze twee persoonlijkheden zijn zo met elkaar verweven dat het voor de auteur Child bijna onmogelijk geworden is om zich niet af en toe het personage Reacher te wanen. Mocht er al een ranglijst bestaan van fictieve karakters dan prijkt de naam Jack Reacher zeker op een plaats binnen de top drie.
De affaire is het zeventiende boek in de reeks rond Jack Reacher. Het lukt Lee Child steeds weer om een gevarieerd avontuur te schrijven. En Reacher na zeventien avonturen? Hij is nog net zo inventief en actief als toen hij 36 was, en hij vertoont nog geen enkele vorm van sleet, zelfs niet nu hij toch al in zijn 50ste levensjaar zit. Dus weer tijd voor een paar uurtjes leesplezier en genot!
In De affaire neemt Jack Reacher de lezers mee terug naar het jaar 1997. Dat jaar was voor hem geen hoogtepunt, maar heeft zijn huidige levenswijze wel in belangrijke mate bepaald. Aanleiding hiervoor was een uitnodiging van kolonel John James Frazer op het Pentagon. Reacher was in die tijd nog majoor bij de MP van de landmacht. Frazer stuurt hem naar de staat Mississippi waar in het nietszeggende dorpje Carter Crossing de 27-jarige Janice May Chapman vermoord, verminkt en verkracht werd. In het dorpje huist ook een militaire basis, Fort Kelham. Maar voor Reacher is de basis verboden terrein, hij moet undercover de dorpsgemeenschap observeren. Dunco Muro is verantwoordelijk voor het onderzoek op de basis. Opvallende bijkomstigheid, de commandant van de Bravo batterij is Rees, zoon van senator Carlton Riley. In de dorpsgemeenschap maakt Jack kennis met de burgemeester, de knappe Elizabeth Deveraux, zelf ex-MP. Samen proberen ze de verdenking af te wenden van de burgerbevolking, en de echte moordenaar te ontmaskeren...
Omdat Jack Reacher het avontuur in Carter Crossing zelf heeft beleefd, is het ook vanzelfsprekend dat hij het vertelt. Lee Child zou het eerst van hem moeten horen en dan op papier zetten waarna het weer gecontroleerd moet worden door Reacher. De affaire wordt hierdoor een sage, verteld door de hoofdrolspeler die alle achtergronden kent en ze ook minutieus toelicht. En Jack Reacher blijkt een goede verteller te zijn, dat moet gezegd. Lezers worden ooggetuigen van de gebeurtenissen die leiden tot een belangrijke carri√®remove van hun held. Daarnaast is De affaire ook gewoon een goede actiethriller waarin al snel de schijn wordt gewekt wie de dader is. Maar Reacher houdt in zijn vertelling strak vast aan de chronologische volgorde, en bewaart de oplossing tot het laatst. Daarmee wordt de schijn gewekt dat Jack Reacher in dit boek zelfs Lee Child overstijgt. En waar hoor je dat nog?