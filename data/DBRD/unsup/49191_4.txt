Wetland van Jacob Vis dateert uit 1998 en vertelt het verhaal van een moord in een moerasgebied met als middelpunt Kerkdorp. Dit gehucht wordt opgeschrikt als het lijk van een man gevonden wordt en het is de taak van inspecteur Ben van Arkel om de dader te vinden. Een hoofdrol is weggelegd voor advocaat Maurits Weiland, een belangrijk personage in dit boek.
Wetland is een thriller van Nederlandse makelij. Dat is te merken aan de beschrijvingen van omgeving, van natuur en van personen binnen de dorpsgemeenschap. Onder de aangepaste buitenkant broeit het, dat is de parallel met het moeras. Ik heb het verhaal geboeid gelezen. Opmerkelijk is de tegenstelling tussen prachtige natuurbeschrijvingen en het gruwelijke leed dat mensen elkaar aandoen.

Jacob Vis weet een geloofwaardige kleine gemeenschap neer te zetten met de soms verstikkende sociale controle, onverdraagzaamheid en de neiging om het afwijkende tot aanpassing te dwingen. Aan het eind van het boek vindt een soort volksopstand plaats die doet denken aan lang vervlogen jaren. Ik vond het een uitstekend boek. Er zit vaart is, het is spannend en de hoofdpersonen worden knap uitgewerkt. Vooral Maurits Weiland vond ik innemend, echt en geloofwaardig. De ontknoping is verrassend, komt tegen het eind van het boek en is dit keer niet het gevolg van speurwerk.

Bij een dergelijk boek begrijp ik nooit waarom zo weinig Nederlanse boeken in het buitenland vertaald worden. Ik zou me goed kunnen voorstellen dat bijvoorbeeld Amerikanen kunnen genieten van de couleur locale van een klein Nederlands dorp temidden van schitterende natuur gekoppeld aan een spannend verhaal. Mooi werk.