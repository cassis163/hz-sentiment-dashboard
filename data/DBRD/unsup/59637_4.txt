Julie Kagawa is de schrijfster die mij verliefd gemaakt heeft op het Young Adult Fantasy-genre. Ik viel halsoverkop voor The Iron Fey en haar andere boeken blijven me net zo goed verbazen. Onlangs bracht ze Schaduw van de Vos uit, het eerste deel in een heel nieuwe trilogie. En natuurlijk moest ik die meteen lezen!

Schaduw van de Vos is een fantasy met een setting die je niet vaak tegenkomt – en eigenlijk heb ik het nog ooit tegengekomen. Het speelt zich namelijk af in een wereld vol Japanse mythologie. Zoals je waarschijnlijk wel weet, heeft veel daarover ons nog niet bereikt. Alles was dus nieuw en elke pagina was een verademing.

Op 10 november mocht ik Julie Kagawa interviewen over dit boek en toen kwam ik te weten dat dit eigenlijk het eerste manuscript was die Julie een agent bezorgde. Helaas waren tien jaar terug de uitgevers niet op zoek naar een Aziatische fantasy en kreeg ze het niet verkocht. Daardoor schreef ze De IJzerkoning en werd ze wereldberoemd. Maar ik zal één ding verklappen: je merkte dat het geschreven is voor De IJzerkoning. De plot lijkt zo hard op elkaar én zelfs sommige personages kan je makkelijk vergelijken. Het viel op, zeker voor iemand die The Iron Fey-serie tig keer opnieuw heeft gelezen.
Maar uiteindelijk had ik niet het gevoel dat dit gewoon De IJzerkoning was met een andere setting. Nee, het verhaal bleef me verbazen en ik heb een paar keer oprecht verrast naar mijn boek gestaard. Het is zo spannend, onverwacht én origineel. Julie Kagawa’s fantasy is ongelofelijk en dat maakt dit boek weer net zo goed.

Bovendien moest ik weer helemaal smelten bij de heerlijke personages die Kagawa ook weer hier op papier heeft gezet. Sommigen hadden een aantal kenmerken van Iron Fey-personages, maar dat maakte het net leuker. Er zat humor in het boek, spanning en levendige personages. Wat moet je nog meer hebben?

Schaduw van de Vos is weer een meesterwerk. Het was zo leuk om de legendes en termen van een andere cultuur te leren kennen. Ook kon ik maar niet geloven welke truken Julie Kagawa telkens uit de doos bleef halen. Deze vlotte YA met zoveel plottwists en originele scènes heeft maar weer eens mijn hart gestolen. Ik kan niet wachten op het vervolg!