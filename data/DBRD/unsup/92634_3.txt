Glossy Boerin gaat over Cat, ze werkt voor een glossy die ze eigen handig heeft opgezet en waar ze met veel plezier en leuke mensen werkt. Als ze haar vriend met haar stagiaire betrapt, haar beste vriendin ongeneeslijk ziek blijkt en komt te overlijden én haar oma blijkt te dementeren, besluit ze het roer om te gooien. Ze zegt haar baan op, beëindigt haar relatie, laat haar onuitstaanbare moeder achter en vertrekt met alles wat ze nog heeft naar het platteland, naar de boerderij van haar oma, om die weer up and running te krijgen. Daar ontmoet ze natuurlijk een mysterieuze jongen.

Cat blijkt geen piepend meisje met gelakte nagels, merkkleding en hoge hakken die glibberend door de modder van de boerderij banjert. Nee, ze is juist een aanpakkende en niet mokkende meid, die wellicht iets te positief over alles denkt. Een tikkeltje naïef, maar je sluit haar gelijk in je hart. Maureen Du Toit, die we kennen uit dat glossy wereldje van de soap, weet op een heerlijke wijze Cat en de te omschrijven. Je leeft vanaf het eerste moment met haar mee.

De heftige en bizarre situaties werkt Du Toit in een hoog tempo af, maar niet allen even diepgaand. De spanning rondom de mysterieuze Sieb vond ik matig uiteengezet. Het was een beetje geheimzinnig, je wilde weten wat er in zijn verleden was gebeurd en waarom iedereen over hem sprak en roddelde. Maar echt heel diep ging deze spanning niet. En ook de dementerende oma van Cat kwam "vrij makkelijk" van de nare situatie af, zonder de echte ongemakken van deze aftakelende ziekte.

Glossy Boerin is een lekkere feelgood, met een klein schepje van alles: humor, hilariteit, spanning en liefde. Niet al te diep of zwaar uitgewerkt, maar toch zo lekker dat je het gauw uit hebt. Daarnaast ziet het boek er verder leuk uit. Het schattige lammetje met de mooie strik om zijn nek en de nette jonge vrouw die het boerenleven lijkt te omarmen. De cover heeft iets weg van een glossy en past daarom uitstekend bij het boek.

Gewoon een leuk feelgoodboek, maar heel bijzonder vind ik het niet. Gewoon. Leuk. Daarom 3 sterren.