In de 25ste thriller van Michael Connelly is opnieuw een hoofdrol weggelegd voor Harry Bosch. Gelukkig maar, want de coldcase-rechercheur heeft nog genoeg te bieden. Ditmaal verdiept de politieman zich in een zaak waarvan het slachtoffer hem intrigeert. Fotojournaliste Anneke Jespersen wordt tijdens de rellen in Los Angeles (1992) van dichtbij door haar hoofd geschoten. Destijds kon Bosch slechts een basaal rapport opmaken vanwege alle onveiligheid op straat. Als jaren later onverwachts een soortgelijke kogel opduikt als waarmee de vrouw is vermoord, ziet Connellys held een strohalm om alsnog de zaak op te lossen.
De auteur is als misdaadjournalist in LA werkzaam geweest, en heeft in het verleden aangegeven dat de massale plunderingen een grote indruk op hem hebben gemaakt. Het is niet de eerste keer dat de schrijver Harry Bosch laat functioneren tijdens de etnische rellen. In de thriller Spoordood (1999) zorgen de onrusten voor een huiveringwekkend slot. In De zwarte doos zijn de rellen min of meer het uitgangspunt van het moordonderzoek. Het slachtoffer zoekt om een nog onverklaarbare reden juist het gevaar op.
Dit jubileumboek begint als een echte politieroman. Harry Bosch duikt in het harde milieu van de straatbendes. Want het vuurwapen waarmee de onschuldige Jespersen is omgebracht blijkt ook voor onderwereldmoorden te zijn gebruikt. Langzaam achterhaalt de speurder de speciale status van het pistool. En dan kan Bosch puzzelstukjes met elkaar gaan verbinden.
Connelly's personage Harry Bosch blijft dit ook ditmaal de harde, slimme boevenvanger. Hij heeft eigenlijk maar twee 'zachtere' kanten: zijn dochter Maddie en de slachtoffers van moorden. Het beroep van de Deense Jespersen verklaart waarom de vrouw de gevaarlijke buurten opzocht. Desondanks hoorde ze daar niet te zijn. Harry Bosch is geraakt door haar kwetsbaarheid, maar ook door haar moed. Als om bureaucratische redenen de zaak in een lade dreigt te verdwijnen, weigert de diender te gehoorzamen. De dood van deze vrouw mag niet zinloos zijn.
Deze thriller is wederom een feestje voor de liefhebbers van Connelly. Ditmaal ontmoet Harry Bosch bijna een fatale tegenstander. En dat is wel eens anders geweest. Nu moet de doorgewinterde diender letterlijk vechten voor zijn leven. Daarnaast komt de auteur met bijzondere details die aanvankelijk onlogisch lijken, maar die uiteindelijk wel op hun plaats vallen.
Connelly is met deze 25ste thriller niet ingekakt. Integendeel.