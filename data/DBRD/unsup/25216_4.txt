Het boek gaat over Sterre die in de steek gelaten is door haar verloofde en nog wel op haar trouwdag. Zij schrijft o.a. voor de grote website "Wat vrouwen willen" en levert zowel boekrecensies als andere stukken. Het boek begint met een blog van Sterre waarin ze een thriller, geschreven door Erik Karst, helemaal afkraakt. Vervolgens wordt haar gevraagd om de kerstdagen en oud en nieuw op Schiermonnikoog door te brengen en om iedere dag een stuk te schrijven over hoe de bewoners en vakantiegangers de feestdagen vieren op zo'n klein eiland.
Op de boot naar Schier komt ze Erik Karst tegen en heel toevallig logeren ze ook nog in hetzelfde pension. Vanaf dat moment zijn de verwikkelingen en schermutselingen niet van de lucht. We krijgen ook nog een spannend stuk voor de kiezen want Erik is vrijwilliger bij de reddingsbrigade KNRM op het eiland en moet in actie komen.
We leren ook veel andere personen kennen die allemaal een min of meer belangrijke rol spelen en het hele verhaal speelt zich in nog geen twee weken af.

Al met al is het een echte feelgoodroman en je kunt het zelfs een ouderwetse streekroman in een modern jasje noemen. Tussen de hoofdstukken door lezen we de blogs die Sterre schrijft en dat is een leuk extraatje in het boek. Dat het verhaal zich afspeelt op Schiermonnikoog is natuurlijk helemaal geweldig. Martin Scherstra is duidelijk goed op de hoogte van het wel en wee op het eiland en als je Schier ooit bezocht hebt is het dan ook een bron van herkenning.

Martin Scherstra is een van de weinige mannelijke familieromanschrijvers in Nederland. Hij heeft jarenlang boeken geschreven onder het pseudoniem Mattie Scherstra-Lindeboom. Hij heeft al eerder bewezen dat ook mannen in staat zijn om fijne feelgoodromans te schrijven. Met Adempauze zet hij, wat dat betreft, zijn naam definitief op de kaart.