Als Rob Anna ontmoet duurt het niet lang voor ze onafscheidelijk zijn. Als twee verliefde pubers van wie de ouders en vrienden al zien dat ze op een mislukking afstevenen. Maar ze kunnen niet zonder elkaar, ze zijn bezweken onder de liefde. Mensen vinden Anna gesloten, een kouwe kikker, maar als ze met Rob alleen is, laat ze een heel andere kant zien. Anna heeft na haar studie meteen een goede baan, terwijl Rob nachtenlang aan zijn software werkt. Hij heeft een idee dat volgens hem briljant is en in de toekomst veel geld kan opleveren. En hij krijgt gelijk. Anna en Rob zijn inmiddels gesetteld en Anna vindt het tijd worden om aan kinderen te gaan denken. Ze gaan ervoor maar de eerste zwangerschappen van Anna worden vroegtijdig afgebroken. Maar gelukkig gaat het op een gegeven moment wel goed en Jack wordt geboren. Hun geluk kan niet op. Maar dan zijn er kleine situaties en Anna denkt dat er iets mis is met Jack. Na een reeks doktersbezoeken blijkt ze helaas gelijk te hebben, Jack is ernstig ziek.

Terwijl Anna het lot accepteert gaat Rob naarstig op zoek naar alle mogelijkheden om Jack te genezen. En hij gaat heel ver daarin en hier beginnen de eerste barstjes zich al te vertonen in de relatie van Anna en Rob. Maar wat Rob ook probeert en hoeveel geld hij er ook aan spendeert, het mag niet baten, Jack overlijdt. Al hun spaargeld is op, maar dat is niet het ergste. Rob en Anna zijn elkaar tussendoor kwijtgeraakt. Rob is niet in staat zijn verdriet, schuldgevoel en zelfmedelijden los te laten. En al die gevoelens onderdrukt hij met drank, veel te veel drank en Anna verlaat hem. Het duurt een tijd maar Rob komt erachter dat dit niet de manier is en besluit zich een weg terug te vechten naar het leven.

Alleen voor jou omvat drie delen die worden afgesloten met een epiloog. Verhalend vanuit het perspectief van Rob in de eerste persoon. Het eerste deel vertelt over Rob nadat Anna hem verlaten heeft en hij flink aan de drank is. Een man die eenzaam is en alleen maar zijn verdriet wil verdoven. In deel twee lezen we over hun kennismaking en hoe het allemaal begonnen is. Hun relatie is bijzonder te noemen vooral omdat ze twee tegenpolen zijn. Ze zijn gelukkig en als Jack wordt gebeuren is hun leven meer dan compleet. Tot het nare bericht komt. Twee mensen die zielsveel van elkaar houden maar verschillend met deze situatie omgaan. Bij beiden voel je de onmacht en het grote verdriet. Een verhaal dat vertelt over hoever iemand kan gaan om zijn kind te redden, hoe machteloos iemand staat als je kind ongeneeslijk ziek is. En hoe mensen die eerst onafscheidelijk waren door zoiets verschrikkelijks elkaar niet meer kunnen vinden. Lijnrecht tegenover elkaar staan terwijl ze allebei hetzelfde willen: Jack bij hun houden. Er is bewondering voor zowel Anna als Rob. Voor Anna omdat ze in staat is het onvermijdelijke te accepteren en voor Rob omdat hij dit juist niet doet en alles aangrijpt om Jack te kunnen redden.

Allnutt heeft een mooie verteltrant en geeft de personages de juiste diepgang mee. Iedereen reageert anders in zo’n situatie en hoe is niet van tevoren te voorspellen. Maar de auteur zet met Alleen voor jou zo’n realistisch verhaal neer dat de reacties van beide personages invoelbaar zijn. Alles wordt zo indringend neergezet dat de gevoelens van de personages onder je huid kruipen en er zijn momenten dat je even bij moet komen. Eerst na dat afschuwelijke bericht en later als Rob in een diep dal terechtkomt en zelfs Anna hem niet kan helpen. En dan komt die ene dag dat Rob besluit dat het genoeg is en het gevecht met zichzelf en zijn demonen aangaat. Een zwaar gevecht maar het zal niet voor niets zijn. Een hartverscheurend verhaal over hoop, geloof, liefde en dat laat zien dat er altijd weer een weg te vinden is en ondanks alles er toch weer een sprankje geluk kan verschijnen.