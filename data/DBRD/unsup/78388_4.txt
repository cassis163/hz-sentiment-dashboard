Caitlin is voor een paar dagen met een vriendin naar Londen en ze voelt zich er niet prettig bij dat ze haar vriend Steven thuis heeft achtergelaten. Terwijl ze in Londen verblijft speelt plotseling haar verleden op, nadat ze jarenlang een stabiele relatie heeft gehad waardoor ze ook een stuk zelfverzekerder is geworden. Dat haar verleden zo nadrukkelijk op de voorgrond treedt is iets waar ze niet op zit te wachten.

Ze heeft houvast aan haar dromen en daar klampt ze zich aan vast. Ze komt Max Jordan, een beroemde filmster, in een club tegen waar ze met haar vriendin is. Deze ontmoeting brengt iets in haar naar boven waaraan ze liever niet herinnerd wordt. Het gevolg is dat haar geheim niet langer veilig is Ze kan dit met niemand bespreken want ze heeft het nooit met iemand gedeeld.. Caitlin worstelt met het heden en door haar verleden raakt ze volledig in verwarring. Dan neemt ze een besluit waarvan ze zelf schrikt. Lukt het haar om alles weer onder controle te krijgen...?

Evenals in haar debuutroman ”Fay en Sean” heeft de auteur ervoor gekozen haar liefde voor Engeland niet onder stoelen of banken te steken en te gebruiken als decor voor deze nieuwe liefdesroman “Een zoektocht terug”.

De eerste indruk van de cover was voor mij verwarrend, want voor mijn gevoel had het niets met een liefdesverhaal te maken. Nadat ik het boek uit had besefte ik me pas dat de cover heel goed het geschommel tussen het heden en het verleden van Caitlin weergeeft.

Marina Folkers heeft haar personages weer met grote zorg uitgewerkt, waardoor het verhaal goed in balans is. Caitlin is een geheimzinnig personage dat vanuit haar verleden haar onzekerheid goed weet te verbergen achter het pantser van een stabiele relatie, waarin ze zichzelf tekort doe. Langzaam wordt haar verleden ingehaald door de realiteit. Ze komt tot leven en verandert geleidelijk naar de vrouw die ze eigenlijk is.

Na de uiteenzetting van de verhaallijn volgde ik de ingeslagen weg van een goed opgebouwd verhaal, waarop af en toe een mooie zijweg uitkomt. Het verhaal steekt goed in elkaar.

De schrijfstijl in “Een zoektocht terug” is alert, vurig, en direct waardoor je meegesleurd wordt in het verhaal en de emoties van Caitlin en Max.

Marina Folkers heeft met “Een zoektocht terug”een stevige liefdesroman afgeleverd met veel details waardoor het een levensecht verhaal is geworden met een zoektocht waarin het heden en het verleden in elkaar overlopen. Ik heb me graag laten meeslepen.