Voor Thrillzone mocht ik deze keer de nieuwste thriller in de VT reeks lezen van Melissa Skaye. Deel vier alweer. Nog niet eerder had ik een deel van deze reeks gelezen. Wel een andere thriller van haar hand genaamd ‘In onschuld’ (mijn recensie daarvan is onder andere te vinden op Hebban.nl).

In ‘Verminkte Toekomst’ spelen net als in de voorgaande drie delen de rechercheurs Sanne Philips en Luca Borra de hoofdrol. Op tienjarige leeftijd verdween Sanne haar moeder spoorloos en groeide Sanne verder op bij haar grootouders. Nu jaren later is zij een goede rechercheur, maar nog altijd is zij op zoek naar de antwoorden rondom de verdwijning van haar moeder. Er wordt nieuw licht op de zoektocht geworpen als zij ineens mysterieuze post ontvangt en door de paragnost Will de Jager op het hart gedrukt krijgt door te zoeken. Zal ze de antwoorden vinden om haar verleden af te kunnen sluiten?

De manier waarop in dit boek afgewisseld wordt tussen de verschillende hoofdpersonages, locaties en gebeurtenissen zorgt ervoor dat ik mij als lezer geen moment verveelde. Ik wilde constant doorlezen en de schrijfstijl zelf gaf ook de ruimte om mega snel door het verhaal heen te vliegen. De gekozen bewoording is passend bij het verhaal en de personages. Ook zijn de karakters goed uitgewerkt, hun achterliggende psychen maakt duidelijk waarom zij de keuzes maken die zij maken en handelen zoals zij doen. Ik leefde mee en voelde wat zij meemaakte. Wat zeker niet aangenaam was en meerdere momenten zelfs zeer heftig maar daardoor juist wel extra beleving aan het verhaal gaf.

Ik vind het knap hoe de schrijfster dit verhaal neergepend heeft en ben ondertussen erg nieuwsgierig naar de voorgaande delen en de vijfde VT die al op de planning staat voor 2018.

Ik geef dit boek 5 sterren.

Spanning: 8
Plot: 7,5
Leesplezier: 8,5
Schrijfstijl: 8
Originaliteit: 7
Psychologie: 7