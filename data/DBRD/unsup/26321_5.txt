Zie de dromers van Imbolo Mbue

‘The one novel Donald Trump should read now’ volgens The Washington Post.
En deze krant heeft helemaal gelijk.
Met Zie de dromers levert Mbue een boek af dat pijnlijk, verontrustend, hoopgevend, triest, mooi en ontroerend in één is.

In dit boek wordt het verhaal verteld van Jende Jonga, die uit Kameroen is vertrokken met in zijn hoofd een beeld van de Amerikaanse Droom. Jende laat zijn vrouw Neni en zoontje Liomi overkomen en samen werken ze enorm hard om deze Droom te verwezenlijken. Jende als chauffeur van de Lehman Brothers topman Clark Edwards en Neni als studente apotheker.

Gaandeweg verweven de levens van de familie Jonga en Edwards zich meer en meer. Hoewel ze beide in totaal verschillende werelden leven vertonen hun levens toch bepaalde overeenkomsten en vallen beide families in een diep gat als Lehman Brothers totaal onverwacht valt.

Ondertussen lezen we dat het nergens echt goed gaat, dat iedereen moet knokken om hogerop te komen én te blijven. Geld maakt niet gelukkig.

Naast De familie Jonga leren we ook de vrouw van Clark (Cindy) en zijn beide zoons (Mighty en Vince) beter kennen.
Quasi iedereen in dit boek komt voor ingrijpende keuzes te staan. Ze maken beslissingen die soms amper te begrijpen zijn maar door het empatische vermogen van Mbue toch begrijpbaar worden, een mooi staaltje vakwerk.

De vraag rijst of de Amerikaanse Droom wel echt een droom is? En tot welke prijs?
Het boek doet je nadenken over de keuze die je maakt, voor jezelf, je familie, je kinderen. Moet jouw droom ook hun droom zijn?
Stress, klassenstrijd, schaamte, de financiële crisis, asiel en migratie, het huwelijk, ouderschap, geloof en liefde, het komt allemaal aan bod in dit gelaagde boek.
Het leven is een emotionele strijd en dat toont Zie de dromers enorm goed. Het is een vinger aan de pols van een enorm ingewikkelde maatschappij.
Door dit boek krijg je begrip en inzicht in de wereld van vandaag.

Trump moet dit boek lezen, iedereen moet dit boek lezen.
Want lezen doet voelen en begrijpen en begrip leidt tot medeleven en bovenal verdraagzaamheid.

Koop dit boek. Lees dit boek. Deel dit boek.
Laat het onze wereld veranderen.