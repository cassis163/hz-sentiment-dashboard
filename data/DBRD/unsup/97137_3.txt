Hoewel ik het verhaal in het begin langzaam op gang vond komen, werd het voor mij als liefhebber van geschiedenis steeds moeilijker om het boek weg te leggen. James Donnelly gaat op zoek naar de betekenis van de briefkaart die hij van zijn vermoorde vriend heeft ontvangen. De tocht voert via Nostradamus en de Dode Zeerollen naar aartsvader Abraham die zijn zoon Izak moest offeren. Of klopt dit oude bijbelverhaal, waarop de hele stamboom van Jezus en de ontstaansgeschiedenis van het Christendom is gebaseerd, niet? Alles staat in Abrahams Boek.. een boek dat niet alleen gezocht wordt door Donnelly, maar ook door zijn tegenstanders die de inhoud ervan de wortel van alle kwaad noemen en het daarom willen vernietigen. Maar het boek is verdwenen.
Door het ontcijferen van codes en de raadselen van o.a. Nostradamus die de Derde Wereldoorlog had voorspeld, komen Donnelly en zijn helpers steeds dichter bij de oplossing van de moord, de vondst van het boek en het grote verraad...
Abrahams Mes is een vlot en gemakkelijk lezend, spannend boek. Omdat alle ontwikkelingen verteld worden, vond ik het toch ook redelijk statisch overkomen. Maar door de vele interessante feiten en achtergrondinformatie vind ik het boek in zijn geheel een dikke voldoende waard. Ik heb weer heel veel bijgeleerd.