In dit boek speelt de rivier de Trave in Lübeck een belangrijke rol, als een rode draad komt ze telkens terug in het verhaal.
Het leven van de families Petersenn-Graf en Hinrichs wordt in verschillende hoofdstukken uit de doeken gedaan. Aan de hand van de stamboom die aan het begin van het boek staat, kan de lezer de verschillende generaties volgen. De verhalen lopen niet geheel chronologisch, wat soms een chaotische indruk geeft.
Vooral de vrouwen worden extra uitgelicht. Het verhaal begint met Lucie, drijvend in de Trave op het lijk van haar moeder Magdalena. De vrouwen hebben allemaal een tristesse over zich die hun leven bepaalt. De duivel is alom tegenwoordig, houdt de vrouwen en hun al dan niet aanwezige schaduw in de gaten. Maar deze duivel lijkt geen kwaad in de zin te hebben. Hij schijnt eerder over de vrouwen te waken.

Het lijkt alsof de vrouwen zwakke wezens zijn, maar zij boksen op tegen een hard leven, eigenlijk overleven zij of worden zij geleefd. Doorheen het hele boek lijkt het alsof de vrouwen niet opgewassen zijn tegen het moederschap. De recentere geschiedenis van o.a. Freya en Jessie toont de lezer gehavende vrouwen die proberen overeind te blijven.
Soms lijkt het verhaal geschreven vanuit een psychedelische hoek – vooral het verhaal van de aan morfine verslaafde Lucie en van haar kleindochter Jessie die aan de moderne drugs verslaafd is, komt nogal rauw over. Als lezer wordt je heen en weer geslingerd tussen sympathie of afkeer van bepaalde personages.
De overwegende constante lijkt wel de duivel die alleen door enkele vrouwen kan gezien worden. Alsof in iedere vrouw toch een stukje duivel huist.

WOII komt redelijk uitgebreid aan bod aangezien Christoph Petersenn dankzij zijn broer Alfons een baantje bij de overheid krijgt. Later blijkt dat hij zijn organisatie-talent in de adminstratie inzet voor het opzetten van een efficiënt systeem voor het indelen van slachtoffers die naar de kampen werden gestuurd en de 'gelukkigen' die konden ontsnappen aan het regime. Tot hij de namen van zijn eigen familieleden tegenkomt. De stad Lübeck hield zich gedurende jaren staande in woelige tijden van opstanden, oorlogen en verval.

Het boek lijkt een harde noot om te kraken, maar al bij al heeft het hele verhaal iets intrigerends.