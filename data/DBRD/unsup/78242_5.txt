De Ijstweeling van S.K. Tremayne is een andere thriller dan wat we de laatste tijd gewent zijn. In deze thriller vloeien geen liters bloed en vliegen er geen ledematen in het rond..
Deze thriller is voornamelijk gericht op het drama van een kind verliezen en wat dit geestelijk en in je gezin met je doet. Wat het extra bijzonder maakt is dat het overleden meisje, Lydia, (of is het toch Kirstie?) de helft van een eeneiige tweeling is. De meisjes lijken als twee druppels water op elkaar, er zijn geen uiterlijke verschillen te zien! Ook zijn ze 'geestelijk' met elkaar verbonden. Door een noodlotig ongeval komt 1 van de twee meisjes om, wat voor veel verdriet en verwarring zorgt in het gezin Moorcroft. Het overgebleven meisje heeft last van een identiteitscrisis, is ze Kirstie of is ze Lydia? Het drijft haar, en daardoor haar ouders, Sarah en Angus tot wanhoop. Ze denkt met haar dode zusje te kunnen praten en haar te kunnen zien, maar wat ze ziet is haar eigen weerspiegeling met haar ijsblauwe ogen.
Het gezin besluit te verhuizen uit Londen naar een eilandje in Schotland, een eigen eilandje met vuurtoren en een huis wat nodig moet worden opgeknapt. Ze denken in Torran met een 'schone lei' te kunnen beginnen. Maar de identiteitscrisis van het jonge meisje neemt steeds dramatischere vormen aan. Ook op haar nieuwe school gaat het slecht, ze heeft geen vriendinnetjes en wordt uitgemaakt voor 'spook'.
Ondertussen komt de relatie tussen Sarah en Angus onder vuur te staan als Sarah ontdekt dat Angus is vreem gegaan..
Maar heeft Sarah eigenlijk wel recht van spreken? Wat is er precies gebeurd op die noodlottige dag dat 1 van de meisjes is omgekomen? En hoe loopt het allemaal af?
Dit waren heel veel vragen die door mijn hoofd speelden tijdens het lezen van dit boek. Het verhaal zit ingenieus in elkaar en zit vol verrassingen. Het verhaal ging een totaal andere kant op dan ik had verwacht en ik bleef verbluft en vertwijfeld achter. De personages worden zo goed en duidelijk omschreven, dat je het idee hebt dat je er middenin zit. Zoveel diepgang in de personages, de gebeurtenissen en de ontknoping. Kortom, een geweldig, droevig en spannende psychologische thriller!