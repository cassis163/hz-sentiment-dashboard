Henk Westbroek, wie kent hem niet. Toch bevat zijn levensverhaal, rechtstreeks opgetekend uit Westbroeks welbespraakte mond door de Groningse journalist en auteur Martin Groenewold, veel nieuwe, smakelijke, bizarre en onthullende wetenswaardigheden over deze zowel geliefde als gehate Nederlandse zanger, tekstschrijver, componist, presentator, acteur en ondernemer. Als Westbroek eenmaal lekker in zijn praatstoel is weggezakt, is er geen houden meer aan, zo bewijst de biografie ‘Henk’ opnieuw. De uitermate rap van de tongriem gesneden Utrechtenaar schudt met jaloersmakend gemak de ene na de andere hilarische anekdote uit zijn mouw en geeft vlijmscherpe analyses over alles en nog wat. Onvoorstelbaar: wat die man in één jaar allemaal beleeft, maakt een ‘gewoon’ mens in twee levens nog niet mee. Goddank beschikt Groenewold over een gouden pen, zodat Westbroeks verhalen ook op papier vlekkeloos uit de verf komen. ‘Henk’ is vanaf de eerste tot de laatste letter smikkelen en smullen: van zijn tante die eigenlijk zijn moeder was, zijn verwoede pogingen om burgemeester van Utrecht te worden, de knetterende ruzies in de legendarische nederpopband Het Goede Doel tot aan het spraakmakende proces over zijn weggelopen Griekse landschildpad, Henks troeteldiertje. Westbroek - een universitair geschoolde socioloog - maakte naam als zanger van Het Goede Doel, maar was ook jarenlang actief in de politiek. Hij was te vinden in de kraamkamer van de politieke partijen Leefbaar Utrecht en Leefbaar Nederland, en werd door Pim Fortuyn gezien als diens gedroomde rechterhand. Westbroek weigerde dat laatste, zoals in de biografie uitvoerig wordt beschreven. Uiteraard maakt Groenewold ook ruim baan voor de immer getroebleerde verhouding tussen Westbroek en zijn vriend c.q. vijand Henk Temming, de ‘andere Henk’ van Het Goede Doel. Westbroek maakt evenmin van zijn hart een moordkuil als het gaat om zijn vroegere politieke tegenstanders en andere personen met wie hij om een of andere reden overhoop heeft gelegen, of over misstanden in de samenleving. Overigens - en dat is zeker ook de verdienste van de biograaf Groenewold - krijgt ‘Henk’ nergens het karakter van een afrekening. Groenewold heeft naar eigen zeggen ook uitvoerig onderzoek gedaan naar de handel, wandel en uitspraken van Westbroek. Het resultaat is een prachtige, sprankelende biografie over een markante Nederlandse popicoon. ‘Henk’ hapt heerlijk weg en verdient zonder meer een plaatsje op elke boekenplank!