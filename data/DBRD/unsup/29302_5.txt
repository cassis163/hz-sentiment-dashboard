Tijdens een winterse nacht verliest een jonge vrouw haar geheugen na een ongeluk met haar auto.
Wanneer zij in het ziekenhuis bijkomt is er niets wat zij zich herinnert, zelfs haar eigen naam niet. Uiteindelijk kiest zij zelf haar nieuwe naam: ‘Madeline’.
Gaandeweg, mede door afschuwelijke nachtmerries en morbide gedachten, komt zij er achter dat zij niet de persoon is die zijzelf en met name haar omgeving denkt te zijn.

Alhoewel zijzelf niets meer weet van haar verleden, achtervolgd haar verleden haar wel en is zij niet onopgemerkt gebleven.

Al snel blijkt dat de persoon die zij was voor het ongeluk deel uitmaakt van een levensgevaarlijk plan om de naderende dreiging van wereldwijde conflicten en chaos af te wenden.
Kiest zij, zonder kennis van haar eigen verleden, voor deelname aan dit levensgevaarlijke plan om de nieuwe mensen in haar leven te beschermen? Of laat zij haar verleden voorgoed achter zich?

Je leest het verhaal vanuit Madeline. Madeline is een krachtige persoonlijkheid die niets aan de verbeelding overlaat. Gedachten, gevoelens en handelingen zijn zodanig beschreven dat je jezelf in dit verhaal letterlijk in het hoofd van de hoofdpersoon bevindt. Ze is wreed en juist door het verhaal vanuit haar te schrijven, lees je deze thriller vanuit een ander perspectief dan je wellicht gewend bent.
Naast Madeline zijn er diverse andere personages, waarvan Paige voor mij naast de hoofdpersoon een redelijk grote rol speelt.
Hoever iemand gaat voor liefde is de vraag die ik mijzelf stelde wanneer ik las over de relatie tussen deze beide personen. Ik vond de ontwikkelingen rondom deze relatie dan ook zeer interessant om te lezen. Daarnaast heb ik (zonder spoilers te verklappen) niet eerder een boek gelezen met dezelfde aspecten van een relatie als in dit verhaal.

De schrijfstijl van deze thriller, is zoals ik eerder ervoer bij de Roman van dezelfde auteur, wederom uitzonderlijk te noemen. De auteur heeft zo’n prachtige wijze van woordgebruik en het beschrijven van details dat je niets anders kunt dan het ook echt voor je zien. Je beleeft het verhaal intens, hoe gruwelijk de details ook zijn. De schrijfstijl is vlot en leest prettig weg. De bedoeling van het verhaal en het gevoel dat het je hoort te geven komen duidelijk over.

Al bij het lezen van de flaptekst was mijn interesse gewekt. Ik ben gek op thrillers en hou van gruwelijkheden. Dit boek heeft de verwachtingen absoluut waargemaakt.
Het is een thriller op een ander niveau dan ik gewend ben door de onderlinge verhoudingen tussen de personages, maar ook door het heden en het verleden van de hoofdpersoon. Het geheugenverlies speelt een belangrijke rol en doordat de hoofdpersoon zichzelf weer opnieuw leert kennen, groei je als het ware met haar mee in het verhaal. De gruwelijke details van de gebeurtenissen zijn eveneens briljant verwoord en maakt dit boek met recht een thriller.
Het plot was voor mij ontzettend verrassend en maakt samen met een open einde dat ik het volgende boek zeker wil lezen!

Al met al, een boek dat de aandacht hoort te krijgen dat het verdiend. Voor mij is dit boek uniek, juist doordat het verhaal vanuit een ander perspectief geschreven is.

Jerrad Hoff heeft weer een prachtig boek geschreven met een verhaal vol dynamiek dat je niet onberoerd laat tijdens het lezen dan wel erna!
Een aanrader voor thriller liefhebbers die houden van gruwelijke details en morbide gedachten en zij die even net iets anders willen lezen dan de gebruikelijke ‘moordenaar versus held’ thrillers.