Zeemeermin is alweer het zesde boek van Camilla Lackberg met Patrik Hedström en Erica Falck in de hoofdrol.

In Fjällbacka is een man spoorloos verdwenen. Na maanden is hij nog steeds niet gevonden. Erica is zwanger  van een tweeling en heeft het af en toe best moeilijk. Een vriend van Erica, de bibliothecaris Christian Thydell, heeft zijn eerste roman geschreven, Zeemeermin. Tijdens de presentatie van zijn boek valt hij flauw als hij een boeket bloemen krijgt. Het kaartje aan het boeket heeft namelijk hetzelfde handschrift als de dreigbrieven, die hij al enige tijd ontvangt. Niet alleen Christian, maar ook zijn vrienden Eric en Kenneth hebben al eerder dreigbrieven ontvangen. Als dan ook de vierde vriend, Magnus, vermoord wordt gevonden in het ijs, onderzoekt het politieteam van Fjällbacka die vriendenkring. Erica gaat zich er ook mee bemoeien en ziet een oplossing in de Zeemeermin, het boek van haar vriend Christian. Zij gaat op eigen houtje op onderzoek uit en vindt een groot deel van de oplossing.

Ook dit boek van Camilla Lackberg heb ik weer met veel plezier gelezen. Er zijn weer verschillende verhaallijnen in dit boek: heden en verleden wisselen elkaar af. Ook zijn er weer persoonlijke beslommeringen van Erica en Anna in dit boek verwerkt: Erica is in verwachting van een tweeling en Anna is in verwachting van haar nieuwe vriend Dan. De karakters zijn goed uitgewerkt, zoals we van Camilla Läckberg gewend zijn. Het verhaal eindigt met een behoorlijke cliffhanger, zoals ze dat noemen. Je wilt meteen naar het volgende boek: Vuurtorenwachter. Vier sterren voor dit verhaal.