Tijdens de paasdagen van het jaar 1974 verdwijnt de familie Elvander. De familie die op het eiland Valö woont lijkt in het niets te zijn verdwenen. Alleen de eenjarige dochter van de familie, Ebba scharrelt nog rond door de eetkamer van het ouderlijk huis. De politie tast volledig in het duister en vindt geen enkele aanwijzing over wat er gebeurd kan zijn. Alles in het huis wijst erop dat de familie rustige feestdagen tegemoet zou gaan. Dertig jaar later keert Ebba maar haar man Mårten terug naar het eiland. Zij willen de dood van hun zoontje verwerken en het ouderlijk huis van de familie opknappen en verbouwen tot een bed and breakfast.

Dan probeert iemand het huis in brand te steken terwijl Ebba en Mårten slapen en een paar dagen later, als Mårten de vloer heeft opengebroken, vindt hij een grote opgedroogde bloedvlek. Inspecteur Patrik Hedström denkt dat deze recente gebeurtenissen te maken hebben met de verdwijning van dertig jaar geleden en hij start een onderzoek. Dat doet ook zijn echtgenote, de schrijfster Erica Falck die een boek over wat er met de familie Elvander is gebeurd wil schrijven.

Engeleneiland is de achtste misdaadroman van Camilla Läckberg over inspecteur Patrik Hedström en schrijfster Erica Falck. De eerdere boeken waren allemaal bestsellers en dan is het een hele uitdaging om met het achtste boek weer hetzelfde hoge niveau te halen of zelfs daarboven uit te stijgen. Camilla Läckberg is daar ruimschoots in geslaagd.

Het verhaal is ingenieus in elkaar gezet, kent verschillende verhaallijnen waarbij heden en verleden elkaar zonder problemen afwisselen, bevat veel goed uitgewerkte personages en er is aandacht voor de opkomst van het rechts-extremisme in de Zweedse politiek. De spanning wordt goed opgebouwd en de ontknoping is van grote klasse. Aan het einde van het verhaal, als alle puzzelstukjes op hun plaats vallen en alle verhaallijnen bij elkaar komen is het verrassend te ontdekken wat zich op Valö heeft afgespeeld en hoe dat doorwerkt in de actualiteit van vandaag.

Camilla Läckberg bewijst met Engeleneiland dat zij terecht beschouwd wordt als een van de beste misdaadauteurs die Zweden kent. Engeleneiland is een uitstekende misdaadroman die de moeite van het lezen zeer beslist waard is. Ik kijk uit naar haar volgende boek.