We lezen vanuit twee perspectieven: Sam en Bohemia. Sam is 17 jaar en is weggelopen van zijn ouders. Hij zoekt zijn heil in de grote stad, in de hoop opnieuw te kunnen starten. Bohemia, een meisje van 10, is voor de zoveelste keer samen met haar moeder verhuisd. Sam en Bohemia komen in hetzelfde appartementencomplex te wonen samen met onder andere de oude vrouw Isobel en haar hond Doormat en de eigenaar van het complex Steve die in de kelder van het gebouw woont. Het leven in dat gebouw is een georganiseerde chaos. Sam vergelijkt het met een mierenkolonie. Maar er is niet veel nodig om de balans te verstoren, want iedereen heeft wel iets te verbergen... Wat voor geheim draagt Sam met zich mee en waarom verdwijnt Bohemia?

Het is vanaf het begin al duidelijk dat Sam wegloopt voor zijn problemen, maar lange tijd heb je geen idee wat de reden ervan is. Dit komt tegen het einde van het boek pas aan bod. Hij wantrouwt iedereen en is zoveel mogelijk alleen, nou ja, zolang het hem lukt, want Bohemia wil vaak met hem spelen. Bohemia is erg na√Øef, Ze denkt dat ze oud genoeg is om voor zichzelf te zorgen, terwijl ze nog maar een kind is. Ze gaat niet naar school en heeft zelfs geen kleren die haar fatsoenlijk passen. Haar moeder kijkt nauwelijks naar haar om.

Bohemia laat de hond van Isobel graag uit en Isobel ontfermt zich op haar beurt maar al te graag over Bohemia. Ze heeft medelijden met het kind. De spanning neemt toe naarmate Bohemia wegloopt. De anderen in het complex hebben geen idee waar ze zou kunnen zijn of wat er is gebeurd. Zullen ze haar nog terug zien? Jij als lezer weet maar al te goed wat er aan de hand is, omdat je op dat moment ook nog steeds doorleest vanuit het perspectief van Bohemia. Dus terwijl iedereen in het complex in paniek is, lees jij wat Bohemia uitspookt.

Het boek laat zien dat iedereen geheimen heeft, ook al denk je diegene nog zo goed te kennen.

Al met al vond ik het een vermakelijk verhaal, wat goed te volgen was in het Engels. De bewoners van Number 33 Georgiana Street heb ik in mijn hart gesloten. Mocht je het boek in het Nederlands willen lezen: Dat kan! Het boek is vertaald onder de naam Mierenkolonie.