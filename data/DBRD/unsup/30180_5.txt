Een overtuigend en belangrijk boek over de kracht van meditatie en mindfulness. James Kingsland wisselt sfeervolle verhalen over Boeddha af met diepgaande neurologische verklaringen. Zelfs sceptici kunnen er niet meer onderuit: het werkt écht.

Siddhartha’s brein

In Siddhartha’s brein beschrijft wetenschapsjournalist James Kingsland wat er in onze hersenen gebeurt als we mediteren en hoe hierdoor op de lange termijn nieuwe verbindingen in ons brein ontstaan. Recente onderzoeken tonen aan dat de eeuwenoude methode van mindfulness een hulpmiddel is tegen de psychische gezondheidsproblemen van onze tijd: angst, stress, verslaving of stoornis. Siddharta’s brein is een wetenschappelijke benadering van mindfulness en een praktische gids tot meditatie, voor wie meditatie beter wil begrijpen en voor iedereen die tot nu sceptisch was.

Belangrijk en overtuigend

Mindfulness en meditatie winnen steeds meer aan populariteit. Ook wetenschappers voelen zich geïntrigeerd door deze trainen van je mindset. Onderzoeksjournalist James Kingsland schreef met Siddharta’s brein een baanbrekend boek dat zich richt op de invloed van mindfulness en meditatie op onze hersenen. Hij wisselt sterk geschreven sfeervolle verhalen over Siddhartha Gautama Boeddha af met diepgaande verklaringen over de hersenen. Hij haalt talloze onderzoeken aan. Vaak bevestigen zij de invloed van meditatie. Soms is Kingsland kritisch: bepaalde resultaten kunnen veelbelovend zijn, maar hij benadrukt ook dat nader onderzoek nodig kan zijn.

Wist je dat stress komt vanuit je vecht-of-vluchtreactie? Daar heb je ongetwijfeld van gehoord. We zijn eigenlijk afgeleerd om weer te ontspannen. Meditatie kan je helpen weer te ontspannen. Maar niet alleen tijdens het mediteren gebeuren er bijzondere dingen in je lichaam. Hoe meer meditatieuren je op de teller hebt staan, hoe meer je hersenen zijn veranderd. Je traint jezelf werkelijk om beter bestand te zijn tegen prikkels van buitenaf. Ook leer je je emoties te reguleren en je gedachten te zien voor wat ze zijn: voorbijgaand, als wolken. Je observeert zonder je ermee te identificeren.

Verwacht geen toegankelijk boek: het kan behoorlijk technisch worden. Wel is de opbouw geleidelijk. Op een toegankelijke manier is het verhaal van Boeddha verweven in een geheel van neurologische theorieën en Kingslands eigen zoektocht naar de wetenschap achter het boeddhisme. Gelukkig grijpt hij regelmatig terug op eerder aangehaald principes en onderzoeken. Juist zijn wetenschappelijke benadering maakt Siddharta’s brein een overtuigend en belangrijk boek. Al tijdens het lezen werd ik ervan overtuigd dat in het boeddhisme de sleutel ligt tot de balans die we in onze overprikkelde wereld zo dringend nodig hebben.

4,5 ster

(Deze recensie verscheen eerder op www.alexhoogendoorn.nl)