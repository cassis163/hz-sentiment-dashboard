Wie heeft er nooit iets van Willem Elsschot gelezen voor de verplichte boekenlijst op school? Ik heb zo'n 28 jaar geleden Lijmen/Het Been gelezen en wat vond ik het een saai boek. Nu had ik de kans om het boek te herlezen en vind ik het een veel beter boek. Lijmen/Het Been is een boek waar je van moet leren houden en ik vraag me af of een 16-jarige dat kan (uitzonderingen daargelaten). Zodra ik vertelde dat ik dit boek ging lezen, keek men mij raar aan en vroegen ze of ik gek was geworden: "dat boek ga je toch niet vrijwillig lezen?" Ik wel, ik heb er geen spijt van en ik heb er veel van geleerd (ook dankzij de leesclubdeelnemers).

Willem Elsschot is geboren als Alphonsus Josephus de Ridder. Hij heeft gewerkt in de handel, in de reclame en voor een tijdschrift. Dit zie je terug in dit boek, alle kennis en hoe hij over die wereld denkt, vind je hierin terug. Elsschot is als reclameman natuurlijk goed met woorden, hij heeft een grote woordenschat en zijn zinnen zijn soms hilarisch en zorgen ervoor dat wat je leest op je netvlies ziet.

Lijmen, in de betekenis van mensen lijmen, heeft 2 hoofdpersonages, namelijk Boorman en Laarmans, ook wel De Mattos genoemd. Laarmans komt in dienst van Boorman, die hem het lijmen leert. Ze verkopen advertenties, maar eigenlijk is het een hoop gebakken lucht en diegene die zich laten lijmen zullen daar heel lang spijt van hebben. Het verhaal neemt je mee in hun zoektocht naar mensen die lijmbaar zijn, hoe ze ze lijmen en of dat lukt en wat dan de gevolgen zijn. Er zit veel humor en spanning in het verhaal. De spanning voel je vooral onderhuids en tijdens het lezen vraag je je af of mensen zich laten lijmen of niet.
Lijmen is een boek dat af is. Toch kwam Elsschot jaren later met een vervolg Het Been. Het is een heel logisch vervolg, maar valt niet zonder Lijmen te lezen. De personages zijn in Het Been hetzelfde, maar wel gegroeid, ze zijn doorgegaan met leven.

Hoewel Lijmen al 95 jaar oud is, is het nog steeds actueel. Zelfs in deze tijd wordt er nog steeds gelijmd. Wie kent niet de verzekeringsadviseurs die je zoveel mogelijk aan je willen verkopen terwijl je het eigenlijk niet nodig hebt?

Voor iedereen die Elsschot gelezen heeft in zijn/haar jongere jaren: lees het opnieuw. Wees niet bang voor de Franse woorden, want achterin staat een woordenlijst. Ontdek de humor, de spanning en hoe het vandaag de dag nog actueel is. Geniet van zijn woordenschat, zijn overdrijvingen en spelletjes met woorden. Lees en ontdek.