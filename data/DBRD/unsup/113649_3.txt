De biografie van Sandra Berg is indrukwekkend. Als je die leest snap je onmiddellijk waar ze haar verhalen haalt. Ze verhuisde menig keer in haar leven. Behaalde heel wat diploma's en oefende uiteenlopende beroepen uit. Ze huwde drie keer en woont nu gelukkig met haar derde man in Zweden. Daar leeft ze in de natuur met haar dieren. Een heerlijke plek om haar familieromans, thrillers en liefdesromans te schrijven. Er staan maar liefst negenentwintig boeken op haar naam.

Het boek Molly's dagboek gaat over Molly die verhuist als ze door haar vriend aan de kant wordt gezet. Ze neemt haar dieren mee en koopt een paard dat ze gaat trainen. Het dagboek gebruikt ze om de gemaakte vorderingen in op te schrijven. Ze is gelukkig zo en heeft geen behoefte aan een nieuwe vriend. Tot er twee leuke mannen haar pad kruisen. Je kunt al raden waar haar dagboek vanaf dat moment om draait.

Wat opvalt is de compactheid van het boek. Iets kleiner dan een A5-formaat en stevig. Past netjes in een tas. De rug heeft dezelfde uniforme afwerking als alle boeken van Uitgeverij Cupido, herkenbaar. De afbeelding van het slotje op de cover doet het echt op een dagboek lijken. Op de achterflap staat dat de opbrengst van het boek gaat naar een goed doel. De korte inhoud is erg kort maar wel prikkelend.

De schrijfstijl van Sandra is meestal aangenaam om te lezen maar nogal rationeel voor in dit geval, een boek over passie. De schrijftaal is eenvoudig en leest vlot. Soms zitten er toch hier en daar storende zaken in. Zinnen die te lang zijn, waardoor je de draad kwijt raakt als lezer. Herhalingen van woorden die het schrijftechnisch niet zo mooi maken. Een schrijffoutje hier en daar. Het geeft een gevoel alsof er redactioneel dingen over het hoofd gezien zijn. Naast deze mindere dingen komen er heel wat mooie woordspelingen in voor. Teken dat Sandra Berg wel schrijftalent heeft.

Het hoofdpersonage Molly is best een grappige vrouw. Het type enthousiaste, ongedwongen, ik-neem-het-zoals-het-komt vrouw. Door haar onhandigheden komt ze in grappige situaties terecht. Dat geeft het boek een hoog humorgehalte. Als lezer krijg je door wat ze schrijft in haar dagboek een vrij volledig beeld van haar. Omwille van het feit dat ze thuis werkt en veel met de paarden bezig is krijg je regelmatig dezelfde belevenissen terug in haar dagboek. Als lezer geeft dat het gevoel van dit heb ik al een keer gelezen. Dat maakt het soms een beetje minder aangenaam

Het plot is in zijn geheel best goed. Zelfs voor een niet paardenliefhebber. Er komen wat technische paardentermen in maar op een luchtige begrijpbare manier beschreven. Het is een klassiek plot, dat wel. Twee mannen, één vrouw, maar de wijze waarop Sandra het schrijft, als een dagboek, is weer anders. Je krijgt er als lezer zelfs een aantal recepten bovenop. Molly' dagboek is een boek dat lekker wegleest maar weinig indruk achterlaat.