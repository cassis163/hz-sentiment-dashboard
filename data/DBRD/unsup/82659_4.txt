Isa Maron werd in 1965 geboren in Utrecht. Ze deed het gymnasium en studeerde in Amsterdam Economische Wetenschappen en Psychologie. Na haar studie werkte ze als marketeer bij onder andere Wolters Kluwer en Ahold. Sinds 2002 is ze met haar eigen bedrijf actief op het gebied van strategie en human resources. Isa woont met haar man en vier zoons in Amsterdam. Isa debuteerde in 2008 met Passiespel, een thriller over een werkende moeder die in de ban raakt van haar SM-minnaar. Het boek won de prijs van ‘Beste Nederlandse Vrouwenthriller 2008‘. In 2010 volgden Verboden verleden en de minithriller Vrij Zwemmen. In 2011 kwam Schaduwkant uit. Er verschenen verschillende korte verhalen van haar in verhalenbundels en onder andere in weekblad Margriet. Galgenveld is het eerste deel van de thrillerserie de Noordzeemoorden.

Kyra Slagter, 19 jaar, heeft door de verdwijning van haar oudere zus Sarina een fascinatie voor moord- en vermissingzaken gekregen. Wanneer het dode lichaam van Marc Gaullier, haar kunstdocent, tentoongesteld aan een lantaarnpaal gevonden wordt, is zij een van de eerste op de plaats delict. Ze probeert op haar eigenwijze manier de moordenaar te vinden en loopt hierdoor regelmatig in de weg van rechercheur Maud Mertens. Ook is ze op zoek naar haar zus, die 4 jaar geleden verdwenen is tijdens een vakantie. Het blijft niet bij dit ene slachtoffer. Ondanks het feit dat Maud Kyra een onmogelijk en irritant persoon vindt, maakt ze gebruik van de invallen van haar. Zo proberen ze ieder op hun eigen manier, de moordenaar te vinden.

Het verhaal wordt vanuit vier verschillende gezichtspunten geschreven. Ten eerste, en voor een groot deel, is daar Kyra, 19 jaar, ontzettend irritant en eigenwijs. Vastberaden om later rechercheur te worden. Dan hebben we rechercheur Maud Mertens, een moeder van een ‘echte’ puber. Vervolgens wordt de moordenaar aan het woord gelaten. Verder nog een mysterieuze verteller in Schotland. De schrijfstijl van Isa Maron is erg prettig, waardoor je snel door het verhaal dendert. De verhaallijnen lopen netjes naast en in elkaar. Aan het einde blijven er wat losse eindjes over maar dit is logisch, dit zal in het volgende deel worden opgepakt. Het verhaal boeit van het begin tot het eind en is een aanrader voor ieder die van een goede, eigentijdse thriller houdt. Hopelijk laat Isa Maron ons niet te lang wachten met het volgende deel. Kom maar op met deel twee!