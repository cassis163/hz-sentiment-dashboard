wat soms overkomt als kinderboekentaal.,Wat is de wereld toch heerlijk simpel. Aan de ene kant hebben we de terroristen, de moordenaars, de mafketels die de mensheid bedreigen. En aan de andere kant hebben we de politie, de FBI, de CIA, die ons burgers beschermen tegen dit gespuis. Keep it short and simple, moet James Patterson gedacht hebben. En zo hebben we in no time het tiende deel in de Alex Cross-serie uitgelezen.

In Zij Die Gaan Sterven krijgt FBI-agent Alex Cross te maken met de Russische terrorist De Wolf die dreigt een aantal wereldsteden op te blazen als er niet snel een flink geldbedrag betaald wordt. Als voorproefje worden enkele kleine steden met de grond gelijk gemaakt. Wat zijn de motieven van De Wolf? Wie is er bij betrokken? En wat is de rol van psychopaat Kolonel Shafer a.k.a. De Wezel?

Het proza van James Patterson is ontdaan van alle franje en teruggebracht tot de essentie, wat soms overkomt als kinderboekentaal. Dat leest in eerste instantie prettig weg en maakt het verhaal transparant, maar resulteert tegelijkertijd in een oppervlakkige weergave van de gebeurtenissen. Het levert een verhaal op met een beperkte diepgang en veel vaart. Sommige gebeurtenissen zijn vrijwel niet uitgewerkt en worden kort samengevat in compacte hoofdstukken van soms 1 à 2 bladzijden.

Wie de wereldproblematiek graag simplificeert en houdt van snelle aktiescènes, die is waarschijnlijk al fan van James Patterson en zal dit boek met veel plezier verslinden.