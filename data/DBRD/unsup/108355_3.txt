‘De ontknoping’ is het derde en laatste deel in de Endgame serie van James Frey, een spannende, soms wat gruwelijke serie. De twaalf bloedlijnen strijden om de drie sleutels en in ‘De ontknoping’ moeten ze de aarde redden. Hoe ze dat doen, dat wordt in de loop van het boek steeds duidelijker.

Ik moet wel zeggen dat ik er even in moest komen, want het was alweer even geleden dat ik de vorige twee boeken gelezen heb. Het was dan even wennen en ik wist niet helemaal meer hoe het verhaal in elkaar zat. Gelukkig deed James Frey af en toe tussendoor een terugblik, waardoor ik tijdens het lezen weer helemaal up to date was.

In dit deel vindt de ontknoping plaats (ja echt..) en dat heeft een behoorlijke aanloop nodig. Niet alleen krijgen de deelnemers aan Endgame nog flink wat tegenslagen voor de kiezen, het is op momenten ontroerend en soms zelfs zielig. Ik zag echt niet alles aankomen, en wat ik hoopte als einde kwam totaal niet uit.

Dat vond ik dan ook gelijk de kracht van ‘De ontknoping’, want het is fijn als je iets totaal niet ziet aankomen. Het maakt het lezen niet alleen boeiender, maar het verhaal in zijn geheel ook origineler. En origineel is Endgame zeker. In het laatste deel zijn de ontwikkelingen dan minder gruwelijk, dat betekent niet dat James Frey bang is om bepaalde situaties te vermijden. Integendeel, James Frey zet stappen die ik als schrijver misschien niet had durven nemen en dat vind ik tof.

‘De ontknoping’ eindigde dan misschien niet zoals ik verwacht had, ik heb er uiteindelijk wel weer van genoten en blijf het als YA-serie een onderschatte serie vinden.

James Frey heeft met ‘De ontknoping’ een waardig einde aan de Endgame serie geschreven. Het eindigde dan wel niet zoals ik hoopte, het was zeker origineel en bewonderenswaardig.