Mevrouw Hond maakt een schilderij van meneer Hond met een taart. Ze droomt ervan dat het schilderij aan de muur van een echt museum komt te hangen, tussen de andere kunstwerken van beroemde schilders. Maar dan wordt het schilderij gestolen!
Gelukkig zien een heleboel dieren het gebeuren en gaan ze met z’n allen achter de dief met het schilderij aan. Onderweg komen ze in het ene na het andere beroemde schilderij terecht. Maar zouden ze ook het schilderij van mevrouw Hond terug kunnen vinden?

Dit prentenboek is schitterend vormgegeven. Je wandelt al bladerend van het ene schilderij naar de andere. En dat geheel zonder woorden!

En dat laatste was echt even een uitdaging. Met mijn dochter van 3,5 begonnen we te kijken in het boek. Maar wat moest ik haar vertellen? Ik vond het best wel moeilijk. Dus vroeg ik gewoon aan haar: “Wat zie je gebeuren?”
En al gauw kwam ze erachter dat er een schilderij gestolen werd.
Vanaf dat moment werd het ook een spannend boek!

Op de achterkant staan een aantal vragen welke je kunnen helpen om goed je weg te vinden door het boek. Eigenlijk moet je beginnen bij de cover, want dat is ook de start van het verhaal. Maar dat realiseerde ik pas na afloop.

Wat erg leuk is dat er aan de binnenkant van de kaft afbeeldingen van schilderijen en de naam van de schilder (en beeldhouwer) bij staan. Hierdoor werd het ook een mooi zoekboek. Sommige waren wat moeilijker te vinden, zoals de poppetjes van Keith Haring en de tak van Salvador Dali. Maar je blijft hierdoor wel bladeren in het boek en genieten van de kunstwerken. En uiteindelijk herken je inderdaad de werken van: Van Gogh, Mondriaan of Picasso.

Wat trouwens ook erg leuk is (wanneer je kind het boek goed door heeft) om er een afbeelding van het origineel bij te pakken. Handig hiervoor is bijvoorbeeld de kunstencyclopedie voor kinderen (eveneens van uitgeverij Lannoo). Hierin zocht ik onder andere het schilderij van Salvador Dali op en daarna pakte ik de prent uit het prentenboek er dan bij. Mijn dochter zat er echt heel geconcentreerd naar te kijken maar begreep heel goed dat de prent uit dit prentenboek gebaseerd is op een echt schilderij. Heel leuk om die herkenning bij zulke jonge kinderen te zien!

Misschien moet je even over de drempel om een boek zonder tekst te kopen, maar ik raad het je zeker aan! Wij hebben in elk geval ontzettend veel tijd doorgebracht met dit prachtige boek, misschien nog wel veel meer dan wanneer er wel tekst in had gestaan!
Daarom krijgt Kunst met taart 5 sterren.

Graag wil ik boekenblog "indeboekenkast" en uitgeverij Lannoo bedanken voor het recenseren van dit boek.