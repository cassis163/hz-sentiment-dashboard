Hé jij, ben je daar eindelijk?’ zegt het kleine, pluizige bolletje tegen Maisie. Maisie heeft liefdesverdriet en weet niet meer zo goed wat ze met het leven aan moet. Gelukkig is daar Fuzzie, het pluizige bolletje, dat algauw haar favoriete compagnon wordt. Fuzzie helpt Maisie haar ex Florence te vergeten en leert haar met een nieuwe blik naar het leven kijken. En Maisie is niet de enige die zo’n mysterieus pluizig vriendje heeft gevonden. De verschillende vertelperspectieven doen ons kennismaken met diverse levensechte personages.  De wanhoop nabij, leren zij door Fuzzie weer van het leven genieten. Een filosofisch verhaal over liefdesverdriet en eenzaamheid en over de vragen die je jezelf zou moeten stellen. De rake overpeinzingen spreken rechtstreeks tot de verbeelding van de lezer en doen je je eigen leven onder de loep nemen.
Een hanna Bervoets fan
Ik las al eerder boeken van Hanna Bervoets en vooral met Alles wat er was wist ze mijn hart te stelen. Dit claustrofobisch aanvoelende post-apocalyptische verhaal deed me over mijn hele lichaam kippenvel krijgen en kwam met het grootste gemak op mijn favorietenlijstje terecht. Mede hierdoor waren mijn verwachtingen voor Fuzzie torenhoog. Hoewel ik ontzettend van dit filosofische verhaal heb genoten en meerdere keren een traantje heb gelaten vanwege de rake observaties van het pluizige bolletje, kwam het boek voor mij nog net niet in de buurt van Alles wat er was. Wat niet wegneemt dat ook Fuzzie zeker de moeite waard is.

Filosofie voor beginners
Fuzzie stelt moeilijke vragen over eenzaamheid, liefde en gelukkig zijn, maar geeft ook goede raad. “Bij mij kun je zijn wie je wilt zijn omdat ik weet dat jij altijd jij bent- nee, met mij aan je zijde hoef je nooit bang te zijn, geloof me, lief ding, bij mij ben je veilig.”

De poëtische schrijfstijl - bomvol quotes om in te lijsten - draag bij aan de ingetogen, bijna melancholische sfeer. Als lezer ben je geneigd even stil te staan bij de vele overpeinzingen en je eigen geheugen te raadplegen. Wanneer is de laatste keer dat jij nog eens naar de wolken hebt gekeken? Of naar het park bent gefietst? En heb je in de supermarkt al eens het plafond bestudeerd?

Eerlijke en diverse personages
Hanna Bervoets heeft ervoor gekozen om niet één, maar meerdere hoofdpersonages te bedenken en deze personages zijn levensecht. Het gaat vooral om mensen met liefdesverdriet of eenzame mensen; mensen die wel een knuffel of een paar warme armen om zich heen kunnen gebruiken. De personages twijfelen aan zichzelf en anderen, durven verliefd te worden, maar worden ook gekwetst. Tijdens het lezen bouwde ik echt een band op met verschillende van hen. Van de verlegen Maisie tot de gepensioneerde Diek met zijn trouwe viervoeter, dit zijn uit het leven gegrepen personages, die je in het dagelijks leven zomaar op straat kunt tegenkomen.

Zeker in een wereld doorspekt van sociale media, waarop mensen hun perfecte leven etaleren, is een boek als deze nodig. Niet alleen doen de filosofische vragen van Fuzzie je nadenken over je eigen leven, je beseft ook maar weer dat niet iedereen elk moment van de dag gelukkig is, wat zijn/haar social media profiel ook mag beweren. En zo'n pluizig bolletje dat je vol liefde met je neus op de feiten drukt? Dat kan iedereen zo nu en dan wel eens gebruiken!

Eerlijk, filosofisch en troostrijk verhaal over een pluizig bolletje ★★★★☆
Deze recensie verscheen ook op Boekvinder.be.