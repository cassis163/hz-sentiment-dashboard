Na de ‘Peculiar Children’-trilogie zet Ransom Riggs (1979) de avonturen van Jacob, Emma en de rest van de bijzondere kinderen voort in A Map of Days. Deze Young Adult-roman gaat verder met de serie én is tegelijkertijd de start van een fonkelnieuwe trilogie.
Jacob is weer terug thuis bij zijn ouders. Na het aanhoren van zijn vreemde verhalen over wat hij allemaal heeft uitgespookt toen hij vermist was, zijn zij van plan om hem, voor zijn eigen bestwil, in een gekkenhuis te stoppen. Miss Peregrine en haar kroost steken daar echter een stokje voor. Voor Jacob het weet, zit zijn huis vol met vrienden die geen idee hebben hoe ze zich normaal moeten gedragen. Tot overmaat van ramp lijken er achter de schermen allerlei ontwikkelingen gaande te zijn binnen de bijzondere wereld, maar Miss Peregrine wil hem daar niets over vertellen.
Het feit dat A Map of Days de draad weer oppakt precies waar het verhaal in het laatste deel van de vorige trilogie geëindigd is, is meteen problematisch. Riggs moet immers de personages, hun gaven en hun onderlinge relaties voorstellen aan kersverse lezers van de serie. Ondertussen is het natuurlijk ook de bedoeling dat fans zich niet vervelen. In een poging om beide groepen lezers te behagen, verzandt het begin in een lange, ronduit saaie introductie die voor niemand interessant is. Voor mensen die met dit boek voor het eerst de wereld van de bijzondere kinderen betreden, ontbreekt een ‘hook’ die uitnodigt tot verder lezen, terwijl de fans getrakteerd worden op informatie die hen allang bekend is. Missie mislukt, dus.
Gelukkig duikt na zo’n honderd pagina’s de plot op. Riggs put hier – heel slim! – uit een deel van het verleden van de grootvader van Jacob waarover ook de diehard-fans weinig weten, namelijk de periode in zijn leven waarin Abe actief was als “hollow hunter”. In de loop van Jacobs zoektocht naar wie zijn grootvader nou eigenlijk echt was, komt ook een andere belangrijke vraag naar voren: wat wil Jacob? Tot nu toe heeft hij krampachtig vast proberen te houden aan de normale wereld terwijl hij, dankzij zijn gave en Emma, ook een sterke connectie voelt met de bijzondere wereld. De tijd zit eraan te komen dat hij zal moeten kiezen.
Waar in voorgaande boeken Groot-Brittannië het decor van de actie was, spelen de gebeurtenissen zich nu af in Amerika. Riggs maakt hier gebruik van door een verfrissend nieuwe samenleving neer te zetten. Op de achtergrond borrelt het onder de bijzondere mensen. Het is niet meer zo vanzelfsprekend dat degenen die ooit de dienst uitmaakten nog steeds aan de macht blijven. Ondertussen komen Jacob en de anderen er van dichtbij achter dat de Amerikaanse bijzondermaatschappij nauw verwant is met de geschiedenis van de Verenigde Staten en hierdoor heel anders functioneert dan die in het Verenigd Koninkrijk. Er wordt een aantal nieuwe personages geïntroduceerd - van de voormalige “hollow hunter”-partner van Abe met een “hollow” als huisdier tot een jonge vrouw bij wie zich net een krachtige gave heeft geopenbaard - die stuk voor stuk intrigerend zijn.
Met A Map of Days voegt Riggs een volwaardig nieuw hoofdstuk toe aan deze spannende serie. Eigenlijk zijn alle aanvullende elementen een verbetering. Dat sukkelige begin moet je maar voor lief nemen, want dat maakt het boek ruimschoots goed met de actie die volgt.