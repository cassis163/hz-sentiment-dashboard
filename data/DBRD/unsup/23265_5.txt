Wat verborgen is, is het eerste deel van de Bergman-kronieken van auteur Hjorth Rosenfeldt, waarin psycholoog Sebastian Bergman de hoofdrol heeft in het oplossen van politiezaken. In wat verborgen is raakt Bergman betrokken bij het onderzoek naar de moord op de 16-jarige Roger Erikson. Deze jongen is teruggevonden in een afgelegen gebied, en lijkt door veel messteken om het leven te zijn gebracht. Een specialistisch team doet onderzoek naar de moord.

Deze thriller is een echte Scandinavische thriller en zeer meeslepend, waardoor je continu wilt blijven lezen. Zoals in veel Scandinavische thrillers is het tempo van het verhaal niet hoog, maar je wordt stap voor stap meegenomen in het moordonderzoek en op deze manier kun je als lezer meespeuren naar de dader. Tot het eind van het boek blijft het spannend wie de dader is. En als je uiteindelijk denkt te weten wie de dader is, blijkt dat je toch op het verkeerde been bent gezet door de auteur en word je verrast door de echte moordenaar.

Hoofdpersonage Sebastian Bergman is zoals je in veel van dit type boeken ziet een man die ook zijn eigen gebreken en problemen heeft. Deze zaken beïnvloeden hem en maken hem niet altijd de makkelijkste man om mee samen te werken. Hij is eigenzinnig, maar weet er wel voor te zorgen dat het rechercheteam de juiste dader weet op te sporen.

Het boek is geschreven vanuit wisselend perspectief, op deze manier krijg je het verhaal vanuit meerdere personen mee en ken je hun persoonlijke gevoelens en begrijp je de onderlinge verhoudingen in het onderzoeksteam. Ook zijn er stukken geschreven vanuit het perspectief van de moordenaar, het is dan onbekend wie degene is, maar het geeft wel een beeld van deze persoon en zijn motivatie. De keus om de moordenaar aan het woord te laten, zorgt voor mysterie en veroorzaakt nieuwsgierigheid bij de lezer, een goede keus van de auteur.

Auteur Hjorth Rosenfeldt is eigenlijk een Zweeds schrijversduo dat bestaat uit Hans Rosenfeldt en Michael Hjorth. In hun boeken combineren ze hun krachten en kwaliteiten. Oorspronkelijk begon het verhaal van Sebastian Bergman als televisieserie (Den Fördömde), maar toen dit een succes bleek is het schrijversduo ook boeken gaan schrijven over Bergman en de andere personages uit de serie. Het is inmiddels een succesvolle reeks, waarvan Wat verborgen is het eerste deel is.

Wat verborgen is, is een spannende en meeslepende thriller. Je wordt als lezer meegenomen in het moordonderzoek en wordt voortdurend op het verkeerde been gezet. Door een wending aan het eind van het verhaal blijft het tot de laatste pagina’s onduidelijk wie de dader is. Een veelbelovend eerste deel van de thrillerreeks over psycholoog Sebastian Bergman!