Pfeijffer ken ik vooral als columnist van de NRC-Next, maar in dit boek bewijst hij dat hij ook, of misschien wel vooral, een goede schrijver is. ‘La Superba’ is een kostelijk boekwerk waarin Pfeijffer vertelt over zijn belevenissen als hij een tijd in Genua, bijgenaamd La Superba, gaat wonen.

En zo lezen we over werkelijk van alles. De toon wordt meteen gezet met een bizarre verwikkeling rondom een afgezaagd been dat Pfeijffer in de vuilnis vindt. Hierna lezen we onder meer over zijn fantasieën over het mooiste meisje van Genua, een serveerster in een bar die hij frequenteert, het tragische einde van een Engelsman die naar Genua is gekomen om zich dood te drinken, het schrijnende avontuur van een Afrikaanse asielzoeker, een zakenavontuur rond een te koop staand theater dat scheef loopt, een romance met een oude rijke vrouw die niet zo rijk blijkt te zijn en, ten slotte, de ontmoeting met de travestiet van wie het afgehakte been was. Dit alles beschrijft Pfeijffer in een heerlijk barokke en soms zelfs poëtische stijl, waarin ook de humor en ironie nooit ver weg zijn. Conclusie: een zeer onderhoudend boek. Lezen!