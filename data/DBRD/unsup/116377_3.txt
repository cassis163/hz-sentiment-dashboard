Over het algemeen wordt ons kleine landje geregeerd door vrouwelijke thrillerauteurs, maar zo nu en dan zit hier ook weer eens een man bij. De verloren dochters is het pas geleden verschenen debuut van Arjan Hoks. Hoks die werkzaam is als beleidsadviseur bij de provincie Friesland.

De verloren dochters speelt zich af in Rotterdam, waar de auteur zelf ook korte tijd woonachtig was.
Walter, jarenlang werkzaam geweest bij de politie in Amsterdam, heeft nu samen met Gem zijn eigen detectivebureau in Rotterdam. Ze houden zich voornamelijk bezig met zedenzaken. Op een dag roept een wanhopige vader de hulp van het duo in zijn dochter op te sporen. De op het eerste gezicht makkelijke zaak, lijkt iets gecompliceerder te liggen. En als snel begeven Walter en Gem zich in het gevaarlijke wereldje van gedwongen prostitutie en vrouwenhandel.

Hoks heeft een zeer toegankelijke en plezierige schrijfstijl en verrast zo nu en dan met prachtige zinnen. Je hebt vanaf de eerste bladzijde hierdoor gelijk een klik met het boek. De hoofdpersonen worden voldoende uitgediept en het verhaal heeft behoorlijk wat vaart. Minpunt vond ik dat je al vrij snel weet hoe de vork in de steel zit, ook omdat de auteur net iets teveel weggeeft. Af en toe vond ik het ook iets teveel lijken op een spannende aflevering van bijvoorbeeld Baantjer of Flikken Maastricht, wat aan de andere kant toch ook weer een pluspunt is.

Al met al heeft Hoks met dit debuut een prima thriller afgeleverd die zeker garant staat voor de nodige uren leesplezier. Ik ben benieuwd of dit het begin is van een reeks met het duo Walter en Gem of dat dit een eemalig optreden was van dit duo.

★★★½