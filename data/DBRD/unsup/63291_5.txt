In het boek Eat, Pray, Love vertelt de schrijfster Elizabeth Gilbert haar eigen verhaal. Over de periode van depressie, zich diep ongelukkig voelend en met een moeizaam en uiteindelijk stuklopend huwelijk. Niet wetende hoe ze nu verder moet met haar leven, besluit ze er een jaar op uit te trekken. In dat jaar wil ze de dingen gaan doen waar ze diep van binnen eigenlijk al zo lang naar verlangt: Italiaans leren in Italië, meer over God leren in een Ashram in India en kennis vergaren bij een medicijnman in Bali.
Dit blijkt een goede keus. Het wordt een zoektocht die haar zoveel meer brengt dan ze ooit had durven dromen. Zo leert ze in Italië niet alleen het Italiaans spreken, maar sluit ze ook vriendschappen voor het leven en krijgt ze door de smaak van het heerlijke Italiaanse eten ook weer zin in het leven. Voor het eerst in lange tijd heeft ze weer het gevoel dat ze leeft. Maar dat ze haar depressie en haar mislukte huwelijk niet thuis in Amerika heeft achter kunnen laten merkt ze al in Italië, vooral in India. Waar ze niet alleen God maar bovenal zichzelf tegen komt. Bij dat laatste wordt ze een handje geholpen door de cynische en scherpzinnige Richard die haar regelmatig een spiegel voor houdt. Er ontwikkeld zich een bijzondere vriendschap.
In het derde deel van het boek verblijft ze de laatste vier maanden op Bali, waar ze bij medicijnman Ketut kennis vergaart over medicijnen, genezing, het leven en Bali zelf. Als bonus ontmoet ze Felipe, een Australische Braziliaan die op Bali woont. Maar haar hart weer aan iemand geven was wel het laatste wat ze van plan was.

Elizabeth Gilbert laat op een open en eerlijke manier zien dat het leven niet makkelijk en soms zelfs ronduit akelig is. Je kunt wel naar de andere kant van de wereld reizen, maar je neemt jezelf altijd mee. En dus ook je pijn en verdriet. Door aan zichzelf te werken leert ze (en door haar boek ook ons) hoe ze de dingen ten goede kan keren en het beste uit het leven kan halen.
Een absolute aanrader is Eat, Pray, Love! Hij staat bij mij alweer op mijn to-read-again-list. Over een tijdje ga ik hem zeker nog eens lezen. En misschien nog wel een keer…