Duorecensie "De offerschalen van Satan" - Robert Thomson
Genre; Roman
Uitgever; B:klight
ISBN; 9789491472664
Uitvoering; paperback
Aantal pagina's; 252
Uitgave; september 2014

De frivole en onbezonnen Paula van Laken valt tot ieders verbazing voor de onbeholpen charmes van advocaat Marcel Aalbers. Hij komt uit een streng gereformeerd milieu, maar dat vergeeft ze hem. Eenmaal getrouwd ontdekt ze pas wat zijn opvoeding bij hem losmaakt. Paula wordt het doelwit van zijn opgekropte frustraties. In een driftaanval slaat hij haar het ziekenhuis in.
In de twee jaar dat Marcel zijn straf uitzit probeert Paula met hulp van hartsvriendin Jolijn haar leven weer op de rit te krijgen. Mannen heeft ze afgezworen en kinderen krijgen is door de mishandelingen voorgoed van de baan. Dan ontmoet ze de steenrijke Jack. Voorzichtig durft ze weer van het leven te genieten. Maar het noodlot slaat opnieuw toe, heftiger dan ze ooit had verwacht.
Een doordringende en beklemmende roman over geweld en geluk, leven en dood.

Lezers; Nancy & Patrice (beide team DPB)
Recensie samengesteld door Patrice
Recensieboeken door Uitgeverij B:klight beschikbaar gesteld, waarvoor hartelijke dank!

Over de auteur

Robert Thomson, romanschrijver vanaf 2009, heeft een eigen, soms rebelse kijk op het leven. Het uitwerken van de karakters van en de gebeurtenissen rond zijn personages, waarbij la condition humaine een prominente rol vervult, vindt hij de essentie van een goede roman. Eerder verschenen romans van zijn hand: “Een onverwachte erfenis” en “De zwarte spiegel” (2012). “Een obsessieve drang” (2013)

Cover

Patrice; De cover is niet echt fantastisch. Niet opvallend, totdat je de titel leest. Die is wel heel intrigerend, roept vragen op. Maar een roman? Nee, het is echt een thriller. Een magere 6.

Nancy; Aan de cover te zien zou je niet merken dat dit werkelijk een heftig boek is. Ook de vermelding ‘roman’ vind ik niet zo goed passen bij dit boek, dit is naar mijn mening een echte thriller. Ik heb ook gemerkt dat de uitgeverij zich nogal eerder aan dezelfde soort foto’s houdt. 5 punten.

Samenvatting van het verhaal

Nancy; Paula leert Marcel kennen in de kroeg en algauw hebben ze verkering. Dit tegen de zin van haar hartsvriendin Jolijn die hem maar een raar type vindt en niet helemaal passen bij haar zo levendige vriendin.

Patrice; De altijd vrolijke en levenslustige Paula is gevallen voor de knappe en ietwat stille advocaat Marcel. Haar soulmate en vriendin van het eerste uur Jolijn vindt hem maar niks maar accepteert de keuze van haar vriendin. Wanneer Paula na een maand kennis gaat maken met de ouders van Marcel komt ze van een koude kermis thuis. Maar ja, ze vindt hem zo leuk en wil het wel een kans geven, ongeacht de verschillen die er duidelijk zijn.

Nancy; Als Paula voor de eerste maal naar Marcel’s ouders gaat merkt ze direct dat zijn ouders haar totaal afkeuren. Ze vinden Paula geen geschikte kandidaat voor hun zoon en het bezoek loopt op een sisser af. Paula zelf komt uit een welgestelde familie, een totaal ander milieu dan Marcel’s familie.

Patrice; De verschillende achtergronden tussen de twee zorgen voor spanning maar ook voor uitdagingen. Paula besluit het een kans te geven en accepteert zelfs zijn huwelijksaanzoek.

Nancy; Nog voor de eerste huwelijksnacht is voltrokken zit Paula al in een nachtmerrie. De altijd zo bedeesde Marcel ontpopt zich tot een monster.

Patrice; Van thuis uit is Marcel orthodox-gereformeerd en wat Paula ook doet, het is niet goed. Na de huwelijksnacht is er niets dan teleurstelling en het gevoel dat ze een vergissing heeft gemaakt.

Nancy; Haar leven is zo fel veranderd en het lijkt wel of hij Jeckell & Hyde is. Hij is een echte psychopaat en als een slaaf moet ze doen wat haar wordt opgedragen. Haar vriendin Jolijn en haar moeder vermoedden dat er iets mis is maar Paula zwijgt in alle toonaarden. Ze kan het gewoon niet opbrengen om hen de horrorverhalen te vertellen.

Patrice; Uit schaamte speelt ze naar de buitenwereld poppenkast, zij heeft nu eenmaal voor hem gekozen en ach, hij heeft echt wel zijn zorgzame momenten.

Nancy; Zowel Marcel als zijn ouders worden gemener tegen haar en ze genieten er enorm van om haar te vernederen. Ze is totaal uitgeput en ze beschouwt haar huis als een gevangenis en ze moet constant op haar hoede blijven voor hem.
Na een incident wordt hij zo woest dat hij haar het ziekenhuis in slaat met alle gevolgen van dien.

Patrice; Totdat ze in het ziekenhuis komt te liggen. Dan is de schijn niet meer vol te houden naar haar familie en vrienden toe en komt de waarheid aan het licht.

Nancy; Marcel krijgt een straf opgelegd van twee jaar en Paula is werkelijk bevrijdt. Zachtjes aan hersteld ze en bouwt haar leven terug op en dan leert ze de steenrijke Jack kennen.

Conclusie

Patrice; Waanzin(nig). Dat is hét woord voor dit verhaal. In het eerste deel van het boek lees je een onwaarschijnlijk horrorscenario waarin de jonge Paula terechtkomt. Op een indringende en heftige manier beschreven trekt Thomson je het verhaal in en er is dan geen andere optie dan het ineens uit te lezen, wat dus ook gebeurd is. Bizar….

Nancy; In dit boek volgen we het leven van Paula en haar echtgenoot Marcel tot die zijn straf moet uitzitten. We maken ook uitgebreid kennis met de familie van Paula die haar altijd door dik en dun steunen en dit telt ook voor haar hartsvriendin Jolijn. In het deel na haar echtscheiding met Marcel maken we kennis met Jack en hoe hun relatie is .

Patrice; Wanneer de schokkende feiten zo op papier staan is het zo nu en dan wel even slikken. Heftig en oh zo realistisch neergepend in een heerlijke schrijfstijl. De zwarte kousen bestaan immers, het is zeer zeker niet ondenkbaar dat een dergelijke situatie plaatsvindt. Mensen slaan nu eenmaal door, overtuigd van hun gelijk, hun visie op alles. En dat daar weleens een andere mening of mogelijkheid tegenover staat is voor hen vaak ondenkbaar, zo ook in dit verhaal.

Nancy; Wat me ook altijd verbaasd is dat de slachtoffers zich nog schuldig voelen ook, dat ze nog te doen hebben met hun echtgenoot die haar bijna halfdood heeft geslagen. Dit brengt bij mij onbegrip naar boven, dit kan ik absoluut niet begrijpen.

Patrice; Het tweede deel van het verhaal is minstens zo indrukwekkend maar totaal op een andere manier. Hier lees je het leven ná de ellende, althans dat zou je denken. Ook hier zit je zo nu en dan letterlijk op het puntje van je stoel, wegleggen is nog steeds geen optie. De personages dwingen sympathie bij je af, vooral de twee hartsvriendinnen en de familie. Het stilzwijgend begrip van de moeder van Paula is zo moeder eigen.

Nancy; Marcel beschouwt zijn geloof als heilig maar dan wel in zo’n danige vorm dat de vrouw altijd de zondares blijft. Hij vindt dat ze namelijk niet te klagen heeft. Dat dit nog plaats vindt de dag van vandaag daar heb ik geen woorden voor, dit is echt iets middeleeuws naar mijn mening.

Beoordeling

Patrice; Het is haast ondenkbaar dat deze emoties, sowieso eigenlijk het gehele boek, door een man zijn beschreven. Dat laatste is een welgemeend compliment! Erg mooi en menselijk neergezet.

Nancy; Dit is mijn eerste kennismaking met Robert Thomson en zal zeker niet de laatste zijn. Dit is een thriller met veel emoties, woede en vooral afschuw dat ik gevoeld heb tijdens het lezen van dit boek. Ik durf eerlijk te bekennen dat er meerdere traantjes zijn gevloeid bij het lezen van sommige passages, iets wat mij zelden overkomt. Het was met momenten zo heftig dat ik het boek eventjes terzijde moest leggen maar toch de drang had om verder te lezen om te lezen hoe het met haar vergaat.

Patrice; Thomson heeft een indrukwekkende roman geschreven die écht bij je binnenkomt. Spannend, emotioneel, verwarrend maar ook verbazingwekkend. Een verhaal dat niet snel loslaat.

Nancy; Hoe je zoiets allemaal kunt verwoorden is echt subliem. Wat een mens allemaal moet kunnen verwerken en opnieuw terug omhoog klauteren om dan weer in een diepte te vallen. Hoeveel kan een mens eigenlijk hebben in zijn leven denk ik dan zo.
Ik heb dit echt moeten laten bezinken vooraleer ik aan mijn recensie kon beginnen, dit grijpt je echt naar de keel. Zijn verhaal heeft me dan ook diep geraakt. Kortom, een rollercoaster van emoties.

Patrice; Een verhaal dat je echt zou moeten lezen. 4,5 ster

Nancy; Robert heeft ook een enorme vlotte en heerlijke schrijfstijl en sommige woorden en gezegden deden mij toch glimlachen, als Vlaamse ken ik deze uitdrukkingen en woorden niet en ik vind het dan ook heel plezant en meteen leerrijk. Ook hoe hij zo verschillende emoties kan weergeven is echt prachtig. Ik kijk er naar uit om nog meer boeken te lezen van Robert !!
Ik geeft dit boek een dikke 4 sterren!!

http://perfecteburenleesclub.blogspot.nl