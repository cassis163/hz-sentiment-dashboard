Met dank aan A.W. Bruna Uitgevers voor het recensie-exemplaar.

Auteur: Belinda Bauer

Oorspronkelijke titel: The Beautiful Dead

Vertaling: Valérie Janssen

Uitgever: A.W. Bruna

Aantal pagina’s: 320

Genre: Literaire Thriller, NUR 305

Verschijningsdatum: 23 mei 2017

Over de auteur:
Belinda Bauer heeft gewerkt als journalist en scenarioschrijfster. In 1993 won ze met haar eerste scenario de Carl Foreman/Bafta Award for Young British Screenwriters.
Inmiddels gebruikt ze haar filmideeën voor boeken. Haar boek Rusteloos land, het eerste deel van de Exmoor-trilogie , won de Gold Dagger Award, een uitzonderlijke prestatie voor een debuut.
Daarna volgden Opgesloten, Verdiende loon.
In 2013 won ze voor al haar werk de CWA Dagger in the Library, en in 2014 werd de standalone thriller Wat dood is gekozen tot ‘Crime Novel of the Year’. Belinda Bauer woont in Wales.

( Bron: www.awbruna.nl )

Cover:
Beetje drukke cover en toch weet het de aandacht te trekken. De koptekst is voor mij ronduit een binnenhaler. Daar word ik echt bloednieuwsgierig van!

Achterflap:

Hij zou haar kunnen doden.
Zij zou het kunnen toelaten.

Eve Singer is op zoek naar de dood. Haar carrière als misdaadverslaggever lijkt voortijdig aan zijn eind te komen en ze is bereid om alles te doen om haar op sensatie beluste publiek tevreden te stellen.
De moordenaar is ook op zoek naar de dood, om aan iedereen de schoonheid van het sterven te laten zien. Hij kondigt zijn macabere optredens van te voren aan en zorgt ervoor dat deze voor iedereen te zien zijn.
Wanneer de moordenaar contact opneemt met Eve, grijpt ze deze kans om als eerste de moorden te verslaan met beide handen aan.

Mening:
De schitterende doden is voor mij het eerste boek van de hand van Belinda Bauer, wel voeg mij maar toe in het rijtje ‘Ik ben fan!’

Na een bloedstollend begin, waar je hart sneller van gaat kloppen en je nekharen van overeind gaan staan, maak je kennis met hoofdpersonage Eve Singer. Eve is misdaadverslaggever bij iWitnessNews, heeft een rottige baas en een meer dan toffe collega, Joe. Concullega’s die je achter het behang wil plakken maken haar werkwereld compleet.

Thuis zorgt Eve voor haar dementerende vader, Duncan. Waar je het ene moment vol afschuw verschrikkelijke gebeurtenissen in gelanceerd wordt,
weet Bauer je het volgende moment te ontroeren met het beschrijven van onderlinge relaties en wat Alzheimer is en kan doen. Voeg daar toffe side-kicks als een meneer Elias, beveiliger Aguda , inspecteur Huw Rees aan toe en je zit gewoon in je boek gebeiteld.

Tijdens het lezen ontwikkelde zich langzaam maar zeker echt feeling met Eve. Deze stoere, sympathieke, moedige vrouw is niet altijd handig in het beslissingen maken, maar hoe begrijpelijk is dat in zulke bizarre situaties en ze heeft het hart op de juiste plek. Over het hart gesproken… Hoe origineel en gaaf vond ik de insteek van de moordenaar zeg! Het is natuurlijk gewoon ziek,
maar die gedachtegang, dat hij zijn donorhart ‘levend’ houdt door middel van het doden van mensen, wordt werkelijk fraai gebracht en beschreven.

”De mensheid kent slechts twee stadia van waarheid en schoonheid: De nieuwgeborene en het lijk…”

Dit boek levert een wel heel compleet thrillerpakket: het is spannend, gevuld met actie en een tik humor. Het is ijzingwekkend, wreed, bruut en jawel, het is ook feelgood! Is het verhaal in zijn geheel volledig geloofwaardig? Misschien niet, maar who cares? Ik zat volledig in een geweldige ‘film’, ik ging er volledig in mee, wat een leesgenot!

Conclusie:

Schrijfstijl: 4
Leesplezier: 4.5
Plot: 3.5
Psychologie: 4
Originaliteit: 4
Spanning: 4

Vier stralende sterren voor De schitterende doden.

Karin Meinen.