Hoewel Charlotte Link in Duitsland een fenomeen is, met vijftien boeken op haar naam (meer dan 10 miljoen exemplaren verkocht), kennen we haar in Nederland uitsluitend van Het huis van de zusters en Het einde van de stilte. Gevoelige romans met een misdadig tintje. Haar nieuwste boek De vreemde gast is een meeslepende psychologische thriller. 

Het boek begint even flitsend als angstaanjagend. In een hoog tempo worden een aantal gruwelijke gebeurtenissen en een reeks psychologische dramas neergezet. Al in de proloog schrijft een door haat verteerde man een brief aan ene Sabrina waarin hij meldt dat hij haar en Rebecca op beestachtige wijze zal laten lijden en vermoorden. Een hoofdstuk later wordt in Munchen een ouder echtpaar midden in de nacht vermoord. Voordat de lezer 40 paginas verder is heeft hij/zij kennis gemaakt met Karen, een depressieve vrouw met huwelijksproblemen, met het jonge echtpaar Inga en Marius, dat ook huwelijksproblemen heeft en dat met een onbekende man, de getourmenteerde Maximilian, naar Zuid-Frankrijk rijdt. Daar aan de azuurblauwe kust maken Inga en Marius kennis met Rebecca, een mooie 40-jarige weduwe die op het punt staat zelfmoord te plegen. Niet veel later verdwijnt Marius spoorloos als hij met zijn jonge vrouw tijdens de mistral gaat varen. Uiteraard hebben al deze mensen en gebeurtenissen met elkaar te maken. Maar wat is het verband? En wanneer vallen de volgende slachtoffers?

Het verhaal van de De vreemde gast is onvoorspelbaar in haar voorspelbaarheid. In de proloog wordt meteen al duidelijk gesteld dat er een grote onbekende is die in het verleden heeft moeten lijden omdat hij onheus bejegend is en dat hij gezworen heeft om wraak te nemen. Het is nu aan de lezer om uit te vinden wie van de personages die de revue passeren mogelijkerwijze de sinistere wreker zal blijken te zijn. Charlotte Link is een meesteres in misleiding. Zij leidt ons tal van doodlopende wegen in, om ons daarna met een onverwachte duw in de rug een andere richting op te laten lopen en denken. Er is houvast, maar die blijkt keer op keer de vorm te hebben van een met groene zeep ingewreven glijbaan. Dat maakt het boek zenuwslopend spannend.

De sfeer van De vreemde gast is er een van wanhoop, vervreemding, eenzaamheid en ongeluk. Alle personages dragen een zware last met zich mee: onvervulde liefde, gedoofde liefde, verloren liefde, ontrouwe liefde. Kortom, liefde zonder perspectief en dat kan het leven tot een loden last maken. Ook het verleden, onverwerkt dan wel opzettelijk vergeten, speelt een grote rol in de psyche van de personages. Als een professionele psychologe beschrijft Charlotte Link met groot inlevingsvermogen de psychologische problemen van haar personages. Zij is toehoorder en raadgever tegelijk.
De vreemde gast is een onconventioneel goede psychologische roman. Het boek heeft een prachtig plot waarin allerlei achteloos vermelde kleine dingen, later wel degelijk een functie blijken te hebben. De handelingen en gebeurtenissen vloeien voort uit de karakters van de personages en zijn daardoor uitermate geloofwaardig. Het boek heeft beklemmende, horror-achtige elementen. Boosaardigheid en mededogen, doodstrijd en wil tot leven, wisselen elkaar af in een zinderende en sfeervolle thriller van een geboren vertelster.