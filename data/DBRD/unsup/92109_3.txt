Robin is een jonge vrijgezelle journaliste. Als freelance journalist en tekstschrijver is Robin in het diepe gesprongen en heeft zij niet gekozen voor de stabiliteit van een vaste baan. Soms beleeft ze spannende momenten omdat ze niet weet of ze genoeg opdrachten heeft om de rekeningen mee te betalen, maar toch komt er elke keer iets op haar pad, waardoor haar zelfvertrouwen groeit en ze leuke opdrachten kan doen.

In het verleden heeft Robin verschillende vriendjes gehad, maar dit bleken uiteindelijk waardeloze knullen te zijn. Ze heeft daarom besloten dat ze voorlopig niet meer aan een man begint. Dat gaat lang goed, totdat Max op het toneel verschijnt en al zijn versiertrucs op haar loslaat om haar hart te veroveren. Robin blijft echter lang volhouden en speelt “hard to get”.

Liefde met een gebruiksaanwijzing draait voornamelijk om relaties, en met name de relatie tussen Robin en Max. Hoofdpersonage Robin is in het verleden een paar keer teleurgesteld in de liefde, daarom durft ze haar hart niet open te stellen voor een nieuwe liefde. Wanneer ze Max ontmoet wordt dit toch lastig omdat ze stapelgek op hem is, maar een echte relatie niet aandurft. Max is in dit boek echt de ideale man! Hij is vasthoudend en probeert Robin op allerlei manieren voor zich te winnen en is superlief voor haar. Als de liefde tussen Robin en Max eindelijk lijkt op te bloeien en Robin de liefde een kans durft te geven, krijgt Max een klap te verwerken. Dan is het aan Robin om Max te bereiken en terug te winnen. Lukt dit haar en krijgt deze feelgoodroman een happy end?

Ook andere relaties komen in het boek aan bod, zoals Robins vriendschappen met Alix en Sveta. Deze vriendinnen zijn totaal verschillende vrouwen. Alix is erg op zichzelf gericht en heeft al eens Robins vriendje afgepakt. Sveta daarentegen is een lieve vriendin, die zelf wat moeilijkheden ondervindt met haar schoonfamilie, waardoor ze wat onzeker overkomt. In het verhaal schenkt schrijfster Aline van Wijnen ook aandacht aan de relatie die Robin met haar moeder en schoonouders heeft. In alle relaties zie je Robin zich ontwikkelen, ze durft zich meer open te stellen richting Max, durft beter voor zichzelf op te komen en krijgt een betere relatie met haar moeder. Ze verandert van een onzekere vrouw in een sterkere vrouw die zelfs tegen haar bazige vriendin Alix durft in te gaan.

Aline van Wijnen heeft met Liefde met een gebruiksaanwijzing weer een heerlijke feelgoodroman afgeleverd. Het boek leest vlot weg, bevat boeiende personages en vertelt een mooi liefdesverhaal en bevat daarmee alle aspecten van een goede feelgoodroman!