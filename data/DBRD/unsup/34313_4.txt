Trudy is een saaie vrouw met een saai leven en geen lef om haar leven te veranderen. Om op te vallen wil ze graag meedoen aan de talentenjacht “Stem!” (duidelijk geïnspireerd op The Voice of Holland), en meedoen alleen is niet voldoende. Ze moet winnen, zodat ze met haar grote idool Senna kan zingen, van wie ze een groot fan is en die ook in de jury zit. Ze raakt geobsedeerd door Senna en ondertussen zet ze de zoektocht voort naar de blinde man die haar attendeerde op haar zangtalent, want in Trudy’s fantasie is deze man al uitgegroeid tot de man van haar dromen.

“Stem!” is het debuut van Marlen Beek-Visser en met dit boek zet ze meteen een mooi visitekaartje neer. Het boek is direct vanaf het begin spannend, je leeft mee met de personages en de spanningsboog in het boek is zorgvuldig opgebouwd. Ook de dialogen komen heel natuurlijk over. De uitgever schrijft “De thriller die elke liefhebber van talentenjachten op tv moet lezen!“, maar daarmee zou de uitgeverij de doelgroep alleen maar beperken. Persoonlijk heb ik een hekel aan talentenjachten op tv, maar dit debuut van Marlen Beek-Visser wist mij wel degelijk van de eerste tot de laatste pagina te boeien. Dus ook zeer geschikt voor mensen die niet van talentenjachten houden!