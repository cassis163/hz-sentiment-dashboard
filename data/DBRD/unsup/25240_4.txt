Ik las al een aantal thrillers van Anja Feliers rond de psychologe Kathleen Verlinden. Hoog tijd voor deze stand alone, haar allereerste thriller voor volwassenen: Verleid me. Het is intussen kenmerkend voor Anja Feliers dat ze een verhaal verzint rond iets wat ze zelf heeft meegemaakt of heeft gehoord, dit is zo voor Verleid me, en vb. ook voor Zuur. De spanning wordt gestaag opgebouwd, en ook al is het einde wat voorspelbaar, toch passen alle puzzelstukjes. De boeken van Anja Feliers zijn inderdaad ietsje over the top, en geloofwaardigheid is normaal voor mij wel een belangrijk criterium om een boek goed te vinden, maar in dit geval is het haar toch vergeven: je wordt echt zo meegesleurd in dit verhaal, en net als vele lezers kon ik het boek echt moeilijk wegleggen, en viel ik zeker niet in slaap tijdens het lezen. Het boek is op geen enkel moment saai te noemen, leest bijzonder vlot. De dialogen zijn goed, begrijpelijk en herkenbaar. Het enige puntje van kritiek is dan ook rond de geloofwaardigheid. Ik denk dat het in dat geval aangewezen is, om best niet al te veel over de dingen na te denken en gewoon te genieten van alweer een heel mooie thriller van een Vlaamse topschrijfster die hopelijk nog heel wat verhalen schrijft.