Dit is het vierde boek van M.J. Arlidge in de reeks rond politie inspecteur Helen Grace. En voor mij ook de vierde die ik lees. Daarvan is deze voor mij duidelijke de beste.

Het begint sterk met drie branden in Southampton op één avond. Wanneer 24 uur later hetzelfde gebeurt, wordt al snel duidelijk dat er meer achter zit dan een willekeurige pyromaan, temeer daar er blijkbaar een patroon in de keuze van de brandhaarden zit. Voor de politie is nu het een race tegen de tijd om erachter te komen. Temeer daar er de dag erop weer drie branden zijn en er ondertussen ook slachtoffers overleden zijn.

M.J.Arlidge hanteert een vlotte en spannende schrijfstijl in zeer korte hoofdstukken. Deze brengen het verhaal veelal vanuit wisselende personages en gezichtspunten.
Daardoor leest het boek snel weg, zonder daardoor verwarrend over te komen.
M.J. Arlidge diept de verschillende karakters voldoende uit met de nodige aandacht voor hun leven en bekommernissen buiten de politie.

De spanning is mooi opgebouwd met een verrassend einde, waarbij de auteur ook de diepere, menselijke achtergrond en beweegredenen van de daders voor de brand mooi uitwerkt.

Maar bovenal is het gewoon een spannend boek voor een aantal uren aangenaam leesplezier.