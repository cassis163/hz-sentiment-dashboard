Ontferm u over ons gaat over de confrontatie tussen ervaren jeugdhulpverlener Frank Maes en één van zijn oud-cliënten. Door de jaren heen heeft Frank veel gezinnen begeleidt en kinderen uit huis geplaatst. Één van zijn cliënten lijkt het verleden niet te kunnen laten rusten en wil wraak nemen. Een spannend verhaal volgt, met moord, ontvoering en achtervolging. Ook politie-inspecteur Simoskie gaat zich met de zaak bemoeien. Naast het omgaan met zijn eigen sores probeert hij de psychopaat op te sporen.

In het begin van het boek moet je eerst even alle hoofdpersonages leren kennen, maar al snel zijn deze geïntroduceerd en zit je in het verhaal. Er is voortdurende spanning aanwezig in het boek, want wie is deze oud-cliënt en psychopaat en wat is hij of zij van plan? Er zit tempo in het verhaal en door allerlei wendingen is het boek meeslepend. Hier en daar schiet de auteur wat uit de bocht qua geloofwaardigheid, maar dit is niet storend, want het blijft een spannend verhaal vol verrassende wendingen. Tot de laatste pagina is de spanning in het boek aanwezig, want dan kom je er pas achter wie de dader is.

Auteur Aad Goedhart heeft het verhaal vanuit meerdere personen verteld en er lopen meerdere verhaallijnen. Het perspectief wisselt per hoofdstuk, maar gelukkig staat boven elk hoofdstuk aangegeven vanuit welk personage het geschreven is. Door dit wisselende perspectief krijg je een compleet verhaal en kun je meeleven met de verschillende hoofdpersonen.

Het boek bevat karakteristieke personages, zoals de ervaren rechercheur, die door drankgebruik de regeltjes niet meer zo nauw neemt. Jeugdhulpverleners, die in het verleden misbruik hebben gemaakt van jonge kinderen en psychopaten die in het verleden misbruikt zijn. Eigenlijk is met alle personages wel iets mis of iets bijzonders, dit lijkt soms wat onrealistisch, maar zorgt wel voor een fascinerend verhaal.

Deze spannende thriller speelt zich af in Rotterdam en omstreken. Je merkt dat de auteur de stad goed kent en dat is extra leuk voor de lezers die ook uit de buurt komen. De schrijver gebruikt in deze thriller directe en rauwe bewoordingen om het verhaal te vertellen, zonder poespas. Hier en daar is het wat grof, maar dat past bij de setting en het verhaal. Naast een spannende thriller merk je dat de auteur ook zijn kanttekeningen plaatst bij alles wat er gebeurt in de jeugdhulpverlening. Actuele en aangrijpende thema’s die de schrijver in zijn thriller verwerkt.

Ontferm u over ons is een heftige en rauwe thriller. Door de vele wendingen en spannende gebeurtenissen is het een meeslepend boek. Ik geef het boek daarom 4 sterren.