Ik wist niet wat ik van dit boek moest en kon verwachten. Een van onze leesclubleden had dit boek op onze leeslijst gezet. Het boek pakt je direct. Bill Browder heeft een aangename manier van schrijven en ondanks de vele Russische namen leest het boek vlot, haast als een thriller.Het is een bijzonder verhaal. Bill Browder is een zeer succesvol hedgefund manager, die Rusland als werkterrein gekozen heeft. Handelt zeker niet altijd even netjes, verdient miljoenen en waant zich als buitenlander onaantastbaar. Hij vliegt op en neer van Londen naar Moskou, maar op een dag wordt zijn visum ingetrokken en toegang tot Rusland geweigerd. Hij wordt door de Russische staat aangeklaagd voor belastingontduiking en hier begint de eindeloze strijd om zijn personeel en activa uit Rusland te smokkelen. Een van zijn advocaten Sergej weigert Rusland te verlaten omdat hij voor zijn gevoel niets fout heeft gedaan. Sergej wordt opgepakt, gemarteld en gedood. Vanaf dit moment verandert Bill van een keiharde zakenman tot mensenrechten activist en rust niet eer de naam van Sergej gezuiverd is. Na het lezen van dit boek is mijn visie op Rusland niet alleen bevestigd, maar blijkt nog vele malen erger te zijn. Bill had in zijn boek wel wat kritischer naar zichzelf mogen kijken, maar indrukwekkend is zijn strijd wel. Hij krijgt verdomd veel voor elkaar. Lees dit boek!