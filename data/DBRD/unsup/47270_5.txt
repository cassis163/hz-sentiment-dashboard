In Schijndood lazen we over Henning Juul, een misdaadjournalist die zijn zoon Jonas verloor bij een brand in zijn huis. Een bekende crimineel, Tori Pulli, zoekt contact met Henning Juul omdat hij weet wie verantwoordelijk is voor de brand. Tori Pulli zit al geruime tijd in de gevangenis vanwege de moord op een andere crimineel, Jocke Brolenius. Tori Pulli blijft echter beweren dat hij onschuldig is en als het Henning Juul lukt om zijn onschuld te bewijzen, zal Tori Pulli hem vertellen wie de dood van Jonas op zijn kerfstok heeft. In het begin weet Henning Juul niet zo goed wat hij zal doen met deze informatie en belofte. Uiteindelijk besluit Henning Juul toch zijn speurneus te volgen. Dankzij zijn werk als misdaadjournalist heeft Henning Juul contacten in de onderwereld en bij de politie. Henning Juul begint te geloven dat Tori Pulli de waarheid spreekt en klaarblijkelijk onterecht voor moord veroordeeld is. Harde bewijzen zijn nodig om Tori Pulli vrij te krijgen. Wie is er dan wel verantwoordelijk voor de moord op Jocke Brolenius? Waarom kreeg Tori Pulli deze moord in zijn schoenen geschoven? Het vereist heel wat speurwerk om helderheid in dit mysterie te krijgen. Oude wonden worden open gereten. Thomas Enger brengt je echt op een dwaalspoor met een verbijsterende ontknoping.