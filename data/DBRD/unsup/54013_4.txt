De achterflap is pakkend en gelukkig weet Goldstein dit in het boek voort te zetten. Daniëlle is een puber van dertien jaar oud. Ze is haar moeder verloren aan kanker maar heeft vooral moeite met het zich niet meer goed voor de geest kunnen halen van de details van haar moeder zoals haar geur en haar lach. Ze mist haar moeder maar is inmiddels ook enigszins gewend aan de situatie nu, zij alleen met haar vader.

In korte tijd (het is ook geen dik boek) maakt Daniëlle veel mee. Haar vader die een nieuwe vriendin blijkt te hebben, een zeer populair meisje uit haar klas, Lilly, dat ineens toenadering zoekt maar worstelt met haar eigen problemen en haar opa en oma die achteruit gaan qua gezondheid.

Wat Goldstein knap doet is het aangaan van moeilijk en ook emotionele onderwerpen zonder dat het een zwaar verhaal wordt. Ook is er genoeg ruimte voor humor, ook niet onbelangrijk.

Het verloop tussen Daniëlle en Lilly is mooi en ontroerend. Geen gemakkelijke kost want Lilly is een meisje dat te maken heeft met serieuze problemen, maar Goldstein laat zien dat er vaak meer schuil gaat onder dat eerste laagje wat je meestal van een persoon te zien krijgt.

Gelukkig heeft ook beste vriendin Sasha haar rol en laat zij zien dat echte vriendschap wel iets kan hebben. Waar het om draait in dit boek, de overleden moeder van Daniëlle en de angst haar herinneringen aan haar moeder te verliezen, wordt ontroerend beschreven net als de weg die Daniëlle hierin vindt.

‘Bijna vergeten’ is een mooi en vlot geschreven boek, geschikt voor de jeugd maar ook voor volwassenen.