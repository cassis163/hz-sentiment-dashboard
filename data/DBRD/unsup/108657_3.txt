Dit is alweer de vijfde van de in totaal zes boeken waarin officier van Justitie Rebecka Martinsson een hoofdrol speelt. Larsson is enorm goed in het beschrijven van het poolklimaat in het hoog gelegen Lapland. Ook schrijft ze regelmatig over het eten wat geserveerd wordt, de sfeertekening is bijzonder goed gedaan want je waant je achter een bord elandvlees met bessencompote na een koude tocht door de sneeuw.
In dit boek spelen twee verhaallijnen die ogenschijnlijk niets met elkaar te maken hebben maar al snel wordt duidelijk dat er generaties lang duistere moorden plaats hebben gevonden en dat dit niet los van elkaar gezien kan worden. In het ene verhaal volgen we de jonge juf Elina Pettersson die Stockholm verruilt voor het noordelijk gelegen Kiruna. In de trein ontmoet ze de veel oudere Hjalmar Lundbohm en in Kiruna ontspint zich een korte, stormachtige romance waaruit een zoon geboren wordt.
In de andere verhaallijn volgen we Rebecka Martinsson die de moord onderzoekt naar Soll-Britt Uusitalo. In deze familie komen veel mysterieuze sterfgevallen voor en Rebecka duikt dieper in de zaak waarbij ze vergezeld wordt door Krister Erikkson, politieman en hondenbegeleider. De zevenjarige kleinzoon Marcus van Soll-Britt wist te ontkomen en wordt opgevangen door Krister omdat de jongen geen familie meer heeft die voor hem kan zorgen. Al deze onopgeloste zaken zijn voor Rebecka redenen om op onderzoek uit te gaan omdat ze toevalligheden haat. Echter ze wordt door de hoofdofficier van de zaak gehaald omdat ze te dicht bij de vermoorde vrouw zou wonen. Ze gaat op eigen houtje verder met het onderzoek en komt steeds dichter bij de waarheid, een waarheid waarbij het verleden een rol speelt en de zevenjarige Marcus groot gevaar loopt.
De tweede zonde is een van de zeven hoofdzonden en heeft betrekking op het nastreven van rijkdom en macht, het thema waarin het in dit boek om draait. Asa Larsson weet de spanning langzaam op te bouwen,goed plot met goed uitgewerkte personages.