Het boek ‘Stilte vinden’ van Amber Hatch is echt een aanrader voor iedereen die op zoek is naar meer rust en stilte in zijn of haar leven. En eigenlijk denk ik dat we daar allemaal zo nu en dan behoefte aan hebben. Het boek heeft een duidelijke opbouw en bekijkt stilte vanuit meerdere perspectieven (stilte in je omgeving, in relaties met anderen en innerlijke stilte). Het boek leest fijn weg, het is niet ingewikkeld maar heeft toch veel diepgang. Ondanks dat ik niet veel nieuwe informatie heb gelezen, ben ik mijzelf wel bewust geworden van bepaalde patronen, wat mij aan het denken heeft gezet. De vele praktische oefeningen in het boek maken dat je de tips gelijk kan toepassen in je eigen omgeving, wat ik als heel waardevol heb ervaren. Het is dus niet een boek dat je één keer leest en vervolgens in de kast zet, maar een boek waar je echt mee aan de slag gaat. Door het lezen van dit boek heb ik meer rust in mijn hoofd gekregen en lukt het mij nu om de eindeloze gedachtestroom af en toe stil te zetten.