Blood on snow  is een 'los' boek van Jo Nesbo. Geen Harry Hole of andere bekenden. Wat doe je als je volgens eigen zeggen nergens goed voor bent omdat je onhandig bent, niet goed kan autorijden, lezen of schrijven? Dan word je helemaal toevallig 'fixer', oftewel je gaat mensen vermoorden voor een bekende drugsbaron. Olav is eigenlijk niet ontevreden met zijn leven, tot hij de opdracht krijgt om de vrouw van zijn 'baas' om het leven te brengen.

Meesterlijk, in één woord. Olav is een moordenaar, maar ook een méns, met heel andere gedachten dan je zou denken. Hij bruist eigenlijk van binnen van de mooie gevoelens maar de omstandigheden zijn er niet naar om ze te laten zien. Dan krijgt hij plotseling wel de kans om iets goed te doen. Het is spannend en zit uiteraard - het is tenslotte Nesbo - heel goed in elkaar. Het einde is als je goed leest niet onverwacht maar komt toch nog als een schok. Het geheel laat een bijzonder diepe indruk achter, en dat voor een boek van net 200 pagina's met grote regelafstand - meer een novelle dan een boek. Maar alles klopt, alles wordt gezegd en de lezer krijgt alles wat hij van een boek van Nesbo verwacht. (Door: Jannelies Smit)