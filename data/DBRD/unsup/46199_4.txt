‘Verveling en frustratie vertalen zich tijdens de puberteit al snel in onhandelbaar gedrag. Kluts er wat huiselijk geweld bij en je hebt een molotovcocktail. Hutsel er wat verdriet bij en je hebt een lont.’

In ‘Het ouderlijk huis’, de tweede roman van Rita Vrancken, kruipen we gedurende een etmaal in het vertwijfelde hoofd van Rozane, verpleegster en opgegroeid in een problematische opvoedingssituatie. Wanneer Rozane plots geconfronteerd wordt met haar moeder die dringende medische hulp nodig heeft, komen alle verborgen emoties - verdriet, angst, wrok en woede - weer naar boven. Zal ze zich verzoenen of zal ze wraak nemen?

Na ‘Buiten blijft het zondag’ (2017) is ‘Het ouderlijk huis’ opnieuw een zeer meeslepende roman die heel diep peilt naar de schade die traumatisering binnen het ouderlijk gezin toebrengt en naar de intense psychische arbeid die nodig is om de kwetsuren te herstellen.

Niet zonder reden door ‘Borderline Times’- psychiater Dirk De Wachter aanbevolen als ‘verplichte lectuur voor zij die denken dat psychische kwetsuren eenvoudig op te lossen zijn’...