'1793' van Niklas Natt Och Dag speelt zoals de titel aangeeft einde 18de eeuw in Stockholm.
Het boek omvat vier grote delen. In het eerste wordt een lijk opgevist zonder armen en benen. Tuchtwacht Mickel Cordell en de jurist Cecil Winge vinden mekaar in hun zoektocht naar de moordenaar.
De ontknoping van dit moordonderzoek krijgen we in het laatste, vierde deel.
Deel twee vertelt het verhaal van Kristofer Blix, een chirurgijn in opleiding, die door speelschulden alles verliest en speelbal wordt van een gewetenloze man.
Het derde deel vertelt pakkende verhaal van Anna Stina, die door valse beschuldigingen in het spinhuis belandt.
In het laatste deel komt het verband tussen de verschillende verhaallijnen samen.

Meer dan gewoon een thriller is dit boek een sociaal tijdsdocument over een samenleving waarin het overgrote deel van de bevolking in bittere armoede en onderdrukking leeft. Een samenleving waarin diegenen die macht hebben naar believen hun wil kunnen doordrukken. Treffend vind je dit bijvoorbeeld beschreven in de figuur van Peter Petterson, de tuchtmeester van het spinhuis, die ongestraft zijn perverse lusten kan botvieren op de jonge meisjes on der zijn hoede.

De schrijver hanteert een rijke, beeldende taal, die de sfeer en het leven in deze samenleving mooi tot leven laat komen. De manier waarop hij bijvoorbeeld de brand in de wijk Maria beschrijft is daar één van de vele voorbeelden van.
De karakters van de verschillende hoofdfiguren zijn mooi uitgewerkt tot echte personen van vlees en bloed.

De sterkste delen van het boek zijn voor mij het tweede met Kristofer Blix maar vooral toch het derde met het schrijnende verhaal van Anna Stina. Als tijdsdocument en menselijk drama zijn dit de (100) beste bladzijden van de schrijver. Het betekent voor mij ook dat de meerwaarde van dit boek niet in het thriller element ligt, maar in het historische en menselijke tijdsdocument.

'1793' kreeg van de Zweedse Academie voor Misdaadschrijvers de prijs voor het beste debuut van het jaar. Met deze prijs hebben ze alleszins een meer dan interessant boek bekroond.