Eleanor Oliphant heeft een baan, een eigen woning en een goede gezondheid. Kortom, Eleanor is volkomen tevreden. Simpel, praktisch en routineus, dat is voor haar wat het leven moet zijn. Tot de dag waarop een oude man op straat onwel wordt. Samen met collega Raymond ontfermt ze zich over de man en vanaf die dag komt ze er stukje bij beetje achter dat leven toch echt iets anders is dan overleven. Eleanor begeeft zich op de paden buiten haar eigen kleine wereldje, maar daarvoor moet ze wel weggestopte herinneringen en trauma’s onder ogen komen.

De hoofdlijn van het verhaal klinkt vrij cliché: een sociaal onhandige hoofdpersoon komt niks tekort, tot een ingrijpende gebeurtenis alles verandert. Het verhaal is echter zoveel meer dan dit cliché en bevat enkele mooi in het verhaal verweven boodschappen. Gail Honeyman creëert met de innemende Eleonor een karakter waarin iedere lezer een bepaalde herkenning zal vinden. Eleonor komt afstandelijk en onverschillig tegenover sociaal contact over en eenzaamheid loopt hiermee als een rode draad door het verhaal. De auteur maakt met dit trieste, maar hoopgevende verhaal leven in een isolement bespreekbaar. Een actueel thema, ook – of juist – in een maatschappij van disconnectie door ons online leven.

Een ander belangrijk thema is onbevooroordeeld in het leven staan. Niet alleen Eleanor wordt beoordeeld op haar uiterlijk, andersom doet zij dit ook. Oordeel niet te snel, heb oprecht interesse in mensen, maar laat mensen ook toe in je leven. Vaak schuilt er meer achter een persoon dan je denkt en kan zelfs het allerkleinste gebaar een groot gevolg hebben in iemands leven. Net als in het leven van Eleanor Oliphant. Aan de hand genomen door de juiste persoon –een persoon die vaak iemand anders is dan je denkt – leert Eleanor te leven. Het leven kan namelijk zoveel meer zijn dan ‘gewoon goed’.

Lees dit boek zoals je mensen zou benaderen: onbevooroordeeld. Kijk verder dan het cliché en lees tussen de regels door. Doe je dit? Dan zal dit verhaal waarin vreugde en verdriet perfect samenkomen je aangenaam verrassen.