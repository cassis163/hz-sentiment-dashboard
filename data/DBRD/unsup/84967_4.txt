Het boek beschrijft het leven van Nelson Mandela vanaf het moment dat hij vrijkwam van Robbeneiland, tot hij aftrad als president van de republiek Zuid-Afrika. Natuurlijk zijn er terugblikken in zijn eerdere leven en wordt er aandacht besteed aan zijn leven na zijn presidentschap. Tijdens zijn presidentschap is hij zelf begonnen het boek te schrijven, maar het is afgemaakt door zijn goede vriend Mandla Langa en voorzien van een voorwoord door zijn vrouw Graca Machel.
Wat heeft Nelson een lange weg afgelegd om voor zijn vrijheid en rechten op te komen! En die van alle inwoners van Zuid-Afrika. Nelson Mandela kwam vrij tijdens het regime van president F.W. de Klerk en heeft o.a. samen met hem de beginselen van de democratie Zuid-Afrika voorbereid. Nadat zijn partij de ANC de meerderheid aan stemmen behaalde, werd er een regering gevormd en is Mandela enkele jaren president geweest. Voordat de regering echter geïnstalleerd werd, gingen er jaren aan voorbereiding van de grondwet en de invulling van de regering aan vooraf. Dit heeft Mandela uiterst secuur gedaan. Altijd hield hij voor ogen dat iedereen gelijke rechten heeft in een democratie, en hij is dit zo goed mogelijk gaan uitbouwen. Dit was een heel moeilijke opgave in een land, dat op de rand van de afgrond stond, dat een bestuur had dat uit een minderheid van de bevolking kwam en waar veel regels aan hun laars werden gelapt. Voor het oog van de hele wereld is hij erin geslaagd Zuid-Afrika te ontwikkelen tot een ‘gezond’ land anno 2017, en wordt zijn leiderschap alom geprezen.
Het is een bijna 400 bladzijden tellend dik boek, echter inclusief 85 pagina’s, nadat de ‘gewone’ tekst is opgehouden, met bijlagen, voetnoten, een landkaart en een register. Enkele foto’s zijn een aardige aanvulling op de grote lappen tekst. Het leest beslist niet als een roman, want het is een puur zakelijke tekst, met veel politiek, veel buitenlandse namen, veel uitgebreide beschrijvingen en heel veel informatie. Best moeilijk als je niet politiek geëngageerd bent, maar zeker interessant voor iedereen die Mandela een beetje beter wil leren kennen.