Morgenvroeg in New York is het fictiedebuut van de Franse journalist Adrien Bosc. In Frankrijk werd het boek een ongekende bestseller en het werd onder andere bekroond met de Grand Prix du roman de l’Académie Française. Om het werk van Bosc te kunnen waarderen als fictie moet je echter wel even om de feitjes heen lezen.

Bosc raakte gefascineerd door het waargebeurde ongeluk met de Constellation. Dit vliegtuig vloog in 1949 van Parijs naar New York, maar bereikte die eindbestemming nooit. Aan boord bevonden zich opvallend veel beroemdheden, waaronder de bokskampioen Marcel Cerdan. Bosc ‘trachtte grip te krijgen op alle details’ luidt de tekst op de achterkant van het boek en dat is hem zeker gelukt.

Semi-fictie
Bosc reconstrueert in Morgenvroeg in New York niet alleen de noodlottige vlucht van Parijs naar New York, maar ook de levens van de mensen die aan boord van het vliegtuig waren. Op sommige momenten dreigt het boek hierdoor een opsomming van feitjes te worden. ‘Om 01:00 uur, op driehonderd kilometer van de plek van aankomst, wordt er contact gelegd met de luchtverkeerstoren van Santa Maria.’ Het zijn dit soort zinnen die het doen lijken alsof je naar een aflevering van Air Crash Investigation aan het kijken bent. Bosc voert zichzelf af en toe ook op als personage om verslag te doen van hoe dat onderzoek in zijn werk ging; ook dat is even wennen.

Diepgang
Als je even om de feitjes heen leest, hoewel ze vanwege de toon van het boek vaak lastig te onderscheiden zijn van de fictieve elementen, zit er ook wel filosofische diepgang in het werk van Bosc. ‘Van de wanorde gaat een soort verontrustende schoonheid uit.’ Hij verbindt aan elk hoofdstuk een citaat uit de literatuur of filosofie en geeft de feiten rondom de ramp zo betekenis. Dit zijn de zinnen die je even twee keer leest voordat je verdergaat. Spannend is Morgenvroeg in New York niet, interessant zeker wel.

[Deze recensie verscheen eerder (2016) op CLEEFT]