De negentienjarige Jesse Drent is de Justin Bieber van de Nederlandse ruitersport. The good looking Jesse, zijn paard Andorra en shetlander Macho zijn graag geziene gasten op paardenevenementen. Wat maakt Jesse nu eigenlijk zo bijzonder? Hij traint geen miljoenenpaard en behoort ook niet tot de ruitertop van ons land. Het zit hem in iets anders. Iets wat in de grootse paardensport nog weleens ontbreekt: Jesse, Andorra en Macho stralen alle drie rust, geluk en plezier uit. Verder laat het drietal dingen zien die in het bereik liggen van jeugdige getrainde ruiters, waardoor zij hen als voorbeeld zien.

In het boek Passie voor paarden vertelt Jesse over zijn bijzondere band met de paarden en laat hij zien dat je zelf ook op een andere manier om kunt gaan met je pony of paard. Het boek is een juweeltje om te zien. Het staat vol grote kleurrijke foto’s van Jesse en zijn dierenvrienden. Alleen al daarom is het boek de moeite waard.

In tien korte hoofdstukken vertelt Jesse stap voor stap hoe hij de bijzondere band met zijn paarden heeft opgebouwd en hoe het trainen met zijn grote liefdes verlopen is. De manier waarop Jesse dit doet is in echte ‘jongejongenstaal’. Bij het lezen is het net of je in gesprek met Jesse bent. Mooi is dat de belangrijke informatie waar het boek om draait groot en vet afgedrukt is op de pagina’s. Jesse wijst zijn lezers hiermee duidelijk op de feiten. Want, zo is zijn boodschap, wij willen vaak te snel en te veel en vergeten zo waar het allemaal om draait: het plezier en de vriendschap met elkaar.                                                                                                                                    

Enkele belangrijke punten die Jesse aanstipt:  
- Door veel met je paard te doen wordt de band steeds sterker.
- Juist doordat alles niet meteen goed ging, geniet je extra van de dingen die je nu samen hebt.
- Vraag nooit meer dan je paard aankan.
- De weg er naartoe is belangrijker dan het resultaat.
- Verwacht niet dat je het karakter van je paard kunt veranderen.

Jesse is overal op social media te vinden en heeft veel volgers. Toch is dit boek niet alleen maar interessant voor zijn trouwe volgers en fans. Het boek is gewoon ontzettend leuk voor elke paardenvriend, jong en oud. Het geeft een frisse kijk op het werken met paarden of pony’s.

Het boek is prima te gebruiken bij een thema-avond ‘Anders omgaan met je paard’ op de manege of rijvereniging. Door middel van een powerpoint presentatie bijvoorbeeld. Het is natuurlijk leuk om Jesse hierbij uit te nodigen, maar je kunt ook prima zelf met de belangrijke opmerkingen en teksten van Jesse aan de slag. Er staan op internet genoeg filmpjes van Jesse, Andorra en Macho die je hierbij van dienst kunnen zijn. Voor het overnemen van tekst dien je natuurlijk wel de uitgeverij van het boek om toestemming te vragen.

Wil je meer weten over Jesse, Andorra en Macho kijk dan hier:
Twitter: @Jessetjuhhh  
Facebook: Facebook.com/jesse.drent
Youtube.com: jessetjuhhh
Instragram: jessetjuhhh