De nieuwbakken Engelse thrillerauteur Ben Fergusson (1980) is niet alleen schrijver, hij is ook redacteur, kunstuitgever en vertaler. Zijn eerste thriller, De lente van Kasper Meier, schreef hij tijdens een vierjarig verblijf in Berlijn. Zijn kortverhaal Berlijn haalde de shortlist van de Bridport Prize. Hij woont samen met zijn partner in Londen.

Berlijn is in 1946 na de Tweede Wereldoorlog nog slechts een ru√Øne en een troosteloze stad vol steenpuin. Daar woont Kasper, een vijftiger en homo, samen met zijn oude vader. Kasper is  een expert op de zwarte markt en kan op die manier zichzelf en zijn vader van voldoende voedsel voorzien om te overleven. Als een duivel uit een doosje staat plots de jonge Eva aan de deur. Ze zoekt bij hem hulp om een Britse oorlogspiloot op te speuren, die haar vriendin zou bezwangerd hebben. Ze weet dat Kasper sterk is in het zoeken naar personen; hij weigert echter elke medewerking, dus chanteert Eva hem en dreigt ermee zijn geheimen openbaar te maken. Ze worden beiden meegesleurd in een hardnekkige klopjacht op Britse soldaten, waarbij slachtoffers vallen. Zowel Kasper als Eva worden met hun onrustige verleden geconfronteerd. Hun leven is uiterst fragiel en ze raken verstrikt in een web van chantage, bedrog en verraad.

Hou iedereen nauwgezet in de gaten en vertrouw vooral niemand! Deze ondertoon weerklinkt door het hele verhaal heen. In De lente van Kasper Meier  word je een kijkje gegund achter de schermen van de naoorlogse stad Berlijn, waar niets is wat het lijkt. Dit boek is vooral bijzonder omwille van het sterke en beeldende verhaal. De twee hoofdkarakters worden subliem getypeerd, waarbij het personage Kasper in flinterdunne schijfjes wordt ontleed. Zo begrijpen we bijvoorbeeld dat hij, ondanks de chantage van Eva, vaderlijke gevoelens voor haar toont. De beschrijving hoe de mensen in die donkere periode moeten strijden om te overleven, overstijgt het zuivere thrilleraspect van dit boek. De lente van Kasper Meier  is bovenal een historische thriller, waarin een belangrijke focus wordt gelegd op de precieze en sfeervolle weergave van de toestand in het vernielde Berlijn van juist na de oorlog. Als je even de tijd neemt om het verhaal te absorberen, stel je vast dat alles in dit boek in schril contrast staat met onze huidige maatschappij, waarin we dagelijks door luxe en decadentie om de oren worden geslagen.

Dit debuut is met schwung geschreven en de schrijfstijl komt aardig in de buurt van een zeer goede roman; je leest als het ware op een vlotte manier literair proza. Dat de auteur in Berlijn woonde toen hij dit debuut schreef, is uitsluitend een enorm voordeel. Hij heeft aardig wat speurwerk verricht, wat de geloofwaardigheid van het verhaal sterk ten goede komt. Berlijn krijgt dan wel kleur, het spectrum neigt eerder naar donkergrijs of zelfs zwart. De weergave van de historische achtergrond en het toenmalige tijdsbeeld, de locaties, de actie en de karakters; dit alles is mooi in evenwicht. Voor een thriller is de spanningsopbouw evenwel voor verbetering vatbaar.

Na het lezen van deze historische thriller is duidelijk dat Ben Fergusson meteen op de voorgrond treedt als volwaardig thrillerauteur; hij bulkt van het schrijftalent. De lente van Kasper Meier  is een aangrijpend, ijzersterk verhaal en een ambitieus debuut.