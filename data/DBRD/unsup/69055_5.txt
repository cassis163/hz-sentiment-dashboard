'Maanlicht' is een bundel met fascinerende verhalen. Anders dan de verhalen in 'Het tuinhuis' ademen die in 'Maanlicht' allemaal dezelfde sfeer. Het zijn ‘gothic stories’, verhalen vol suspense en onverklaarbare gebeurtenissen.

Als rode draad is er een verbinding tussen de materiële wereld en een ander bestaansniveau, dat zich ófwel in een andere tijd, ófwel buiten alle tijd en ruimte lijkt te bevinden. Griezelverhalen zijn het niet. Ik denk dat het Hella Haasse er ook niet om ging om haar lezers de stuipen op het lijf te jagen. Het raadselachtige, het  huiveringwekkende, het zich aan de waarneming onttrekkende daar ging het haar om.

Het verhaal ‘Maanlicht’ is beslist het beste van deze bundel. Het laatste verhaal 'Caulder Hall' vond ik minder geslaagd omdat het wel heel onwaarschijnlijk is.