Corine Hartman heeft zich de afgelopen jaren laten gelden in de Nederlandse thrillerwereld. Begin 2013 lanceerde ze Bloedlijn, het eerste deel van in totaal zeven boeken met de bijzondere Jessica Haider in de hoofdrol. Met Zielloos  heeft Hartman een intrigerend derde deel afgeleverd dat voldoet aan de hoge verwachtingen en smaakt naar meer.

Na een veelbewogen jaar worden Jessica Haider en de rest van het rechercheteam van politie Zuid-Limburg opgeschrikt door de vondst van een zwaar verminkt lijk. In de wijze waarop de moordenaar het lijk tentoon heeft gesteld, ziet Haider een boodschap speciaal gericht aan haar. Het blijft niet bij één lijk en de zaak wordt al snel door het hele land gevolgd. Het is Haider duidelijk dat de moordenaar het vooral op haar voorzien heeft. Haider gaat zoals we van haar gewend zijn op eigen wijze en veelal alleen op zoek naar de moordenaar en schrikt daarbij nergens voor terug. Ondertussen wordt ze belast met een belangrijke missie van de geheime Saligia-groep, die het de normaal zo nuchtere Haider emotioneel niet makkelijk maakt. Weet Haider de dader op tijd te stoppen en kan ze daarbij haar eigen leven en dat van haar dierbaren redden?

Zielloos  is vermakelijk voor nieuwe lezers van de Haider-serie, maar zal meer diepgang hebben voor lezers die de eerdere delen ook hebben verslonden. Als je de Haider-serie begint met dit deel, gaan de gedachtesprongen van Haider soms wat te snel. Die hadden dieper uitgewerkt kunnen worden. Maar onder welke lezer je ook valt, je kan Zielloos  verslinden. Het verhaal is hard, rauw en snel. Het valt met de deur in huis, maar bouwt ook direct uit naar diverse verhaallijnen. Allemaal rondom Haiders intrigerende en bijzondere personage. Ze is verre van een rechercheur die volgens het boekje werkt, maar toch blijft haar personage overeind en het verhaal geloofwaardig. Het sterke karakter heeft meerdere lagen, essentieel voor een personage waar meerdere delen over worden geschreven.

Het schakelen tussen de scènes gaat snel en dat zorgt voor een hoog leestempo. De dreiging van nieuwe moorden en het mysterie dat hangt rond de mogelijke oplossing geven een constante spanning mee. Ook de vooruitblikken tussendoor laten de aandacht van de lezer niet verslappen. Op weg naar de climax gaat het tempo omhoog en dat resulteert in een spannend slot met een paar verrassende wendingen. Het laat ook ruimte voor het vervolg. De grootste vraag waar de lezer na het omslaan van de laatste pagina mee achterblijft is: wanneer verschijnt deel vier?