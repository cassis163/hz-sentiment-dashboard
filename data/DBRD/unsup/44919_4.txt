Virus is Kathy Reichs eerste boek voor 'young adults'. Reichs is vooral bekend van haar thrillers over Temperance Brennan, een forensisch antropologe die voor het FBI werkt. De televisieserie 'Bones' is hieruit ontstaan en is tegenwoordig razend populair, niet alleen in de VS maar ook hier in Nederland en Vlaanderen. Dr. Reichs heeft haar eigen ervaringen als forensisch antropologe verwerkt in haar populaire boeken. In de VS werkte ze voor het FBI, maar ze was ook actief in andere landen. Zo hielp ze bij het identificeren van doden uit de massagraven van de Tweede Wereldoorlog, en jaren later deed ze dat ook na de aanslag op het World Trade Center. Kortom, niet alleen de boeken, maar ook de schrijfster zelf zijn ongelofelijk interessant.
Als haar moeder in een auto-ongeluk het leven laat, heeft Tory Brennan maar één keus. Ze gaat bij haar net ontdekte vader wonen op het afgelegen Morris Island, waar alleen onderzoekers verblijven die op Loggerhead werken. Loggerhead is een eilandje waarop allerlei dieren gehouden worden en waar Torys vader Kit als zeebioloog werkt. De kinderen van de onderzoekers mogen naar een super-de-luxe privéschool, genaamd Bolton Preparatory Academy. Samen met Ben, Hiram en Shelton is Tory zowat het enige kind wiens ouders geen miljonairs zijn, en dat maakt hen niet erg geliefd. Als Tory op Loggerhead een oud naamplaatje vindt, beginnen alle problemen. Om erachter te komen van wie het is, willen ze de apparatuur van het lab gebruiken, maar dat is verboden. Gedreven door een onstuitbare nieuwsgierigheid breken de kinderen in, maar de informatie over het naamplaatje is niet het enige wat ze in het lab ontdekken. Iemand op Loggerhead voert in het geheim experimenten uit op een van de wolfshonden. Geschokt door zoveel dierenleed bevrijden de kinderen de hond en ontvluchten het eiland. Vanaf dan gebeuren er rare dingen met hen. Tory is nog steeds in de ban van het naamplaatje. Als ze ontdekt van wie het geweest is, is de verbijstering groot. Niemand zag dit aankomen, maar het is te laat: de kinderen zijn al geïnfecteerd en er is geen weg terug...
Kathy Reichs weet niet alleen volwassenen te boeien met haar verhalen over botten, doodsoorzaken en moord. Vanaf nu kunnen ook jongeren gaan genieten van haar meeslepende verhalen. Virus is een goedgeschreven verhaal met ijzingwekkende momenten en spannende verrassingen. Tot het laatste moment zit je vastgenageld op je plek en het boek wegleggen wordt pas mogelijk nadat het tot de laatste letter is uitgelezen. Het idee om bovenmenselijke eigenschappen in een thriller te verwerken is niet nieuw, maar Kathy Reichs heeft er wel een fascinerend goed boek over geschreven.