Voor de tweede maal brengen Jonathan en Faye Kellerman een coproductie uit in de vorm van een omdraaithriller. Na Dubbele doodslag dat in 2005 op de markt kwam, is het nu de beurt aan Misdadigers. Twee korte verhalen met de titels De moraal (176 paginas) en Muzikale erfenis (141 paginas). Over hun individuele capaciteiten is weinig anders te vertellen dan dat het beide topauteurs zijn met een indrukwekkende bibliografie achter hun namen.
In De moraal wordt de lezer al snel geconfronteerd met de moord op de openbare aanklager Davida Grayson, een lesbische workaholic die haar ziel en zaligheid heeft gelegd in de verdere ontwikkeling van het stamcelonderzoek. Rechercheurs Will Barnes en Amanda Isis krijgen de zaak toegewezen en komen tijdens het onderzoek evenveel verdachten tegen als zij personen ondervragen. Davida blijkt te lijden aan een leverbeschadiging n.a.v. overmatig alcoholgebruik en aan gonorroe. Beide zaken zijn in haar directe omgeving bij niemand bekend dus was een deel van haarleven in duisternis gehuld. Het overdragen van de laatste ziekte gaat eenvoudiger van man op vrouw dan tussen twee vrouwen waardoor het aannemelijk is dat Davida zich niet beperkte tot de damesliefde. Een zware klus voor beide rechercheurs Will en Amanda die na ieder verhoor steeds weer stuiten op grote tegenstellingen en meer verdachten.
In Muzikale erfenis maakt de lezer kennis met Jack Jeffries. Hij is een verlopen artiest die de jaren van roem allang achter zich heeft liggen en die na een leven vol drugs, alcohol en eten, waarbij alledrie de dingen in grote overmaat werden geconsumeerd, in een gesloopt lichaam huist. Wanneer hij arriveert voor een eenmalig optreden in een benefietconcert in The Songbird, waarvan de opbrengst naar een liefdadigheidsinstelling gaat, wordt zijn lichaam gevonden, doodgestoken. Rechercheurs Baker Southerby en Lamar van Gundt worden met het onderzoek belast. Vrij snel blijkt dat Jeffries leed aan vliegangst en daarvoor in therapie was bij de psycholoog Alex Delaware, die ook ter ondersteuning was meegevlogen naar het concert. Delaware probeert de beide rechercheurs zo volledig mogelijk te informeren om de kansen groter te maken om de moordenaar te vinden. Alvorens dat kan gebeuren zal eerst het leven van Jack Jeffries onder een vergrootglas gelegd moeten worden.
In een relatief kort verhaal een volledige thriller willen stoppen vereist, naast kwaliteit ook een bepaalde techniek van de auteurs. Wanneer deze auteurs beiden de achternaam Kellerman dragen, verhoogt dit alleen maar de moeilijkheidsgraad omdat ze allebei grote waarde hechten aan de psychologische achtergronden en verdiepingen van personages.
Zowel in De moraal als in Muzikale erfenis is hun dat volledig gelukt. Na 176 respectievelijk 141 pagina´s heeft de lezer volledig inzicht in de persoonlijke achtergronden van de belangrijkste personages. Moorden worden hierdoor natuurlijk niet goedgepraat maar er ontstaat wel begrip voor de daad.
Daarbij is de ondergeschikte rol van Alex Delaware in Muzikale erfenis heel bijzonder omdat hij in de meeste andere topverhalen van Jonathan Kellerman de absolute drager is van het succes.
Mocht in een voetbalteam het samenvoegen van wereldsterren geen enkele garantie zijn voor een evenredig succes, bij deze tweede coproducties van Jonathan en Faye Kellerman werkt die formule wel. En dat is een verdienste. De samenwerking tussen dit hooggekwalificeerde literaire koppel is ronduit perfect. Concluderend: tweemaal goud kan dus toch een transformatie bewerkstelligen naar platina!