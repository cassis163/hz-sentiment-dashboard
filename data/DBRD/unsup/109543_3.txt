Over het boek

De vorm is klassiek. Een gebeurtenis uit het verleden is van verregaande invloed op het leven en dood van een aantal mensen vele jaren later.

IJsland 1987
Het eerste hoofdstuk heeft een zeer donkere en tragische ondertoon. Er heeft iets verschrikkelijks plaats gevonden. ‘De toestand van deze kinderen gaat ons inbeeldingsvermogen te boven’ zo is vastgesteld door deskundigen.
Drie kinderen, het meisje is 1 jaar en de broers drie en vier jaar,worden uit elkaar gehaald en in diverse adoptiegezinnen geplaatst. Haast onopgemerkt worden door Sigurdardóttir allerlei suggesties gewekt, relaties uit de doeken gedaan of vermoed, aanwijzingen gegeven en achtergrondinformatie verstrekt. De lezer slaat dit op. Hij of zij weet immers dat er wat te gebeuren staat.

IJsland 2015
Elísa Bjarnadòttir wordt op een gruwelijke vermoord door een indringer, doodgemarteld in haar eigen slaapkamer. De zoontjes, Stefán en Bsrdúr, rennen op blote voeten de straat op waar een buurvrouw ze opvangt en alarm slaat. Margrét, het dochtertje, wordt, totaal versteend, onder het bed gevonden waar ze zich verstopt had.
Karl Pétursson is radioamateur en ontvangt op een korte golf band een IJslands nummerstation dat uitsluitend reeksen cijfers uitspuugt. Een reeks cijfers vormt zijn burgerservicenummer. Een andere code behoort toe aan de hem onbekende jonge vrouw Elísa Bjarnadòttir.
Kort daarop volgt een tweede moord. Ástrós Einarsdóttir, een 65 jarige gepensioneerde lerares biologie wordt op een vreselijke manier om het leven gebracht.
Hudar Jónas onervaren en onvoorbereid ,wordt omhoog geparachuteerd om de zaak op te lossen. Zijn team bestaat verder uit de androgyne Erla en de saaie en goed gesoigneerde Ríkhardur

Conclusie.
Yrsa Sigurdardóttir heeft een heldere, transparante maar ook wijdlopige schrijfstijl. De plot zit goed in elkaar. Het verhaal begint indrukwekkend maar zakt behoorlijk in als het onderzoek niet vordert. Dit wordt gedeeltelijk opgevangen door wat relationele ontwikkelingen maar vooral door de tragikomische gebeurtenissen rond Karl en zijn vrienden. Karl vindt van zichzelf dat hij een miserabel leven leeft, met zijn even miserabele vrienden: de stomme Halli en de idioot Börkur, drie contactgestoorde losers bij elkaar die moeizaam hun weg moeten zien te vinden in de grote mensen maatschappij. Het boek kent een beperkte spanningsboog. Maar de geweldige manier waarop de ontknoping in elkaar zit verdient alle lof. De karakters zijn goed uitgezet vooral van Hardur, Freya, de psychologe van het opvangtehuis en Karl en zijn vrienden. De dader komt wat minder uit de verf.
Opvallend is dat de stereotiepe oude brombeer als rechercheur, die we kennen uit talloze series, vervangen is door een onzekere jonge vent, die nog veel moet leren. Zeker als hij de door hem in de steek gelaten een-nacht-vlinder onverwacht tegenkomt in het onderzoek en met haar moet samenwerken.

Drie sterren.