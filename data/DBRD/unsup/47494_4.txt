"Hamer" is het debuut van Kees van Wouw

Als Patrick Hamer van de curator hoort dat zijn bedrijf failliet is, kan Patrick wel door de grond zakken. Bij thuiskomst wordt het nog erger. Zijn koffers en tassen staan voor de deur van zijn huis, de boodschap komt hard aan. Hij probeert niet of de sloten veranderd zijn. Die vernedering wil hij zichzelf besparen.
Hij zoekt onderdak bij zijn goede vriend Ruud en zijn vrouw.
De toegewezen curator Meester draait er geen doekjes om. Het ziet er slecht uit voor Patrick. Zijn vrouw wil scheiden en op al zijn bezittingen is beslag gelegd. Hij kan geen kant uit.
Dan stelt Ruud, Patrick voor aan zijn baas Willem. Deze oppert dat Patrick wel bij hem in dienst kan komen. Patrick wijst dat aanbod meteen bruusk van tafel.
Later zal hij toch eieren voor zijn geld kiezen, en de aangeboden baan accepteren.
Ondertussen woont hij anti-kraak.

Dan wordt curator Meester vermoord en wijst alles in de richting van Patrick Hamer. Hij wordt gearresteerd en ondervraagd. Al snel komt rechercheur Middelburg erachter dat Hamer wel de dader lijkt maar dat het niet helemaal klopt met het bewijs. Dan ontspint er een verhaal waar de spanning vanaf loopt. Er worden nog meer mensen vermoord die allemaal iets met Hamer of het bedrijf waar Hamer werkt mee te maken hebben.
En waarom ging zijn goedlopende bedrijf ineens failliet, werden orders terug gehaald?
Patrick krijgt steeds meer het gevoel, dat het allemaal opgezet is.

De titel van het boek is goed getroffen, niet alleen als naam van de hoofdpersoon, maar bij de moorden wordt een hamer gebruikt en achter gelaten. Is dat een aanwijzing dat Patrick toch de dader is?

Ik heb met veel plezier het boek gelezen. Het begin was even moeilijk om in te komen doordat er meerdere verhaallijnen tegelijk liepen en er ook twee heren waren die Jansen heette. De technische verhaallijn heb ik in grote lijnen begrepen en wat ik niet begreep, heb ik gewoon als werkelijkheid aangenomen.
Hier spreekt wel de achtergrond van Kees van Wouw mee.
Ik vond het niet storend.