Het gebeurt weleens dat je een boek leest en denkt: zoiets als dit heb ik nog nooit gelezen. Wel, het nieuwste boek van Marco Kunst is er zo eentje. De Waterwaack van Natterlande neemt je mee in een absurd, onmogelijk fantasieverhaal dat tegelijkertijd volkomen logisch en geloofwaardig is. De vertellers zijn de tweeling Toffee en Gum, die niet vies zijn van een lekkere portie avontuur (of een portie kip in mango-rumsaus). Hun ouders, die onderling een voortdurende wedstrijd houden wie de rijkste is, krijgen op een dag de kans om het Waterwaackhuis en het gebied de Zomp te erven. Voor hen een uitgelezen kans om een nieuwe wijk te bouwen en nog rijker te worden, maar er blijkt heel veel geheimzinnigs aan de hand te zijn met de Zomp…
Het boek heeft met de twee vertellers al meteen een bijzondere invalshoek gekregen. Om beurten nemen Toffee en Gum een hoofdstuk voor hun rekening, waarin zij samen vertellen over de Grote Waanzinnige Toestand die ze hebben meegemaakt. In dat waanzinnige avontuur komen de meest fantasierijke personages voor, zoals Kees de Poweet (een dichter die weet), professor Rakman (en zijn diepteonderzoek) en de Waterwaackwerkers (de onderhoudsmonteurs van de Waterwaacken). Samen zetten zij alles op alles om de grote ramp, die zowel de stad Natterlande als de nieuwe Zompwijk zou verwoesten, te voorkomen.
Toffee en Gum vertellen hun verhaal op een luchtige, humoristische en heel eigen toon, die kinderen zeker aan zal spreken. Natuurlijk vinden ze allebei dat zij zelf het beste kunnen schrijven, dus geven ze - als echte broer en zus - steeds ongezouten commentaar op de ander. Door het boek heen zijn veel grappige taalspelingen gebruikt, zoals de moerossen, Schorre Morre en de Wieswos. Hierdoor wordt de fantasie nog meer geprikkeld. Er wordt op een leuke manier gespeeld met hoofdletters en leestekens, wat het verhaal nog meer een vertellend karakter geeft. Door het unieke karakter van het verhaal vraag je je continu af wat Toffee en Gum je nu weer gaan vertellen. Het hele boek door blijf je dan ook nieuwgierig naar alle nieuwe gebeurtenissen en personages die ze voor je in petto hebben.
De illustraties van Marieke Nelissen, die door het hele boek te vinden zijn, vormen een perfecte aanvulling op het verhaal. Plaatjes van de personages worden afgewisseld door prenten die soms één, soms twee hele pagina’s beslaan. Het zijn dromerige prenten die veel sfeer geven, maar daarnaast genoeg ruimte laten aan je eigen fantasie. De legenda met plattegrond, die zowel voor als achter in het boek te vinden is, maakt de schets van het verhaal in je hoofd helemaal compleet.
De Waterwaack van Natterlande is al met al een echte aanrader. Een knotsgek verhaal met spannende, hilarische en vreemde momenten, een origineel fantasieverhaal waar je jezelf volledig in onder kan dompelen. Kijk maar uit, voor je het weet wordt alles behoorlijk Zompig!