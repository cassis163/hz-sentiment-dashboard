Charles den Tex is een van mijn favoriete Nederlandse schrijvers. Hij schrijft meesterlijke thrillers, waarvan Cel echt wel een van mijn favorieten is. ‘Bot’ is net uit en opnieuw zo goed opgezet. Het begint met de dood van Willem Hartma en daarna gaat het verder vanuit het oogpunt van Bas. Hij ontrafelt steeds meer achter het netwerk van Willem en ontdekt een waarheid die hij misschien niet had willen weten.

‘Bot’ is vooral een heel technische thriller. Veel gaat over het systeem dat Bas heeft gebouwd en dat kan soms een beetje lastig te volgen zijn. Charles den Tex schrijft wel zo dat je het volgens mij als leek wel kan volgen. Ik had er geen problemen mee. Maar door al di technische zaken neemt de vaart, die ik wel gewend ben van Charles den Tex, een beetje af. Dat is soms wel een beetje jammer, want er zit een hoop actie in, maar het tempo gaat een beetje op en neer. Niettemin wil je wel weten wat er precies achter het systeem van Bas zit en wat Willem Hartma te verbergen heeft.

Doordat het verhaal begint met de moord op Willem Hartma blijf je nieuwsgierig en omdat er steeds meer wordt losgelaten, blijf je doorlezen. Dan volgt een soort mini-ontknoping en ik was echt verrast. Charles den Tex is wat dat betreft echt een topschrijver en weet je goed tot op het laatste moment in spanning te houden.

‘Bot’ van Charles den Tex is wederom een sterke thriller die je vanaf het begin nieuwsgierig maakt. De soms wat technische zaken nemen het tempo uit de thriller, maar het verhaal maakt een hoop goed.