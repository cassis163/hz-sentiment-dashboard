Wederom een roman van Jan Vantoortelboom, geschreven op een manier waar de lezer zich helemaal bij thuis kan voelen. Het is weliswaar geen alledaags thema, maar heel goed verwoord waardoor je het begrijpt wat er gebeurt en er ook vrede mee kan hebben. Depressie is alom tegenwoordig. En wat is erfelijk? Toch is het geen zware roman, maar door de korte hoofdstukken lees je het verhaal van Leon op een ontspannen manier. Het lijkt bijna vanzelfsprekend.
Ook zal na het lezen de titel helemaal duidelijk geworden zijn.

In het boek slaat de hoofdpersoon zichzelf ook vanaf een afstand gade toen hij nog een twaalf jaar oud was en denkt op dat moment: 'die grote jongen met donkerblonde haren; een huid gegroefd en gebruind en verweerd door de wind, met een gezicht van steen.'
Dat lijkt dan alsof hij naar een volwassene kijkt die al heel wat op zijn schouders meetorst. Zo voelt het ook.

Tijd is enorm belangrijk voor hem, maar dat begrijpt niemand. Het is niet alleen belangrijk voor hem als kind, wanneer hij naar de klok kijkt die aan zal geven wanneer Elsie weer bij hem weg zal gaan, maar ook als volwassene. Hij wil de tijd naar zijn hand zetten. Dat willen we allemaal soms.
We willen soms een heleboel tijd overslaan om tot een bepaald resultaat te kunnen komen, maar zo werkt het natuurlijk niet in het echte leven. We vragen ons soms af; is het wel nodig dat we dit allemaal doen en ondergaan?

Schuldgevoel, eenzaamheid en het gevoel om machteloos te staan tegenover de gebeurtenissen drijven hem een bepaalde richting in. Zijn verantwoordelijkheidsgevoel doet de rest.
Het lijkt zo vanzelfsprekend, maar andere personages in het verhaal denken daar anders over. Ook personen zoals Liliane, de vrouw met wie hij zal gaan samenwonen en zijn vader, vol onbegrip over zijn handelen komen niet in de buurt van zijn eenzaamheid.

Het was wederom genieten geblazen van de manier van schrijven van deze auteur! Een verhaal dat zich afspeelt in Zeeuws-Vlaanderen, een stuk Nederland waar mijn hart ligt.
Ik heb werkelijk genoten van dit werk van Jan Vantoortelboom en waardeer dit boek met 5/5 sterren.