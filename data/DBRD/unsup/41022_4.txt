'Maar ik wil niet omgaan met mensen die gek zijn,' zei Alice.
'O, daar ontkom je niet aan', zei de Kat. 'Wij zijn allemaal gek hier. Ik ben gek. Jij bent gek.'
'Hoe kom je erbij dat ik gek ben?' vroeg Alice.
'Dat moet gewoon wel', zei de Kat. 'Anders zou je hier nooit naartoe gekomen zijn.'
Lewis Carrol - 'Alice in Wonderland'




Een road-trip van een elfjarig meisje............en een boa.

Amanda White is een kettingrokend meisje van elf jaar, vroeg rijp en heel wijs voor haar leeftijd. Toch heeft ze, op een kinderlijke en naïeve manier, een stoïcijnse kijk op de wereld om haar heen. Op school gedraagt ze zich behoorlijk tegendraads, waardoor ze regelmatig met medeleerlingen en docenten in de clinch raakt. Voor de goede orde kan ze dan rekenen op een gepaste straf, maar stiekem zijn er toch leraren die het wel goed met haar voor hebben.

Ze woont alleen met haar vader in een volksbuurt in Miami, nadat haar moeder uit haar leven is verdwenen, toen ze nog heel klein was. In een zijkamer van het huis woont echter ook de enige vriendin van Amanda, namelijk Gloria. En Gloria is.......een boa constrictor.

De vrieskist

Vader White houdt wel van een borreltje en is dan ook regelmatig in het café te vinden. Wanneer hij op een dag dronken op de vloer ligt wordt dit hem fataal.
Amanda wil er zeker van zijn dat zijn overlijden niet wordt opgemerkt. Ze doet gewoon wat ze denkt dat het beste is en uit praktische overwegingen stopt ze zijn lichaam in de vrieskist. Ook omdat ze is bang om in een tehuis te belanden, als uit zal komen dat ze alleen op de wereld is. Dat wilde ze koste wat het kost voorkomen.

'[.....] in plaats van een belangrijke verandering te voelen, was Amanda's lichaam volgelopen met blinde paniek, en dat was gewoon een gemoedstoestand die ze al jaren kende. Amanda was in principe constant in paniek, alhoewel zij zelf het snelle kloppen van haar hart en haar altijd druk wiebelende lichaam niet als zodanig interpreteerde, maar simpelweg als iets wat bij haar hoorde, net als de muziek die de hele dag in haar hoofd speelde, of het feit dat ze als enige van haar klas met haar tong het puntje van haar neus kon raken.
Pas op zondagmiddag, twee dagen na haar lugubere vondst, had ze weer een beetje helder na kunnen denken.
Ze zou doen of er niets aan de hand was.
Wat moest ze anders?'

Omdat de zomervakantie al in het vizier is, besluit ze om het schooljaar gewoon af te maken, maar gaat ondertussen via het internet op zoek naar de verblijfplaats van haar moeder. Om achter het adres te komen, verstuurt ze een aantal mails, die ze ondertekent met Alice Bennett; 'omdat die naam klasse en toegankelijkheid uitstraalt'.
Wanneer ze denkt dat ze de verblijfplaats van haar moeder heeft gevonden pakt ze haar spullen en sluit het huis zorgvuldig af.
Het is dan wel handig dat ze haar handen vrij heeft, zodat ze gemakkelijker kan gaan en staan waar ze wil, dus gaat ze op zoek naar een andere woonplek voor Gloria. Met de boa contstictor in een tas gaat ze op zoek naar een nieuw onderkomen voor haar. Wanneer ze honger krijgt stapt ze een hamburgerrestaurant binnen.

Rauw graag

'Een happy meal met een milkshake banaan, alstublieft. En nog een rare vraag misschien, maar kan ik ook een rauwe hamburger krijgen, zonder broodje, gewoon zo uit de doos?'
Met een frons in zijn voorhoofd bestudeerde de jongen achter de counter het meisje dat voor zijn kassa verschenen was. Om haar schouders hing een weekendtas en in haar ogen zag hij de glans van voorbije tranen. Maar haar lippen stonden in een onweerstaanbare grijns.
'Een rauwe hamburger?' herhaalde hij en Amanda knikte.
'Ik betaal de gewone prijs hoor. Of weet je wat?' Amanda maakte in haar hoofd een snelle rekensom, waarna ze uit haar broekzak een briefje van tien dollar pakte. 'Het dubbele.'
[.....] Even later schoof Amanda een van de banken in. 'Een moment nog,' fluisterde ze. 'Hij is nog een beetje bevroren. Ik ga er heel even bovenop zitten en dan is het zo gepiept.'

Gloria krijgt uiteindelijk een plekje bij zijn soortgenoten, onder heerlijk warme lampen, waar zij haar leventje in volledige rust en tevredenheid kan voortzetten.

600 km te gaan

Dan gaat Amanda op reis. Een reis door Florida van meer dan 600 km. Al snel krijgen de media daar lucht van en wordt ze groot nieuws. Overal verschijnen er beelden van haar, in kranten, op tv en internet. Onderweg komt ze de meest aparte personen tegen en ze sluit zelfs vriendschap met iemand uit een heel bijzondere hoek.
De moeder van Amanda woont echter niet geheel zelfstandig en Amanda zal een leugentje om bestwil moeten verzinnen om tóch bij haar te kunnen wonen. Maar of dit nu echt zo handig uit zal pakken?

Waardering

De auteur weet met veel vaart, op een levendige en vooral invoelende manier, in de huid van de stoere elfjarige Amanda te kruipen en de lezer mee te slepen in deze raod-trip. Het is een verhaal met surrealistische trekjes, maar dat maakt het juist zo bijzonder.

De plot is heel fantasievol, absurdistisch en met de nodige droge humor geschreven. Toch weet Jepsen hiermee een gevoelige snaar te raken, omdat hij Amanda ook haar kwetsbaarheid geeft. Amanda is een wijs meisje voor haar leeftijd, maar aandoenlijk en de 'grote-mensen-dingen' zijn voor haar nog ver van haar bed.
Kortom....een heerlijk boek!

Auteur

Jelmer Jepsen (1976) schreef met 'Vallen als het heet is' zijn debuut. Zijn tweede roman is 'De Circusvrouw'. ' Amanda' is de derde roman van Jelmer Jepsen.
Over het gegeven dat het verhaal zich in de VS afspeelt zegt de auteur het volgende:

'In een Nederlandse achterstandswijk zou ze ruim voor hoofdstuk twee al drie keer door het maatschappelijk werk benaderd zijn.
Pas toen het boek van de drukker kwam sloeg de paniek toe. Zouden mensen dit wel trekken? Had ik niet op z'n minst een Nederlandse achtertante erin moeten schrijven, gewoon voor het geval dat…?'
'Amanda is geen sprookje, maar het verhaal speelt zich ook niet af in de werkelijke wereld. Toch moet de lezer alles doodnormaal vinden. Het is eigenlijk hoe ik constant het leven ervaar.'

Titel: Amanda
Auteur: Jelmer Jepsen
Categorie: Literaire roman
Pagina's: 288
ISBN: 9789401606356
Uitgeverij Xander
Verschenen: mei 2017