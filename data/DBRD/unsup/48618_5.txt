Heb je ook al eens gehad dat je voor de ijskast staat en bekijkt wat je die avond weer uit je mouw moet toveren? Je ziet de kip, je ziet de champignons, je ziet nog andere groenten… en dan begint er een radertje in je hersenen te draaien. Wat past bij wat? Waar ga ik geen flater mee slaan? Gaat deze combinatie echt wel samen? Op dat moment ben je bezig met foodpairing. Mooi woord hé, klinkt een beetje zoals mensen aan elkaar koppelen maar die hoeven gelukkig niet in de pan.

Iedere tv-kok spoort elke amateurkok aan om te experimenteren met voedsel. Stap van dat gerecht af dat je moeder of grootmoeder al tig keer voor jou gemaakt heeft en zet iets nieuw en gedurfd op tafel. Met Smaakvrienden moet je niet ver zoeken om de juiste combinaties te vinden.
Of het nu over groente, fruit, vis, vlees, zuivel, graanproducten, kooktechnieken of smaken gaat, je vindt het allemaal terug in de smaakcombinaties van dit boek.

Iedereen weet al dat mevrouw tomaat verzot is op meneer basilicum, of dat dat overheerlijke stronkje witlof het best smaakt met een sappig appeltje. Maar wat dacht je van een gegrilde aubergine met gepofte rode paprika, basilicum en mozzarella. Of een cheesecake van gorgonzola en blauwe bessencompote. Je kan het zo gek nog niet bedenken of je brengt een culinaire sensatie op tafel.

Voor mij is dit weer een musthave-boek dat ontelbare keren gehanteerd gaat worden als ik weer eens een keertje een black-out voor mijn koelkast krijg en nood heb aan inspiratie.