Met Meedogenloos hebben Skaye & Sharpe een spannende thriller geschreven, die je verbluft achterlaat, die leest als een trein en waarbij de dreiging en angst voortdurend aanwezig is. Dit samenwerkingsdebuut schreeuwt om een vervolg, al is het maar om het meedogenloze einde niet het einde te laten zijn…….

Het boek heeft een onheilspellende cover, donker, schemerig met in het midden een donker houten huisje tussen de bomen. In de verte zie je nevelig licht, alsof de zon achter het huisje onder gaat. Na het lezen mag je zelf bepalen of dit het huis is waar je voor straf geblinddoekt werd achtergelaten of waar je “de slaap der genezing kunt dromen”

India is ontvoerd op 13-jarige leeftijd en leeft gedwongen en geïsoleerd in de prostitutie in Belgie. Ze ondergaat dagelijks vernederingen en mishandelingen en teert op de kleine stiekeme flintertjes van contact die ze soms met haar medeslachtoffers heeft. India heeft geen hoop meer en als een klant haar steeds terugwil en vragen begint te stellen, durft ze niets te doen.
De 16-jarige Mandy en haar 12-jarige zusje Lisa zijn op de vlucht. Ze zijn veilig opgegroeid bij hun ouders, die ze badend in het bloed hebben gevonden, waarna vader hen bewijsmateriaal meegaf en ze beide ouders dood moesten achterlaten. Mandy en Lisa worden achtervolgd en vertrouwen niemand. Terecht, zo blijkt als ze worden ontvoerd, gekneveld en verkracht. Als Mandy gewond weet te ontsnappen verschijnt ze bij Suzanne op de stoep en wordt in het ziekenhuis opgepept, terwijl ze meteen weer voor haar leven moet vrezen.
Tim is journalist en probeert onrecht aan de kaak te stellen, waarbij hij gebruik maakt van zijn goede vriend Johan die privédetective is. Tim wordt benaderd door zijn zus omdat zijn vader stervende is, maar Tim kan het verleden niet aan de kant zetten. Ondertussen komt Tim erachter dat Suzanne betrokken is bij een gijzeling. Nadat hij hun relatie heeft verbroken hebben beiden een leegte ervaren en het is mooi om te lezen hoe beiden verderop in het boek weer iets van vertrouwdheid vinden bij elkaar.
De verhaallijnen komen op een onverwachte manier bij elkaar en het uiteindelijke plot is verrassend.