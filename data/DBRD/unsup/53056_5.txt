Onlangs verscheen Eibertje kiest. Een super informatief, handbaar boekje dat iedereen een keer gelezen zou moeten hebben. Want we herkennen het allemaal: de supermarkt puilt uit en van alle producten zijn er tientallen varianten. Wat is de juiste keuze? Met deze vraag heb ik jaren rond gelopen totdat ik mijn eigen weg begon te vinden. In dit boek vertelt Eibertje haar manier om gezond te kiezen, volledig onderbouwt met cijfers. Haar slogan: het gaat er niet om wat je níet eet, maar wat je wél eet.

Eibertje helpt je boodschappen doen
Neem je het product met de minste suiker of met extra vitamine C? Is een product met een keurmerk echt beter? Hoe zit het nou eigenlijk met E-nummers? En welke producten kun je het beste kiezen voor de slanke lijn? In haar boek vergelijkt Eibertje 500 producten uit de supermarkt en beoordeelt deze op voedingswaarde, ingrediënten en samenstelling. Ze neemt je mee in de wondere wereld van verpakkingen, etiketten en schreeuwende supermarktreclames, zodat je voortaan in één oogopslag kan zien wat de gezondste keuze is. Alles overzichtelijk geordend en volledig transparant. Een waardevolle les in voeding!

Het begint bij jezelf
Waarom willen we graag de juiste producten kiezen? Dat heeft natuurlijk alles te maken met een slank en gezond lichaam. Daarom begint Eibertje bij de basis: een lesje calorieën. Hoeveel calorieën heb jij nodig? Het klinkt als een open deur, maar Eibertje blijft niet hangen bij de gewoonlijke standaardmaten. Immers: iedereen is anders. Eerst laat ze je je energiebehoefte in rust (BMR) berekenen, dan je bewegingsmaat (PAL-waarde) en tot slot je dagelijkse energiebehoefte in calorieën. Dit is het startpunt voor jouw voedingspatroon en jouw keuze in de supermarkt.

Hoe lees je een etiket?
Verpakkingen beschermen een product tegen bederf, maar worden ook gebruikt als reclamemiddel om consumenten te verleiden en over te halen het product te kopen. Er is informatie die verplicht op het etiket moet staan, zoals de ingrediënten. Deze verplichte gegevens zijn vastgelegd in de Warenwet en kunnen belangrijke informatie geven over een product. Daarnaast hebben producten de vrijheid om informatie toe te voegen, om zo een product aantrekkelijker te maken. Deze aanprijzingen kunnen voor veel onduidelijkheid zorgen. Daarom is het lezen van een etiket een kunst. In twaalf pagina’s doet Eibertje alle ins en outs over etiketten uit de doeken en komt met een aantal belangrijke stelregels die helpen bij het kiezen:  
- Hoe groter de tekst op een verpakking, hoe onbelangrijker het is voor de juiste keuze. Ga op zoek naar de kleine letters op het etiket, dat is de ‘verborgen’ informatie die juist het meest belangrijk is.
- Hoe hoger een ingrediënt in de ingrediëntenlijst staat, hoe meer ervan in het product zit. Vermijd dus producten waar suiker het eerstgenoemde ingrediënt is.
- Hoe langer de houdbaarheid is, hoe meer toevoegingen er vaak nodig zijn.
- Zie je een product waar de voedingswaarde niet of onduidelijk op staat? Vraag je dan af waarom het er niet op staat. Meestal is er dan iets ‘slechts’ te verbergen.
- Als er iets ‘uit’ gaat, dan gaat er ook iets ‘in’. Vaak melden producenten dat een product minder vet, zout of suiker bevat, maar wat komt er dan voor in de plaats?
- De ‘portiemaat’ zoals genoemd in de ingrediëntenlijst is vaak anders dan de verpakking zelf. Neem een meeneempakje Vifit, op het etiket gaan ze uit van 200ml maar de meeneemverpakking zelf is 500ml.
- Let op of de genoemde voedingswaarde uitgaat van een bereid of onbereid product. Soms moet je nog ingrediënten toevoegen waardoor er veel extra calorieën bij komen.
Behoefte aan meer achtergrondinformatie? Gedurende het boek besteed Eibertje speciale aandacht aan suiker en zoetstoffen, voedingslogo’s, E-nummers en eetporties. Gewapend met deze kennis zal de supermarkt met zijn verpakkingen en etiketten jou niet meer om de tuin kunnen leiden.  

Eibertje kiest voor…
Na deze les in etiket lezen begint Eibertje met kiezen. Ontbijtgranen worden besproken, crackers, ontbijtkoeken, rijstwafels, boters, kaas, jam, chocopasta, hagelslag, pindakaas, zuiveldrank, sinaasappelsap, fruitdranken, meeneempakjes, frisdranken, energiedrankjes, meeneemkoekjes, koekjes, chocolade, candybars, snoep, drop, toast, smeersels, zoutjes en nootjes, chips, aardappelchips, soepen, pizza’s pastasaus, ketchup, frietsaus, sauzen, toetjes, ijsjes, schepijs en fruitblikken. Dus lang niet alleen ‘gezonde’ producten, maar bij álle mogelijke producten geeft Eibertje aan wat de beste keuze is. Daarnaast besteed ze aandacht aan een goed ontbijt, lunch, diner, tussendoortje en late night-snack. Want met de juiste keuze is een gezond eetpatroon een ei(ber)tje!