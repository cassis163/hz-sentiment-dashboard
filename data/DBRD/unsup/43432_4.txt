Christine Bols ‪#Greenfields‬

Ik las het onlangs verschenen Greenfields. De auteur debuteerde en verraste ons in 2012 met Vrouwen van Corvallis. Een boek waarin we voor het eerst kennis maken met inspecteur Tim Sackley.

Gelukkig bleef het niet bij één boek want in 2013 verblijdde de auteur ons al met het vervolg Waverly. Dat deze laatbloeier sinds haar eerste boek niet stilgezeten heeft bewijst ze met haar onlangs uitgebrachte boek Greenfields. In ruim anderhalf jaar tijd het derde boek in de spannende serie rond Sackley en McCool.

Christine haar thrillers kenmerken zich door haar bijzonder goede, mooie en plezierige schrijfstijl die je vanaf de eerste woorden haar verhaal in doen trekken. Zo ook in haar derde boek.
De personages komen over alsof het je eigen vrienden zijn en of je ze al jaren kent. Ook de prachtig, idyllisch beschreven plekjes waar het zich allemaal afspeelt zijn alsof je je er zelf bevindt.

In het op het eerste gezicht rustige dorpje Monroe wordt het lijk gevonden van een vrouw, zwaar verminkt. Enige tijd later spoelt er een lichaam aan van een jong meisje. Vervolgens vindt er ook nog eens een derde moord plaats. En dit allemaal in een kleine gemeenschap waar iedereen elkaar kent. Een bijzonder lastige zaak voor Tim Sackley en Jude McCool.
Dan wordt inspecteur Sackley, door een lastig voorval, ook nog eens op non-actief gezet. En moet van afstand gaan zitten toekijken hoe zijn partner met een collega de zaak op probeert te lossen.
Niets is wat het lijkt en iedereen lijkt verdachte nummer één, wat voor rol speelt de vakantieboerderij Greenfields in deze zaak?

Greenfields is dan ook weer een boek met een heerlijke dosis spanning, een goed plot en tot het einde blijf je je afvragen wie de uiteindelijke dader is. Zo maakte mijn hart tijdens het lezen van de laatste zin een sprongetje en bezorgde mij kippenvel. De hele serie zou wat mij betreft ook perfect zijn voor een mooie tv-serie. Wellicht een waardige opvolger voor de serie Twin Peaks van begin jaren '90.

Inmiddels heb ik gelezen dat Christine Bols alweer aan haar vierde boek begonnen is en hierin zullen ook mijn favoriete inspecteurs Tim en Jude weer hun opwachting maken. Ik ben nog lang niet klaar met deze coole inspecteurs die denk ik nog veel voor ons in petto hebben.

★★★★+