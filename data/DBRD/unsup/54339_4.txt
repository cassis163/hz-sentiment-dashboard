Wie stal en verborg het lichaam van Sint Franciscus? En waarom?
In ‘Het Franciscus Verbond’ is broeder Conrad van Offida de speurder die in dit onderhoudende boek op zoek gaat naar het antwoord op bovenstaande vragen.
Zoals vele andere personages die dit boek bevolken – ‘broeder’ Jacoba, Elias, Bonaventura, Leo, Johannes van Parma, Jacopone da Todi en Ubertino van Casale om er een paar te noemen – is dit geen louter fictief personage, maar ook een historische persoonlijkheid. In dit boek is een raadselachtige tekst van broeder Leo de voornaamste leidraad van onze Conrad. De mentaliteit en gedachtewereld van de Spiritualen kleurt ook dit boek. De kritiek op broeder Elias en broeder Bonaventura is niet mals. Johannes van Parma en Jacopone zijn daarentegen helden.
Wie de clou van deze historische thriller zelf wil ontdekken, moet nu maar niet verder lezen. De lange en soms spannende zoektocht van broeder Conrad is uiteindelijk succesvol. Werkend onder de melaatsen begint hij ziekteverschijnselen te ontdekken, die sterk op de kruiswonden lijken die Franciscus op de berg La Verna zou hebben ontvangen. Dit geeft hem de laatste sleutel tot het geheim waarom een groep samenzweerders op de vooravond van Pinksteren het lichaam van Franciscus ‘verborg’. Op het eind van zijn leven zou Franciscus melaats zijn geworden.
Kortom: dit is een aardige, lezenswaardige middeleeuwse thriller die meevaart op de golven van de Da Vinci code. De wondtekenen van Franciscus lopen – bijna acht eeuwen na dato - geen enkel gevaar