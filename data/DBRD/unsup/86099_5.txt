Ik maakte kennis met de boeken van Chantal toen ik ooit ‘Zwaar verliefd’ las. Een heerlijk boek vond ik dat destijds. Recent ontdekte ik dat er nog twee vervolgdelen waren en schafte ik gelijk het boek ‘Zoek het maar uit’ aan omdat ik dat ook zag staan op dezelfde pagina.

Dit boek is anders dan de andere boeken van Chantal, vielen die toch echt onder het genre chicklit dit boek heeft toch meer diepgang. Iets waar ik erg van houd merk ik, is een verhaal in het heden verweven met een verhaal uit het verleden. In dit boek maak je als eerste kennis met Ella, ze werkt in een boekhandel (ik stelde me zo’n boekenvoordeel discountzaak voor) en haar leventje kabbelt rustig voort. Dan vind er een overval plaats en zij moet ineens denken aan haar vriendje van vroeger, Dex. Dit verhaal gaat natuurlijk niet zonder slag of stoot, dat moge duidelijk zijn.

Het tweede verhaal in het boek is het verhaal van Ella’s oma, zij was voordat ze met haar opa trouwde verliefd op een ander. Een aantal hoofdstukken vertellen het verhaal – dat Ella zogezegd heeft geschreven – van oma. Dit zijn prachtig mooie stukjes en je hoopt dat het verhaal van oma helemaal verteld wordt. Hoe het afloopt verklap ik niet, enkel dat dit wat mij betreft een heel mooi boek is waarbij ik het niet kon laten om een traantje weg te pinken.