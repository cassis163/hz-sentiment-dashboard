Sluipend Gif is het tweede psychologisch familiedrama geschreven door Corine Hartman. Het verhaal is gebaseerd op de waargebeurde zaak van Jacqueline Sauvage in Frankrijk, Meer dan 47 jaar werd zij door haar man mishandelt en uiteindelijk vermoordde zij hem. Ze werd veroordeeld, maar president Hollande verleende haar gratie. Corine Hartman heeft het artikel destijds uitgeknipt en bewaard.

In Sluipend Gif is de hoofdrol ook voor Jacqueline. Zij woont samen met haar man in Bronkhorst, het kleinste stadje van Nederland. Een kleine gesloten gemeenschap van ons kent ons en waar niet verder wordt gekeken dan de buitenkant. Geslotenheid is he credo. Al jaren manipuleert en intimideert Gijs Jacq, maar haar weerstand komt als een sluipend gif op en het is hoogste tijd voor verandering. De quote aan het begin van het boek, “Al heb je geen kans, benut haar wel”, is zeer passend voor het verhaal.

Direct vanaf de proloog staat het verhaal als een huis. Ontslag, euthanasie, depressiviteit en moord gaan hand in hand in het verhaal. Als lezer wordt je door Corine Hartman zo`n beetje “gedwongen” een mening te vormen over Jacq. Dit is zeer sterk geschreven door Corine Hartman en is een grote factor in het plot.

Net als eerdere boeken van Corine Hartman is ook Sluipend Gif heel beeldend geschreven. Gijs en Jacqueline, maar ook hun omgeving verschijnt als het ware op je netvlies. Sluipend Gif bevat niet veel karakters, wat zeer passend is bij het verhaal. Ieder karakter heeft een duidelijke rol in het verhaal en draagt zijn of haar steentje bij in het plot. Sluipend Gif is geschreven vanuit verschillende oogpunten, welke verschillende facetten van het leven van Jacqueline belichten.

De spanning is subtiel en zeer onderhuids aanwezig, onder andere door middel van cursieve flashforwards. Je weet als lezer dat er is iets heftigs gebeurd, maar het plot ontvouwt zich pas heel langzaam in de laatste paar hoofdstukken. Vermoedens worden steeds sterker, maar uiteraard weet Corine Hartman je wederom te verrassen.

Sluipend Gif is een sterke psychologische thriller, waarin de gevoelens van Jacq en Gijs centraal staan. Emotie spat van de bladzijden af: ontroering, verdriet, haat, maar ook een dosis humor. Sluipend Gif voelt als een levensecht verhaal, het is alsof je als lezer deelneemt aan het leven van Jaqueline. Het roept gevoelens van medelijden, respect en verdriet op, maar ook een lach. De laatste zin is prachtig en bevat een mooie clue, welke Sluipend Gif nog even op scherp zet.

Na het dichtslaan van Sluipend Gif ben je het verhaal niet zomaar kwijt, het blijft nog dagen in je gedachten. Aan een nieuw boek beginnen is lastig en iedere keer verwacht je dat Jacq opduikt in het verhaal.