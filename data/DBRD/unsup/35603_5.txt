Wie storm zaait… zal een helse klopjacht oogsten!

Hoe hongeren naar totale onafhankelijkheid en dorsten naar geweld perfect kunnen samengaan. Topauteur T.C. Boyle (1948) maakt in zijn 15e roman brandhout van de Amerikaanse moderne samenleving. Dit boek is een gedurfde en intrigerende thriller, voorzien van een solide literaire toplaag. Wie storm zaait is geïnspireerd op een waargebeurd verhaal, dat van Aaron Bassler, die in 2011 meer dan een maand lang het doelwit was van een grootse klopjacht in Californië.

“Als kind geloofde hij in Jezus Christus, de Kerstman en God, maar hij was ze ontgroeid, zoals hij zijn katapult en zijn driewieler was ontgroeid, en het besef van de dood – dat zijn intrede had gedaan – deed al het andere teniet. Wat zijn filosofie was? Doden of gedood worden, vreten of gevreten worden. Misschien was dat te ongepolijst. In leven blijven dan. Komt wat komt, piekeren heeft geen zin.” Niet al zijn zinnen zo even mooi gepolijst, maar dit wordt hem maar al te graag vergeven.

Wie storm zaait gaat al behoorlijk stormachtig van start. Sten Stensen, een kranige zeventiger, Vietnamveteraan en voormalig schoolhoofd, wordt tijdens een vakantie met zijn vrouw in Costa Rica overvallen en beroofd. Hij doodt een van zijn overvallers, een daad van wettelijke zelfverdediging. Bij zijn terugkeer in Californië wordt hij als een held onthaald. Vervolgens maak je kennis met de veertiger Sara Hovarty Jennings, een gescheiden vrouw, gekant tegen alles en iedereen en zeker tegen de Amerikaanse autoriteiten. Adam, twintiger en zoon van het echtpaar Stensen, is de derde protagonist en zeker niet de meest eenvoudige. Hij is een probleemgeval, is schizofreen en heeft psychiatrische hulp nodig, houdt van wapens, plant zelf een papaverveld en leeft bij voorkeur in de wildernis. Toevallig ontmoet hij Sara en er ontstaat een onstuimige relatie tussen die twee. Tot op het ogenblik dat het voor Sara erg duidelijk wordt, dat haar vriend Adam gaat afrekenen met zijn belagers en dat ze beseft dat hij wild tekeer zal gaan. En ja, wat moet gebeuren, gebeurt dus ook: Adam schiet twee mensen neer en vlucht naar een bos. Dit betekent de start van een grootse klopjacht. De tweede nachtmerrie is een feit.

Boyle bewijst met deze typische Amerikaanse roman nog maar eens zijn absolute topklasse. Hij slaagt er op sublieme wijze in, een zwaarbeladen verhaal om te toveren tot een boeiende leesbeurt, waarin hij alles en iedereen haarscherp schetst. In deze spannende en intrigerende thrillerroman wordt het moderne Amerika bijna met de grond gelijk gemaakt. Wat betekent dit? Dat deze auteur in bloedvorm verkeert en zonder enige angst of schroom zijn visie over zijn land aan de kaak durft te stellen. Tevens ontleedt hij de relatie tussen zijn drie hoofdpersonages, die elk afzonderlijk hun eigen frustraties en een explosief karakter hebben. Boyle gunt zijn protagonisten noch zijn lezers de tijd om even op adem te komen. Voor je het goed en wel beseft, heeft Adam gedaan wat hij moest doen en krijg je een bloederige wending voorgeschoteld. Geen alternatief beschikbaar, je moet gewoonweg blijven doorlezen. Geniet als toemaatje vooral ook van de zwarte humor, eigen aan deze auteur.

Wie storm zaait zal Boyle oogsten…