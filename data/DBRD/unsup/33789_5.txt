Liefde, vriendschap, rouw en verlies spelen belangrijke rollen in dit verhaal. De dood van een dierbare is het startpunt van het verhaal, want door haar verdriet besluit Rachel terug te verhuizen naar de stad. Niet alleen de rouw van Rachel speelt een rol. Verlies heeft ook een invloed op het leven van George en een ander bijpersonage, Frederick. Na Rachels terugkomst in de stad bloeit de vriendschap tussen Rachel en Henry opnieuw op. Deze vriendschap zet verschillende dingen in werking. Zo zorgt het voor belangrijke ontwikkelingen in Rachel en Henry. Het heeft een helende werking op Rachel en het zorgt ervoor dat Henry eindelijk serieus in het leven durft te staan.

Vanaf de allereerste bladzijde is de toon gezet. Wat een mooie en fijne schrijfstijl. En wat een goede vertaling; ik heb me geen enkele keer geërgerd en de originele tekst is nergens terug te zien. Het is een boek dat me bij zal blijven en de schrijfstijl draagt daar zeker aan bij. Ik heb veel citaten uit het boek opgeschreven. Ik moest mezelf af en toe zelfs even stoppen, omdat ik bijna het hele boek aan het opschrijven was. Het verhaal begint met een brief van Rachel en wordt daarna wisselend vanuit Rachel en Henry verteld. Door de twee perspectieven was er genoeg afwisseling en leerde je Rachel en Henry allebei heel goed kennen. Het tempo van het verhaal was niet erg snel, maar dat paste goed bij dit boek. Zo krijg je de kans om alle personages langzaamaan te leren kennen en worden al je vragen in stapjes beantwoord.

Tussendoor vind je notities en brieven van o.a. Henry, Pytheas en George die zijn achtergelaten in de Brievenbibliotheek. Dat is echt een uniek element in dit boek en het maakt het verhaal nog sterker en origineel. En wat een mooi binnenwerk heeft het boek. Ik vind het zo mooi dat een quote uit een hoofdstuk voorafgaand aan dat hoofdstuk wordt weergegeven op een pagina vol boeken.

Donkerblauwe woorden is indrukwekkend en mooi geschreven. Ik vond Ms. Crowleys schrijfstijl echt prachtig. Ze heeft het boek zo mooi geschreven; op sommige momenten was de emotie zo voelbaar in de woorden, dat ik niet anders kon dan het voelen. En dan heeft ze het boek ook nog een unieke toevoeging gegeven door de Brievenbibliotheek. Ik zou wel wat tijd willen doorbrengen in de boekenwinkel van Henry’s vader.