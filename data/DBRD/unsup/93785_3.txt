De vloek van Angus is het eerste deel van de serie ‘Verhalen van het Betoverde rijk: Dagboek van de maffe brownie.' Het boek is los te lezen. Angus is, volgens de achterflap, een klein wezentje dat graag klusjes doet voor de mensen aan wie hij toebehoort. Angus heeft helaas Alex toegewezen gekregen, het allerslordigste meisje ooit. Een hele klus waarvoor hij helemaal naar Amerika moet. Al snel komt hij erachter dat hij in een huis is waar de oude familievloek van de McGonagalls heeft toegeslagen. Elke man in het gezin zal er zwaar door worden getroffen. En hoe! Alex’ vader en broer zijn al getroffen. Dit brengt de familie in grote problemen. Alex en Angus proberen uiteindelijk samen de vloek op te heffen….  

Grappig en vrolijk verhaal dat is geschreven in dagboekvorm. Soms lees je een stukje uit het dagboek van Angus. Soms zijn er brieven van Alex aan haar leerkracht of zijn er plattegronden van het huis weergegeven. Ook staan er zwart-wit tekeningen en weergaves van sms-gesprekken in het boek. Wel even wennen om te lezen (‘wie is hier nu weer aan het woord?’), maar hierdoor leest het boek vlot en blijft het boeien. Ook de grappige opmerkingen van Angus dragen daaraan bij.
Het uiterlijk van het boek is afwisselend. Het haakt weer wat in op de trend van Dagboek van een loser door het plaatsen van tekeningetjes. De magie is echter een beetje Harry Potter-achtig. Dat de dagboekpagina’s een beetje geblakerd lijken en de andere bladzijden wat versierd zijn maakt het boek extra fantasierijk.  

Het boek is geschikt voor de leeftijd van rond de 9 jaar en ook als ebook verschenen. Kinderen die moeite hebben met lezen zullen hier zeker door aangetrokken worden! Het is niet een erg diepgravend verhaal, maar dat is ook niet altijd erg.  

Bruce Coville heeft al meer dan 100 boeken geschreven voor kinderen en jongeren. Zijn boeken zijn in veel talen vertaald. Het lijkt op een start in Nederland met deze eerste Nederlandse vertaling. Coville woont in Syracuse, New York. Hij heeft een eigen website en Facebookpagina. 

Paul Kidby is geboren in West Londen (1964) en werd freelance illustrator in 1986. Hij illustreerde ook de ‘Schijfwereld’-boeken van Terry Pratchett. Zijn werk is te zien op zijn website.