Het is bijna Pasen. Wat is het dan heerlijk om een goed boek in de klas te hebben, waarin aspecten van het Paasfeest en de lente in voorkomen. Het is Kathleen Amant gelukt. In Bij Anna op school – Vrolijk Pasen! hebben Anna en haar klasgenootjes een mooi paasmandje geknutseld en staat er een versierde paasboom in de klas. Op een dag komen ze de klas binnen en ontdekken dat de mandjes nog leeg zijn. De paashaas heeft de eitjes in het park verstopt. Samen met de juf gaan ze op pad.
Terwijl je met Anna en haar klas “meeloopt” naar het park leer je veel over de lente. Onderweg zie je nieuwe blaadjes aan de bomen groeien, vogels die een worm naar hun babyvogel brengen en jonge dieren in de wei lopen. De woordenschat wordt op deze manier flink uitgebreid.
Aangekomen in het park zie je paaseieren verstopt tussen de struiken. Kathleen heeft ze allemaal een mooi plekje gegeven. Een leuke uitdaging is het om alle paaseieren te vinden! Daarna geef je de kinderen een zoekopdracht en zij vertellen jou waar ze het paasei hebben gevonden.
De tekeningen bij het verhaal zijn kleurrijk en duidelijk. Alle kinderen zijn verschillend en er zit er vast wel een bij die op jou lijkt. Het is zo herkenbaar dat kinderen het idee hebben dat ze dan zelf in het verhaal in zitten.
Tot slot….. Kathleen heeft bij dit prentenboek een educatieve werkmap gemaakt. Geweldig! Deze is te vinden op www.clavisbooks.com. Een map met opdrachten en spelletjes rond rekenen en taal zodat je meteen aan de slag kunt. Bij Anna op school – Vrolijk Pasen! is een aanwinst voor je klas.