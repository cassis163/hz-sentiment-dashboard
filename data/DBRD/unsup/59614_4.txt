Luc Deflo woont dan wel in het Brusselse, hij is en blijft een Maneblusser, een Mechelaar pur sang. Dit wordt de lezer door Intifada  nog eens duidelijk gemaakt. De auteur draagt zijn geboortestad een warm hart toe. Hij heeft ondertussen 23 thrillers op de markt gebracht en voelt zich bij zijn nieuwe en dynamische uitgeverij Borgerhoff & Lamberigts in goede handen. Wie Deflo kent, weet dat hij steeds op nieuwe plannen broedt. Hij zal zich voortaan duidelijk gesteund voelen door zijn uitgeverij, zoveel is zeker.
In Mechelen wordt het vermoorde lichaam van de Marokkaanse jongeman Yasser Ouerghui gevonden. Rechercheurs Deleu en Mendonck, het door de lezers geliefde duo, leiden het onderzoek. Hun verdenking valt op een onvervalste moslimhater, annex junkie. De verdachte blijkt echter niet de moordenaar want tijdens zijn opsluiting vindt een tweede, gelijkaardige moord plaats. De werkelijke dader, een ontspoord individu, laat een boodschap achter die er geen enkele twijfel over laat bestaan: hij start op eigen houtje een Intifada, een kruistocht om zijn stad Mechelen te bevrijden van het uitschot van zijn buurt. Zijn boodschap zorgt voor onrust binnen en buiten de allochtone gemeenschap en leidt tot het uitbreken van plaatselijke rellen. Wanneer de pers en zelfs de politici aan deze onrustwekkende situatie ruchtbaarheid geven, dreigt zelfs een nationaal conflict. Deleu en Mendonck moeten deze zaak met uiterste voorzichtigheid behandelen; ze willen tot elke prijs vermijden dat de bom in België barst.
Laat dit duidelijk zijn: Deflo is geen racist! Hij heeft een Venezolaanse vrouw; zelfs enkele Marokkanen behoren tot zijn persoonlijke vriendenkring. Je kunt er niet omheen dat deze nieuwe thriller een zeer gevoelig thema oprakelt, waarbij een groep jonge Noord-Afrikanen de sfeer in sommige buurten verzuurt en zelfs onveilig maakt. Niet alleen de echte Mechelaars maar ook mensen uit de eigen Marokkaanse gemeenschap hebben er soms meer dan genoeg van. Ook het Belgische gerecht gaat in Intifada  niet vrijuit en wordt in zijn blootje gezet. Onversaagd legt Deflo de vinger op de pijnlijke wonde, in de hoop dat de lezers wakker geschud worden en de politieke top van België zich eindelijk buigt over het gevoel van onveiligheid en gettovorming bij de bewoners in de steden.
Luc Deflo geeft in Intifada  volop gas en beseft maar al te goed dat de media dit thema dankbaar zullen oppikken en behandelen. Vergeten we vooral niet dat er dit jaar belangrijke verkiezingen in België op het programma staan. De auteur is gekend voor zijn rauwe, staccato schrijfstijl die hij fraai aanvult met psychologische elementen en een grote dosis spanning. Hij is als een meester wanneer hij verhaalt over psychopaten en tracht steeds onder hun huid te kruipen.
Het is telkens een aangename verrassing om het befaamde duo Deleu en Mendonck aan het werk te zien. Beiden worden in Intifada  geplaagd door hun eigen demonen; als in een close-up krijg je een beter beeld wie ze werkelijk zijn. Deze nieuwe psychologische thriller, die weleens voor de nodige controverse zou kunnen zorgen, is geschreven door de meester van de Vlaamse misdaad. Dit boek staat hoog in de Deflo-ultratop genoteerd!