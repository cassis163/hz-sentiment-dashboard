Brrr wat een akelig goed boek is dit zeg. Echt kippenvel! Karen Rose pakt je van begin af aan direct bij je lurven en besluit je pas bij de laatste bladzijden van het boek weer los te laten. Een verhaal vol spanning, mysterie, liefde maar boven al een echte race tegen de klok.

Het verhaal gaat over rechercheur Vito Ciccotelli. Zijn team vindt op een besneeuwd en afgelegen veld een lijk dat zich wel in een heel aparte houding bevindt. Vito Ciccotelli roept direct de hulp in van archeoloog Sophie Johansen. Al snel wordt in de directe nabijheid nog een groot aantal lijken gevonden. Allemaal in hun eigen specifieke houding. De lijken liggen er pas en het lijkt er op dat ze op een gruwelijke manier gemarteld zijn. Alles duidt op het werk van een sadistische seriemoordenaar. Wat is hier aan de hand? Welke zieke geest schuilt er achter deze misdrijven?

Het verhaal vertelt aan de ene kant de soms slopende speurtocht van Vito en zijn team en aan de andere kant het verhaal vanuit de ogen van de 'dader'. Dit is echt prachtig weergegeven. Gedurende het boek ontdek je de motieven van deze persoon zonder dat het de afloop van het verhaal verklapt. Vito komt stapje voor stapje steeds iets dichter bij maar of hij uiteindelijk op tijd zal zijn? Het verhaal is t√© goed en ik wil eigenlijk niet te veel verklappen want het is het mooiste als je dit zelf ervaart.

Al met al een heel origineel verhaal met een prachtige opbouw en een hoge spanningsgraad die gedurende het hele verhaal aanwezig is. Geweldig! Kan het nog beter? Ik ben benieuwd. Gelukkig is dit pas het eerste van drie delen. Laat je alsjeblieft niet afschrikken door het kleine lettertype en de vele bladzijden, ze zijn het lezen meer dan waard. Met recht 5 sterren!