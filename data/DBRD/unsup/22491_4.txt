Spinning Silver vertelt een ingenieuze retelling van het sprookje Repelsteeltje. Kenners van dit sprookje zullen geen moeite hebben om de herkenbare elementen eruit te vissen, maar ook zonder deze kennis zul je je niet vervelen. Miryem is de dochter van een niet zo succesvol suikeroompje: hij schiet zijn geld voor aan andere mensen, maar is er niet zo goed in om het terug te vorderen. Zijn gezin moet hierdoor de eindjes aan elkaar knopen en Miryem besluit op een dag om zelf het geld terug te gaan halen. Ze is hier beter in dan gedacht en het gaat stukken beter met het gezin. Toch wordt ook de aandacht van Staryk getrokken: de koning van de ijswereld. Hij geeft haar de taak om zilver in goud te veranderen.

Novik is een kei om haar verzonnen werelden in letters op je netvlies te projecteren en Spinning Silver is hier geen uitzondering op. In een traag tempo wordt de bijzondere wereld duidelijk gemaakt. Dit betekent wel dat het verhaal vaart mist, maar nergens is het storend. De mooie werelden slokken je op en zorgen dat de nieuwsgierigheid om verder te lezen blijft borrelen. De personages zijn goed uitgewerkt en vertellen elk hun eigen verhaal, wat het nog boeiender maakt. Ze zijn slim, sterk en interessant. Geen trekpoppetjes die hun leven door anderen laten leiden in Spinning Silver! Ze weten van aanpakken en zijn niet bang hun handen vies te maken.

Er zijn zes vertelperspectieven en dit maakt van Spinning Silver geen simpel boek om te lezen. De personages worden stapsgewijs ge√Øntroduceerd vanuit het niets. Doordat alles vanuit de eerste persoon geschreven is, kost het soms wat tijd om te kunnen herleiden wie het stukje vertelde. Soms was meteen al duidelijk over wie het stuk ging, een andere keer duurde het wel een alinea voordat het kwartje daadwerkelijk viel. Misschien wordt dit in het uiteindelijke boek nog aangepast. Dat durf ik niet te zeggen, want ik heb de ARC gelezen. De verschillende personages komen allemaal samen en de manier waarop dit gedaan is, kan magisch genoemd worden.

Spinning Silver is een aanrader voor lezers die houden van een lijzend tempo waarin personages en werelden duidelijk worden. Lezers die meer actie in een boek zoeken, zullen waarschijnlijk wat teleurgesteld worden.