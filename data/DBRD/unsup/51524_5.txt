Hugo Verkley (1985) studeerde Journalistiek (diploma 2008) en daarna Culturele Antropologie (afgestudeerd 2012). Hugo heeft verschillende boeken geschreven over mensen en hun bijzondere levens. Moord in Zuid-Afrika is ook zo'n boek over mensen met een bijzonder leven.

Moord in Zuid-Afrika gaat over het gezin Prins; moeder Arine, vader Peet, zoon Beer en dochter Sterre die besluiten om in 1999 Nederland achter zich te laten en naar Zuid-Afrika emigreren. Daar hebben zij een prachtige woning gekocht en hopen hun leven daar in de natuur te kunnen leven.
Wat begon als een droom vervaagt al snel en wordt een nachtmerrie wanneer de problemen zich opstapelen.
Het gezin heeft moeite het hoofd boven water te houden, er komt weinig geld binnen. Dochter Sterre wordt verkracht door een 'vriend' en zoon Beer belandt in de gevangenis wanneer hij illegaal aan het werk is. Uiteindelijk wonen zij er 18 jaar tot de noodlottige dag hen met spoed terug laat keren naar Nederland. Arine, Sterre en Beer beschadigd maar levend, Peet als slachtoffer van een brutale overval die hij niet heeft overleefd.
Hugo heeft het verhaal van Arine en haar gezin mooi opgetekend.
Het begint ten tijde van de overval, waarnaar het verhaal terug springt naar het directe verleden en weer naar het verdere verleden, terug naar het heden. Mondjesmaat krijg je meer inzicht in het gezin, in hun karakters en hun liefde voor elkaar. Het verhaal is af en toe wat chaotisch omdat Arine plots nog even een karaktertrek of herinnering ophaalt.
Aan de andere kant is dit wel de reden waarom je als lezer het gevoel hebt dat je in gesprek bent met Arine, dat zij het verhaal direct aan jou verteld.
Het is niet alleen kommer en kwel en als lezer wordt je getrakteerd op een verhaal waar ook nog wat humor in zit, waar je de liefde kunt voelen tussen Arine en Peet maar ook tussen hen en hun kinderen.
Mooi is de foto van Peet aan het begin van het boek en de foto's van het gezin en hun huis in Zuid-Afrika aan het eind van het verhaal. Mede door de foto's heb je als lezer het idee dat je het gezin Prins persoonlijk kent.

Verrassend zijn de woorden van Arine bijna aan het einde van het verhaal;
'Spijt van ons avontuur in Zuid-Afrika heb ik niet. Als we het over mochten doen, zou ik zo weer die kant opgaan.'

Moord in Zuid-Afrika is een bijzonder verhaal die door Hugo Verkley mooi is opgetekend.