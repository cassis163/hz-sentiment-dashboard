Computers hebben over het algemeen geen geheimen voor Mara de Wolff. Als ethisch hacker en eigenaresse van computerbeveiligingsbedrijf SecuryComp, brengt ze vele uren door in een kamer gevuld met de laatste ontwikkelingen op ICT-gebied. Ze is dan ook verguld als ze een grote opdracht aangeboden krijgt van het mediabedrijf Dutch Broadcasting Group om de veiligheid van hun netwerk te testen. Mara gaat met overgave aan de slag met haar opdracht, maar verbaast zich als ze een afwijkend IP-adres op haar lijst aantreft.

Vanaf dat moment raakt het leven van Mara in een stroomversnelling. Wanneer ze besluit de gegevens verder uit te pluizen, stuit ze op een reeks documenten geschreven in het Arabisch. Een taal die Mara deels machtig is door een aantal gebeurtenissen in haar persoonlijke leven. Als duidelijk wordt dat er een ernstig beveiligingslek in het netwerk van de Dutch Broadcasting Group aanwezig is, raakt Mara verwikkeld in een dreigende situatie. Ze moet goed op zichzelf passen, maar de levens van de personen die zij lief heeft, zijn misschien nog ernstiger in gevaar. Het scherm van haar laptop is plotseling zwart en lijkt de voorbode van het gevaar dat op de loer ligt.

Linda Jansma publiceert met Verbroken haar zevende thriller. Met haar debuutthriller Kwetsbaar (tevens uitgebracht onder de titel Caleidoscoop) won ze de Schaduwprijs. Ook meerdere publieksprijzen prijken op het CV van Jansma. Zo werd Schuilplaats in 2014 uitgeroepen tot beste vrouwenthriller van het jaar.

Verbroken is een combinatie van meerdere verhaallijnen waarbij de lezer afwisselend meekijkt in het leven van Mara en een leider van een terroristische groepering. Hun levens raken met elkaar verstrikt doordat de terroristische groepering alles op alles zetten om op indringende wijze hun idealen uit te dragen en Mara per toeval stuit op hun plannen. Beide vrouwen hebben een ingewikkeld verleden en kampen vandaag de dag nog steeds met de gevolgen hiervan.

Hoofdpersonage Mara wordt kwetsbaar neergezet doordat haar kennis wordt misbruikt en ingezet voor de verkeerde doeleinden. Haar worsteling met het ‘juiste’ doen en het redden van haar kinderen, zorgt ervoor dat de lezer Mara wil voorzien van advies. Haar onzekerheid komt haar personage niet altijd ten goede, waardoor sommige situaties niet altijd goed uit de verf komen. Jansma brengt haar personages in een stroomversnelling van gebeurtenissen waardoor de snelheid in het boek knap wordt opgevoerd.

De introductie van actuele gebeurtenissen op het politieke vlak en de ontwikkelingen op het gebied van cybercrime maken van Verbroken een actuele thriller waarin de lezer aan het einde beseft dat onze activiteiten op het internet en daarbuiten vergaande gevolgen kunnen hebben.