Na het eerste deel in de Liefde in Twin Bridges-serie, kun je haast niet anders dan heel hard verlangen naar het vervolg. Ik was dan ook heel blij dat er al zo snel een tweede boek uitkwam. En het heeft al mijn verwachtingen overtroffen!

Jacob, de ontzettend aantrekkelijke, sexy cowboy met een vlotte babbel weet iedere vrouw om zijn vingers te winden. Hij weet dit en maakt er dan ook maar al te graag gebruik van. Als hij de kans krijgt om een van de meest begeerde actrices te ontmoeten op zijn ranch, omdat men een film op komt nemen, weet hij dat hij geen kans onbenut zal laten om ook haar hart te veroveren. Wanneer hij druk bezig is zijn ‘cupido-lasso’s’ klaar te maken om haar daadwerkelijk het hof te maken, valt de lus alleen om een heel ander persoon: June, de auteur van de boeken waarvan de film wordt geschoten, en tevens de eerste vrouw in zijn hele leven die niet voor zijn gemakkelijke charmes lijkt te vallen. Sterker nog: hij wilt helemaal niet dat ze in zijn lasso verstrikt raakt, want zij is helemaal zijn type niet… of toch wel?

June denkt er net zo over. Alhoewel.. Jacob zou een mooi personage zijn voor in haar boeken… maar nee, verder houdt het dan ook op. Hij is te mooi om waar te zijn, om het zo te zeggen, en hij weet dat dondersgoed, dat ziet zij ook wel. Ze gaat hem enigszins liever uit de weg als zijn ietwat starre houding haar in eerste instantie weerhoudt om verder contact met hem te leggen, maar op de een of andere manier kruisen hun paden zich steeds maar weer. Zeker op de momenten die ze liever voor zichzelf houdt. Ze kan niet alles zonder hulp… Ze is zich hier mee dan bewust van, maar ze weigert steeds om hulp te vragen. Ze is zelf al zo ver gekomen, de rest lukt haar ook wel. Alleen. De powervrouw in haar laat aan de buitenwereld zien dat ze heus voor zichzelf kan zorgen, en dit uit ze maar wat graag in haar bewoordingen. Voor de rest schrijft ze de romantische perikelen graag op, niet zozeer voor zichzelf, maar ook voor haar fans. Oh, zij zouden net zo in katzwijm vallen voor Jacob als zij stiekem doet… maar ze houdt voet bij stuk: ze heeft hem echt niet nodig. Voor niets. Al helemaal niet voor de liefde. Echt niet.

Hoe meer ze om elkaar heen draaien, hoe meer ze over elkaar te weten komen en zich desondanks om elkaar bekommeren. Hij leert haar zichzelf te accepteren zoals ze is - en haar ziekte dus ook een eigen plekje te geven -, zij helpt hem bij een van de grootste uitdagingen die hij in zijn leven gekregen en gezien heeft en steunt hem waar ze kan en zoals niemand ooit eerder heeft gedaan. Het is een mooi koppel om over te lezen: ze zijn beiden enorm koppig en lijken precies te weten wat ze willen, maar tegelijkertijd hunkeren ze naar acceptatie van wie ze zijn, zowel van de buitenwereld als van zichzelf. Mijn hart hebben ze in ieder geval veroverd!

Met dit tweede deel in de Liefde in Twin Bridges-serie heeft auteur Debra Eliza Mane een mooi, sterk verhaal met levensechte personages neergezet, dat de lezers opnieuw meeneemt naar Twin Bridges en hen een kijkje gunt in het leven van de bewoners van daar. Ook de oude bekenden uit het eerste deel komen om een hoekje kijken, en het gedraai van twee bijpersonages houdt de lezer tot het eind ook op het puntje van de stoel: wat is er tussen hen voorgevallen? Tja.. daar kom je maar op een manier achter: doorlezen! Want het derde deel is er gelukkig ook al :) Kortom: het wordt weer hoog tijd voor opnieuw een ritje naar Twin Bridges! Maar voor nu droom ik nog heel even weg bij Jacob en June.