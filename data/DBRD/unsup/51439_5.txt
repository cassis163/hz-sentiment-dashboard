Het leven van een recensent is goed, als je een boek mag lezen van een voor jou onbekende auteur en je krijgt onmiddellijk neiging om de andere boeken van deze auteur ook te kopen. Trial by Blood  is zo’n boek. John Macken schreef al eerder Dirty Little Lies  waarin hoofdpersoon Reuben Maitland een rol speelde. Deze voorgeschiedenis speelt nog een flinke rol in Trial by Blood  en in zekere zin vormen beide boeken één deel. Je kan echter het tweede deel gerust los lezen omdat er genoeg verteld wordt over de voorgeschiedenis van Reuben, maar ja… het maakt wel érg nieuwsgierig.

Wie is Reuben Maitland? Een begenadigd onderzoeker. Hij heeft kans gezien DNA-onderzoek nog een stapje verder te brengen: het is nu mogelijk om aan de hand van een DNA-profiel een beeld te schetsen van hoe iemand er uit zou moeten zien. Deze wetenschap heeft het bedrijf waar Reuben werkte geen windeieren gelegd, maar er ging iets mis… Reuben heeft in Dirty Little Lies iets gedaan wat niet kon, wat de politie, waarmee hij intensief samenwerkte, niet kon goedkeuren en dus is hij nu zijn baan kwijt. Hij is met hulp van een paar voormalige collega’s een min of meer illegaal onderzoekslaboratorium gestart, en hij doet nu DNA-onderzoek voor iedereen die denkt dat het nodig is. Inclusief een grote crimineel, Kieran. Dan wordt Reuben bij zijn oude chef Robert Abner geroepen. Die heeft best door wat er aan de hand is. Hij heeft Reuben nodig want Michael Brawn zit in de gevangenis. En Michael Brawn is niet wie hij zegt dat hij is. Alleen een DNA-monster kan uitkomst bieden.

Trial by Blood  heeft alles wat een goede thriller moet hebben: een hoofdpersoon om met mee te leven, een plot vol verrassende wendingen, goed neergezette karakters en de juiste verhouding tussen spanning en sfeertekening. Vanaf het begin houdt het boek je in zijn greep omdat Macken diverse verhaallijnen uitzet waarvan je weet en voelt dat ze bij elkaar zullen komen. De manier waarop hij dat doet is vakkundig en zonder een spoortje aarzeling. Reuben gaat vrijwillig de gevangenis in om Michael te ontmaskeren, maar er gaat ergens iets helemaal fout en voor hij het weet zit de halve politiemacht achter hem aan. Je leest het, je beleeft het en je gelooft je ogen niet.

Helaas kan ik niet zo diep op het verhaal ingaan; ik zou te veel van de plot weggeven. Macken heeft op zeer vakkundige wijze een plot neergezet waarin niet alle slechteriken écht slecht zijn, en de politie niet altijd je beste vriend is… Op het voor- en achterplat van deze uitgaven staan wervende citaten van gezaghebbende recensenten. Met hun ‘tense and absorbing’ en ‘truly gripping’ is eigenlijk alles al gezegd en ik ben het hier roerend mee eens. (Door: Jannelies Smit)