De nieuwste Läckberg “Leeuwentemmer”, waar de trouwe fans ruim drie jaar op hebben moeten wachten, is onlangs verschenen in maar liefst 55 landen. “Leeuwentemmer” is het 9e deel in de reeks van het echtpaar Patrik Hedström en Erika Falck.

De lezer wordt wederom meegenomen in een ijzingwekkend spannend verhaal wat zich afspeelt in het decor van het Zweedse vissersdorpje Fjällbacka.

Het jonge tienermeisje Victoria wordt maandenlang vermist en ieder spoor loopt dood. Totdat ze plots, met bizarre verwondingen in haar gelaat, uit het niets op straat loopt en aangereden wordt door een auto. In het ziekenhuis overlijdt ze aan haar verwondingen.
Politieman Patrik Hedström en zijn collega’s staan voor een raadsel en proberen verbanden te leggen met meerdere vermissingen van tienermeisjes in Zweden.
Schrijfster Erika Falck is voor haar nieuwste boek het schrijnende verleden van de gedetineerde moeder Laila aan het onderzoeken. Laila’s echtgenoot is door een familietragedie om het leven gekomen.
Hebben deze twee verschillende zaken raakvlakken met elkaar? Wat en wie komen Patrick en Erika allemaal op het spoor? Het verleden haalt het heden in.

Leeuwentemmer is een lekkere, rauwe thriller. Vanaf pagina 1 tot het einde wordt je meegezogen in het verhaal; de continue spanning, de perikelen van het normale gezinsleven en de sfeer op het politiebureau weet Camilla Läckberg tot in perfectie te omschrijven. Je waant je als zijnde een inwoner van Fjällbacka. Naadloos vloeien de verschillende verhaallijnen in elkaar over waardoor de lezer op het puntje van zijn stoel blijft zitten. De zinderende ontknoping nadert en je verwacht dat alle lijntjes bij elkaar komen.maar…. helaas schiet Läckberg hierin te kort. Na het dichtslaan van het boek laat ze de lezer in het ongewisse en blijft de rol van bepaalde personages onduidelijk.****