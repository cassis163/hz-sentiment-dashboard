‘Heb jij haar gezien?’ vertelt het verhaal van Cara Burrows. Cara vertrekt voor een paar weken naar een wellnessresort om haar problemen het hoofd te bieden. Zij besluit tot deze daad zonder haar man en kinderen daarover in te lichten.

Wanneer Cara, na een lange reis, vermoeid haar hotelkamer betreedt blijkt die al bezet door een man en een meisje. Dat meisje….is zij werkelijk de vermoorde Melody Chapa, wier ouders een levenslange gevangenis uitzitten voor de moord op hun dochter? Is er sprake van een enorme juridische dwaling of heeft Cara zich vergist? Deze vraag laat Cara niet los en zij raakt verwikkeld in een web van leugens en intriges; een gevaarlijk web.

“Geen lijk, maar wel heel veel bloed, Lucie, en haren van de kleine Melody die aantonen dat ze bij leven is vergiftigd met arsenicum. Er zijn wat ze wel grafkistvliegen noemen gevonden, op twee plaatsen waar ook Melody’s bloed is aangetroffen – het soort vliegen dat je alleen aantreft bij lijken.”

Hannah hanteert een uiterst soepele schrijfstijl. Bedrieglijk eenvoudig, zo lijkt het, maar het is een talent zo kan ik u vertellen. Hannah grijpt nergens naar grootse metaforen en de lezer vindt in ‘Heb jij haar gezien’ geen literair doorwrochte hoogstandjes. Wat dan wel? Nou, bijvoorbeeld een vlijmscherp observatietalent. Dat is wat deze auteur zo bijzonder maakt.
Haar personages lijken eveneens uiterst ‘eenvoudig’ ten tonele gebracht. Niets is echter minder waar. De oplettende lezer ontdekt al snel dat het juist het talent van Hannah is om in enkele zinnen, heel veel te vertellen en daardoor haar karakteriseringen zo sterk te maken.

“Waarom zou een meisje dat verondersteld wordt dood te zijn –en zich vermoedelijk schuilhoudt- gaan zwemmen in een druk vakantieresort? Hun kamer, welk nummer het ook is, beschikt niet over een privézwembad. Dus als Melody heeft gezwommen, moet ze dat gedaan hebben in het volle zicht van andere resortgasten.”

De dialogen en omgevingstekeningen zijn eveneens van hoog niveau. De werkelijke spanning doet weliswaar pas na enkele hoofdstukken zijn intrede. In eerste instantie kabbelt het verhaal over Cara rustig voort. Wanneer de spanning eenmaal aan de deur heeft geklopt, komt de lezer echter in een intrigerend psychologisch verhaal terecht en kun je slechts één ding doen….verder lezen!

De auteur
Sophie Hannah is een Engelse bestsellerauteur van romans, thrillers, kinderboeken en poëzie. Haar boeken worden uitgegeven in 27 landen en werden bekroond met onder andere de Crime Thriller of the Year Award en de Specsavers National Book Award. De nieuwe erfgenaam is na De Monogram-moorden haar tweede Poirot-mysterie. Sophie Hannah woont met haar man en twee kinderen in Cambridge.

Uitvoering
Uitgever: The House of Books
ISBN 9789044352511
Paperback, 336 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/