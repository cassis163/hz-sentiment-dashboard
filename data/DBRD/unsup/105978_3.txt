René van de Meerakker debuteerde in 2003 met het boek Doodlot. De reacties op dit boek waren lovend. Een jaar later verscheen zijn tweede boek Ontmaskerd.

Peter Veldkamp leidt een saai en teruggetrokken bestaan. Hij slijt zijn dagen als administratief medewerker bij de politie en woont in een kleurloze flat in Rotterdam. Als de mooie callgirl Anna haar oog op hem laat vallen en hem begint te stalken, verandert zijn leven. Peter begint een relatie met haar, in eerste instantie niet wetende dat ze een meisje van lichte zeden is. Als een van Annas klanten voorbereidingen treft om de rijke zakenman Ton Waterman te ontvoeren, raken Anna en Peter daar ongewild bij betrokken. Samen proberen ze de zaak tot een goed einde brengen, maar of dat ook lukt

Met Ontmaskerd heeft René van de Meerakker zijn debuur Doodlot een prima opvolger gegeven. Het boek bevat alle elementen van een thriller. Onderhuidse spanning, interessante karakters en een sluitend plot met hier en daar een verrassing. Het boek begint met twee verhaallijnen die van de Meerakker uiteindelijk naadloos en geloofwaardig naar elkaar toe schrijft. Dit niet zonder de lezer af en toe op het verkeerde spoor te zetten. Het verhaal leest lekker vlot weg en is met humor en een vleugje actualiteit doorspekt. De karakters dragen stuk voor stuk een verleden met zich mee dat invloed heeft op hun gedrag in het heden. Allemaal hebben ze hun zwakheden, zijn ze wat klunzig en op hun eigen manier aandoenlijk. De goede typering van de karakters geeft de niet bijster ingewikkelde plot een geloofwaardig elan mee. De soms clichématige elementen gaan hierdoor niet irriteren, maar passen juist uitstekend in de setting van het verhaal. Ik kan dan ook maar één conclusie trekken: Ontmaskerd is gewoon een heerlijk boek van eigen bodem dat zijn drie sterren meer dan verdiend heeft!