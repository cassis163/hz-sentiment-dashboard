Over de auteur:

Jan van Mersbergen is van oorsprong romanschrijver en debuteert onder het pseudoniem Frederik Baas in het thrillergenre met “Dagboek uit de rivier”.
Jan van Mersbergen debuteerde in 2001 met zijn roman De Grasbijter. Voor zijn roman Naar de overkant van de nacht (2011) kreeg hij de BNG Nieuwe Literatuurprijs. Het boek wordt in 2014 verfilmd. Van Mersbergen romans verschijnen onder andere in Engelse, Franse, Spaanse, Duitse, Turkse vertaling. In februari 2014 verscheen zijn roman De laatste ontsnapping.

Van Mersbergen koos voor een pseudoniem om zo vrijer te kunnen schrijven. In het Eindhovens Dagblad zei hij hierover: “Het geeft mij meer vrijheid tijdens het schrijven. Het is een vrij makkelijk en vlot geschreven boek, met explicietere zinnen dan in mijn romans toesta. Ik laat de verteller bijvoorbeeld precies uitleggen hoe de relatie is tussen Barbara, haar zoon en haar vriend. Ik ben misschien wel een van de strengste romanschrijvers; alles wat overbodig is, schrap ik. De lezer moet veel zelf invullen. Een thriller werkt meer volgens het stramien: ga maar lekker zitten en ik zal je het verhaal uit de doeken doen. Als schrijver neem je de lezer bij de hand.”

Achterflap:
Na een aantal moeilijke jaren met haar man en een ingewikkelde scheiding kan het leven opnieuw beginnen voor Barbara. Samen met Rens, haar zoon van zeven, en haar nieuwe vriend Robbert gaat ze in de zomervakantie een weekje naar de Ardennen. Robbert is uitgever en een van zijn auteurs woont al jaren in deze streek en werkt daar aan zijn tweede roman. Zijn eerste was een overweldigend succes en dat legt een enorme druk op het maken van de tweede. Ze bezoeken hem en al snel ontstaat er vriendschap tussen de auteur en Barbara. Samen verzinnen ze een spel om Rens bezig te houden. Er is al jaren een meisje vermist in de streek en op basis van dat gegeven maken ze een spannende speurtocht. De speurtocht blijkt echter al snel in de richting van de werkelijkheid te wijzen...

Frederik Baas verkent de grenzen van de illusie en maakt met zijn ogenschijnlijk eenvoudige taal en verhaal diepe indruk.

Mijn mening:
De cover gaf mij niet direct het idee met een thriller te maken te hebben, maar na het lezen van de achterflap en het stukje uit de krant, was mijn aandacht getrokken.

Het verhaal is geschreven vanuit een verteller. In het begin is niet duidelijk wie de persoon achter de verteller is, maar daar kom je gedurende het verhaal achter. En dat wil je ook, want Frederik Baas, weet meteen je aandacht te pakken en je nieuwsgierigheid te prikkelen.

Barbara en haar zoon Rens gaan met haar nieuwe vriend voor een korte vakantie naar de Ardennen. Barbara heeft een heftige scheiding achter de rug en heeft nog niet alles verwerkt. Een vakantie op, voor haar, onbekend terrein is de remedie om alle sores achter zich te laten en te kunnen genieten van de natuur en elkaar.

Robbert, de vriend van Barbara, is uitgever en via een auteur komen ze aan een huisje in de Ardenne. Het ligt niet ver van het huisje van de auteur vandaan. Barbara heeft de auteur al eens ontmoet op een feestje van de uitgeverij en kan het goed met hem vinden. Zijn eerste boek was een groot succes een heuse bestseller. Hij is bezig met zijn tweede boek, maar kampt nu met een schrijversblok en komt er niets meer uit zijn vingers.
Om Rens bezig te houden, hij is zijn oplader van zijn tablet vergeten, heeft Barbara een speurtocht voor hem gemaakt. Jaren geleden is er een meisje in het gebied vermist geraakt en dat is de basis voor de speurtocht. Samen met de auteur en zijn hond gaan ze op onderzoek uit en komen erg dicht bij de waarheid.

Het is geen thriller zoals alle anderen, géén rechercheur, nagelbijtende scenes of bloederige taferelen, maar wel een opbouwende spanning. Frederik Baas laat je kennis maken met de hoofdpersonen en je leert ze echt kennen. De familieband tussen moeder en zoon, de relatie tussen geliefden, de onderlinge verhoudingen worden goed uitgediept. Het verhaal bouwt langzaam op en steeds wil je als lezer weten wat er gaande is. Er komen voorzetjes in het boek voor, die je verder doen lezen, want je wilt gewoon weten hoe het zit. Zelfs de speurtocht ervaarde ik als een spannend spel, waar je in meegenomen wordt.

Erg knap debuut, het was helaas maar een kortverhaal, dus in een weekend was het boek uit. Ik hoop op een nieuwe en langere thriller!

Schrijfstijl: 5
Originaliteit: 4
Spanning: 4
Psychologie: 5
Plot: 4

Dagboek van de rivier krijgt een dik verdiende 4,5 ster!