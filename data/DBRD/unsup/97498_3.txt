Wederom heeft Kellerman een Alex Delaware thriller afgeleverd. Kellerman schrijft bijzonder regelmatig, elk jaar is er wel een nieuw titel in deze reeks over de psycholoog Delaware. In 1998 maakte hij een klein uitstapje met de thriller Billy Straight. Een spannend verhaal over de klopjacht op een jonge getuige. De centrale rechercheur in Billy Straight was Petra Connor, een interessante pittige vrouw. In Doorbraak heeft zij ook een prominente rol gekregen. Het boek begint met de moord op Baby Boy, een muzikant. Al snel vindt nog een artiest de dood, een veelbelovende schilderes. Het lijkt er op dat artiesten die bijna doorbreken het doelwit zijn van een seriemoordenaar. Milo Sturgis, de vaste rechercheur waarmee psycholoog Delaware samenwerkt, onderzoekt de laatste zaak. Omdat Petra de moord op Baby Boy onder zich had, is het niet meer dan logisch dat de krachten gebundeld worden. Uiteindelijk blijkt de moordenaar steeds brutaler te worden en raakt Delaware (weer eens) erg persoonlijk bij de zaak betrokken.

In dit boek is de eeuwigdurende relatie tussen Alex en zijn vriendin Robin op de klippen gelopen. Wat een opluchting. Het geeft de Delaware-serie nieuw elan. Die akelig perfecte relatie was in de vorige boeken te zoetsappig naar mijn smaak. Zoals altijd wordt de coleur locale weer prachtig beschreven. De unieke sfeer van Los Angeles wordt bijna nergens zo goed beschreven als in de boeken van Kellerman. Ook het opvoeren van Petra Connor naast de bekende Milo zorgt er voor dat dit boek meer sprankelt dan voorgaande delen uit de serie. Het verhaal is spannend en door de wisselingen in perspectief, die voortkomen uit het feit dat er meerdere hoofdpersonen zijn, maakt dat je als lezer bij de les blijft. Bijzonder jammer echter is de uitglijder aan het einde. Kellerman kan het niet laten om het verhaal toch weer zo te draaien dat Alex opeens persoonlijk met de moordenaar te maken krijgt. Dit gebeurt vaak in zijn boeken en het is meestal onrealistisch en vergezocht. Maar verder is dit wel één van de betere Kellermans. Spannend, goed opgebouwd en zoals altijd prettig geschreven.