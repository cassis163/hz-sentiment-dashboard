‘Bron’ gaat over auteur Rolf Dorint. Rolf lijkt zijn leven prima op orde te hebben. Hij is getrouwd met Harriëtte, de vrouw van zijn leven en hij doet wat hij het liefste doet: schrijven. Maar dan raakt Rolf in een schrijversblock.

Wanneer zijn 'bron van verhalen' opdroogt en de fantasie het laat afweten,
brokkelt Rolfs mooie leventje af. Of toch niet? Want is daar niet een vonk van een nieuw idee? Een mystiek verhaal, zo mooi dat het zichzelf lijkt te schrijven? Terwijl het leven om hem heen ineenstort, bouwt de auteur, samen met buurjongen Luuk, aan een nieuw verhaal dat steeds diepere sporen in het echte leven nalaat. Echter, wat een zegen lijkt, wordt al snel een vloek.

“Iedere nacht droomde hij van Baxan, maar hij hield zijn belofte. Hij had nog geen woord geschreven, hoewel het manuscript in zijn hoofd al vier keer tot een einde was gekomen, telkens op een verrassende manier. En ieder einde was hij inmiddels vergeten.”

‘Bron’ is een mysterieus” boek in het fantasy genre, waarin werkelijkheid en fantasie elkaar overspoelen. Een knap geconstrueerd verhaal waarin Raven blijk geeft van een ongebreidelde fantasie en fraaie schrijfstijl.

“Ineens verdween alles: de zachtheid, de mooie kleuren, de koele bries tussen zijn benen en ook Mrelans stem. Hij voelde de harde grond, het gras waarop hij zat. Hij was verkrampt en zijn handen zaten nog steeds tussen de ijzeren vingers gevangen.”

De wanhoop van Rolf komt prachtig tot uiting in ‘Bron’. De wanhoop die de hoofdpersoon naar de drank doet grijpen en hem een hartkwaal bezorgt. Buurjongen Luuk wordt allengs meer zijn steun en toeverlaat en later zelfs zijn co-auteur. Samen schrijven zij een verhaal waarbij hun levens steeds meer verbonden lijken te raken met dat van hun hoofdpersonen en dat heeft grote gevolgen voor het werkelijke leven.

“Het zwart was weer in beweging, maar hij zou geen goede koning zijn als hij zijn onderdanen er onder liet lijden. Op de totale zuivering van het Rijk zou misschien een korte periode van quarantaine volgen, waarin iedereen even ondergronds of gewoon binnen moest blijven, maar zijn Fretten waren er niet gevoelig voor.”

Ondanks de verschillende verhaallijnen die steeds dichter bijeen komen en op enig moment met elkaar verstrengeld raken, leest ‘Bron’ vlot en is het uitermate boeiend. De karaktertekeningen zijn zeer goed uitgewerkt en de dialogen zijn van hoog niveau.

Kortom, Raven is een aanwinst voor het Nederlandse Fantasy genre!

De auteur
Rik Raven schrijft magisch realistische thrillers, blogs, gedichten, korte verhalen en artikelen. Haar werk heeft een herkenbare stijl. De thema’s verwerking en confrontatie komen vaak terug en geven de lezer stof tot nadenken.

Uitvoering
Uitgever: Nimisa Publishing House
ISBN 9789492337078
Paperback, 300 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/