To Be a Man, vind je ware mannelijke kracht is in essentie een praktische handleiding voor mannen die een verbinding met hun hoofd én hart willen maken. Het laat zien wat werkelijke mannelijke kracht is en hoe je dit kunt bereiken. Eh nee…het is geen wazig boek!  

In eerste instantie lijkt alles nogal vanzelfsprekend wat Masters schrijft, maar al gauw komt hij bij een belangrijk onderwerp: schaamte. Waarschijnlijk onze belangrijkste verborgen en onbegrepen emotie. Vaak ook de emotie die mannen ervan weerhoudt om hulp te vragen wanneer ze die nodig hebben. Schaamte kan leiden tot verdoving van gevoelens en emotionele afsluiting, zelfs tot agressie. Mannen die emotioneel gesloten zijn zouden hun eigen schaamte gevoelens kunnen onderzoeken om zo tot openheid te komen. Zo komt ongezonde woede (of agressie) vaak voort uit het gevoel beschaamd, bekritiseerd of niet gerespecteerd te zijn. Bij een gezonde uiting van woede nemen we verantwoordelijkheid voor wat we in onze boosheid doen. Reactieve woede wordt hier goed beschreven en zal voor velen heel herkenbaar zijn. Een re-actie op iets dat je steeds weer op dezelfde manier doet. Wanneer we deze signalen bij onszelf niet herkennen zullen we nooit inzien dat we reactief zijn. Denk hierbij aan disproportionele reacties, gebrek aan zelfreflectie, altijd gelijk willen hebben of een extreem drama maken van wat je denkt en voelt. Dit geldt natuurlijk voor zowel mannen als vrouwen, wat overigens voor een groot deel van dit boek zo is.  

Het laatste deel over intimiteit en seksualiteit kan een eyeopener voor menig lezer zijn. Hier wordt o.a. uiteengezet hoe je bijvoorbeeld pornografie kunt ontstijgen (en dat is wat anders dan onderdrukken) en het belang hiervan voor je intieme relatie. Helaas zijn de gegeven voorbeelden niet altijd even helder, toch zal de lezer beslist aha-erlebnissen tegenkomen. Voor mannen, hetero of homoseksueel, is dit boek een absolute must-read!  

Robert Augustus Masters is naast auteur van veertien boeken, relatiedeskundige en psychospirituele leraar met een doctorstitel in de psychologie. Hij schreef dit mannenboek, wat tevens zeer geschikt is voor de andere sekse.