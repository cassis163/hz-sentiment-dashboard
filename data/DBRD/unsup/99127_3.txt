Kindermoordenaar Ronald Jeffreys wordt veroordeeld tot de elektrische stoel nadat hij 3 kinderen op gruwelijke wijze heeft vermoord. Een aantal maanden na deze terechtstelling wordt opnieuw een kinderlijk gevonden. De gelijkenis in deze moorden is treffend. Loopt de moordenaar nog vrij rond en is Jeffreys onterecht veroordeeld of is er een zogenaamde copycat aan het werk? Maggie ODell krijgt de taak deze lugubere zaak op te lossen.

Kava zet hier een spannend debuut neer dat de lezer van begin tot eind in zijn greep houdt. Een boek om op een zonnige middag in één ruk uit te lezen. Hier en daar is het verhaal wat voorspelbaar, aangezien je al snel weet in wat voor hoek je de dader moet zoeken. Kava geeft je een helder beeld in het hoofd van een seriemoordenaar, die als kind zelf de nodige verschrikkingen heeft meegemaakt en schetst een beeld van het kind dat later uitgroeit tot een seriemoordenaar die het ene gruwelijke misdrijf na het andere pleegt.

Het verhaal op zich is geen uniek concept, maar zeker prettig leesvoer voor de thrillerlezers! Onderhoudend, spannend en het smaakt naar veel meer Kava!