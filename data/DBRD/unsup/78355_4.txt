aar heb je vrienden voor van Astrid Harrewijn is een bijzonder leuk boek. Ik heb in tijden niet meer zo zitten lachen om een boek. Wellicht omdat ik toch altijd een voorkeur heb voor spannende thrillers. Maar waarom? Geen idee. En gek, want ik heb echt enorm genoten van dit boek.

Ik had een leuk verhaal over Joost verwacht. Die de nodige dingen zou meemaken.

Mijn verwachtingen zijn uitgekomen. Meer dan uitgekomen zelfs.Het was een bijzonder grappig verhaal. Ik heb vaak zitten lachen om Joost.
Joost die veel heeft meegemaakt, te veel om even op te noemen. Hij heeft niet stil gezeten en hij heeft amper tijd gehad om even met een kop koffie de krant te lezen.
Joost, die van die heerlijke onbeholpen opmerkingen kan maken. Joost die het ene denkt en het andere zegt. Echt geweldig!

Ik had deel 1 niet gelezen, maar die ga ik binnenkort ook opsnorren, net als deel 3. Ik heb er nu al zin aan!

Joost is een stoffige, onbeholpen man van 40. Voor zijn werk als schrijver zit hij 2 maanden in Rome. Op een dag in Rome weet hij het. Nee, hij wil geen conducteur worden, maar hij weet ineens dat hij een kind wil. Maar dan heeft hij toch even een probleempje. Hij heeft geen vriendin. In Rome ontmoet hij 3 moeders, die hem helpen aan een flitsende look.

Vanaf het moment dat hij weet dat hij een kind wil, ziet hij in elke vrouw een potentiele moeder (of juist totaal niet). Deze gedachte houdt hem het hele boek bezig. Tijdens zijn werk in het Rijksmuseum ontdekt hij een vreemd teken in een houten paal. Hij ziet hier een symbool in. Als een soort van Robert Langdon in de Dan Brown boeken gaat hij op zoek naar de betekenis achter dit symbool. Helaas wordt hij op 1 dag bij zijn beide banen ontslagen. Door zijn nieuwe look en zijn daarmee opgedane zelfvertrouwen zoekt hij ijverig verder naar de betekenis van het symbool. Hierdoor komt hij in contact met een geheim genootschap. Met een van de mensen van het genootschap weet hij steeds een stap verder te komen. Ondertussen is hij met de huisklusjeman (en vriend) Gijs een klusbedrijfje begonnen, wat goed begint te lopen. Hierdoor zijn de beide mannen in staat om hele mooie criteria aan te dragen of een klus wel of niet aangenomen wordt. Hij komt ook een paar keer in een praatprogramma op tv terecht. Daar weet hij er weer iets vermakelijks van te maken.

Een vreselijk leuk verhaal, wat heel lekker vlot geschreven is. Je vliegt lachend door de pagina's. Wellicht door de humor, wellicht doordat er zo lekker veel gebeurd. En dan ineens.... dan heb je het boek uit. Op naar het volgende deel! Voor mij krijgt dit boek 4 sterren.