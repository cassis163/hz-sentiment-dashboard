Leven met hooggevoeligheid. Tips voor de empathische persoonlijkheid. Door Judith Orloff.

Orloff is arts en zelf empaat en dat merk je in dit boek, ze weet waarover ze praat. Dit is niet het zoveelste boek voor hooggevoelige (hsp) personen, het richt zich daarnaast ook op mensen met een empathische persoonlijkheid. Zij hebben veel eigenschappen gemeen met hsp’ers maar daarnaast nemen zij ook nog eens de (positieve en negatieve) energieën van hun omgeving op in hun lichaam. Dit kan tot allerlei klachten leiden waar de reguliere wetenschap geen oplossingen voor kan bieden. De tips uit dit boek kunnen deze mensen wél helpen. Het gaat om praktisch toepasbare tips verspreid over levensgebieden zoals werk, relaties, kinderen, verslavingen,…

In het begin maakt Orloff een opdeling tussen fysieke en emotionele empaten. Met behulp van een test kan je achterhalen tot welke groep (of beide) je behoort. (Ik ben beide.)
Per soort empathie geeft ze concrete tips en hulpmiddelen en die zijn heel toepasbaar. Later in het boek maakt ze ook onderscheid tussen (onder andere): telepatische, precognitieve, droom,… -empaten. Daar ben ik een beetje afgehaakt wegens totaal niet herkenbaar voor mij.

Al bij al is dit een praktisch en opbeurend boek vol tips en trics om je hooggevoeligheid/empathie te zien als wat ze is: geen last maar een gave. Door middel van oefeningen, affirmaties, voedingstips en kennis leer je jezelf beter kennen én helpen.
Echt een hart onder de riem voor iedereen die ‘last’ heeft van hooggevoeligheid en/of empathie.