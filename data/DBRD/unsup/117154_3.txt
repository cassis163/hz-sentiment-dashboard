Becky Albertalli bestormde in 2015 de YA-wereld met haar succesvolle boek Simon vs the Homo Sapiens Agenda. Fans konden niet wachten om meer over Simon en zijn vrienden te lezen en met Leah on the Offbeat geeft ze aan die oproep gehoor.
De hoofdrol is weggelegd voor Simons vriendin Leah Burke die tijdens haar laatste jaar op de middelbare school tegen verschillende problemen aanloopt. Senior year betekent extra dingen waar ze zich zorgen over maakt: prom, studiekeuze, vriendschappen en dan heeft ze ook nog niemand verteld dat ze biseksueel is en stiekem verliefd is op haar vriendin Abby. Daarnaast heeft ze ook nog een moeizame relatie met haar moeder en lijkt Gareth opeens wel heel erg veel interesse in haar te hebben.
Met Leah on the Offbeat gaat Albertalli verder waar Simon vs. ophield. Net als in de succesvolle voorganger zit dit boek vol diversiteit en typische tienerproblemen. Dit levert wederom een verfrissende kijk in een diverse vriendengroep op. Leah verschilt immers weinig van haar leeftijdsgenoten, en verdient dus eenzelfde soort verhaal. Wederom wordt benadrukt dat het oneerlijk en vreemd is dat homo- of biseksuele mensen uit de kast moeten komen, terwijl dit voor hetero’s niet geldt. Of zoals Simon eerder als oplossing gaf: ‘Iedereen zou op de een of andere manier moeten verkondigen wat-ie is, en het zou voor iedereen zo’n pijnlijk, ongemakkelijk moment moeten zijn.’
Hoewel deze boodschap nog steeds staat als een huis, voelt dit boek minder urgent. Immers dezelfde boodschap is al verkondigd in Simon vs. en dit nieuwe verhaal voegt daar weinig nieuws aan toe. Dat neemt niet weg dat het heerlijk is om weer even terug te zijn in deze wereld en vooral om een glimp op te vangen van de relatie tussen Simon en Bram.
De grote vraag is of we na Leah on the Offbeat afscheid nemen van deze vriendengroep, of dat Albertalli de smaak te pakken heeft en meer boeken gaat schrijven met verschillende personages in de hoofdrol. Voor de fans van deze serie zal het een zegen zijn, maar of het daadwerkelijk nog iets nieuws toevoegt aan de boodschap die ze wil verkondigen, blijft de vraag.