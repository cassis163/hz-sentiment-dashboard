Ik ben altijd nieuwsgierig naar auteurs die ik niet ken en zeker van eigen bodem dus toen ik deze voorbij zag komen heb ik hem gelijk besteld bij de auteur zelf en ze heeft er nog een mooie boodschap in geschreven. Schrijven kan ze wel en ook aan fantasie geen gebrek maar toch hangt het nog een beetje als los zand aan elkaar.

De dader had ik al vrij snel door maar mits goed en met veel spanning geschreven hoeft dat geen probleem te zijn. De spanning ontbreekt dus en er zijn ook wat onlogische dingen, iemand die achtervolgt wordt tot aan zijn huis en hier vervolgens wel over spreekt met vrienden en familie maar niet naar de politie gaat (dacht ik), om er vervolgens bijna op het eind achter te komen dat diegene wel naar de politie is geweest. Het komt een beetje over alsof ze op het laatst nog wat dingen erbij heeft gehaald omdat dat een beter eind opleverde.

Het leest wel vlot, ze heeft een toegankelijke schrijfstijl met veel dialogen. Maar ook daar toch een puntje van kritiek: zo af en toe komt er ineens een ophoping van omgevingsbeschrijvingen of wat diepere gedachtengangen maar het zou beter zijn als dit wat beter verdeeld was over het verhaal, nu komt het ineens uit het niks en komt het geforceerd over.

De personages hadden iets meer uitgediept mogen worden, zeker de relatie van de dader met zijn/haar broer maar ook de anderen. Ik vond het eind ook te plotsklaps met degene die ontdekt wie de dader is (voorheen was diegene er helemaal niet mee bezig en ineens wordt het raadsel ontrafeld) en het stukje spirituele voegde voor mij niks toe aan het verhaal.

Kortom een aardig debuut maar er zit veel meer in. Ik zou tegen de auteur willen zeggen: blijf vooral schrijven en laat de volgende keer het manuscript lezen door proeflezers die je opbouwende kritiek kunnen geven. Eigenlijk voor mij 2 en een halve ster waard maar ter stimulans afgerond naar drie :-)