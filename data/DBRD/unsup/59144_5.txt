Wat was dit een bijzonder boek! Eigenlijk wil ik 'm iedereen aanraden, maar tegelijkertijd wil ik 'm ook iedereen met een kind of kinderwens afraden. Wat een boel emoties in dit boek!

Het gaat over Lisette en Carlo die op een dag het besluit nemen tot gezinsuitbreiding. Het lukt niet en het stel gaat de medische molen in. Alles blijkt goed, maar de zwangerschap blijft uit. Hierdoor komen ze terecht in de wereld van IVF. Acht jaar lang, ácht jaar! Het is een biografie, maar het leest als een roman.

Carlo heeft werkelijkwaar een knaller van een boek neergezet. De emoties vliegen je om te oren. Laat ik vooropstellen dat ik totaal geen kinderwens heb en dat ik toch met brokken in mijn keel en vochtige ogen dit boek heb uitgelezen! Het is zo ontzettend puur en rauw geschreven. Eerlijk. Echte emoties, echte gedachtes, echte daden. Práchtig.
Izar heeft echt indruk gemaakt. De emoties gaan echt als een rollercoaster: van blijheid naar nog meer blijheid, naar verdriet, naar hoop, naar intense blijheid en nog veel intenser verdriet. Allemachtig, bizar wat dit boek in me heeft losgekregen.

Dus ja, enerzijds raad ik dit boek écht aan iedereen aan. Anderzijds dus totaal niet. Lees echt even de achterflap voordat je je hieraan waagt en vraag jezelf af of dit iets voor je is. Genoten heb ik absoluut niet van dit verhaal, daarvoor is het gewoon echt te rauw en triest. Maar toch geef ik deze 5*, absoluut.