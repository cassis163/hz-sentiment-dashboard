Voor culinair journalist en food trend consultant Denise Kortlever zijn het de kleine dingen die verschil maken in het (culinaire) leven. Wie op de kleine dingen let is vaak ook een pietje precies en als je zowel het boek als haar website The Little Things bekijkt dan zie je direct dat we hier met een pietje precies te maken hebben. Niets wordt aan het toeval overgelaten en overal is over nagedacht. Dat heeft tot gevolg dat je in eerste instantie denkt naar iets eenvoudigs te kijken en snel daarna ziet hoe mooi en goed de zaken in elkaar zitten.  

Denise Kortlever bespeurde een aantal jaren geleden tijdens een van haar reizen dat ontbijten de nieuwe trend zou worden en besloot toen dat ze daar ooit eens iets mee zou doen. Gelukkig voor ons heeft ze gedachten omgezet in daden en beschikken wij nu over het mooie boek All-day breakfast.  

Wat direct opvalt bij het openslaan van het boek is de melding: Tekst, receptuur, fotografie & styling: Denise Kortlever. Bij het doorbladeren en later wat nauwkeuriger lezen van het boek kun je alleen maar vol bewondering zijn. Het boek is een stevige hardcover met erg mooie en smakelijke foto's, prima indeling met zowel een inhoudsopgave voorin als een register op ingrediënt achterin en buitengewoon originele recepten.  

Het boek start met het hoofdstuk ‘Let's stay in bed’ gevolg door ‘Up & running’, ‘Lazy weekend brunch’, ‘Healthy & light’, ‘The day after the night before’, ‘Festive mornings’ en als laatste ‘Favoriete breakfast & brunchspots’. Je kunt je afvragen waarom de titels van de hoofdstukken in het Engels zijn terwijl de rest van het boek, op sommige recepttitels na, Nederlandstalig is. Het zou kunnen dat de Engelse titels veel beter uitdrukken waar de recepten in het hoofdstuk betrekking op hebben. In het Nederlands klinkt dat toch vaak wat platter. Net zoals Denise Kortlever het liever heeft over porridge in plaats van over havermout. Porridge klinkt veel smakelijker, net als ‘pancaketaart’ of ‘cheddarbiscuits’.  

Porridge (met gebakken appel, kaneel en walnoten)
Voor 1 persoon  

Basisrecept porridge
45 gram havermout (= precies 1/2 cup)
200 ml melk

Doe de havermout met de melk en een snuf zout in een kleine kookpan en breng aan de kook. Zodra de melk borrelt, draai je het vuur laag en laat je de havermout rustig garen. Roer regelmatig. Na ongeveer 5 minuten is alle melk opgenomen en heb je een romige porridge. Te droog? Voeg dan een extra scheut melk toe.  

Topping: gebakken appel, kaneel en walnoten
1 tl boter of kokosolie
1/2 appel, geschild en in kleine blokjes gesneden
1/2 tl kaneel
2 el walnoten, fijngehakt
honing naar smaak

Smelt de boter in een kleine koekenpan en voeg de blokjes appel en kaneel toe. Bak 3 tot 5 minuten of tot de appel wat zachter wordt. Schep de gebakken appel op de porridge en verdeel er de walnoten over. Besprenkel eventueel met honing naar smaak.  

Na deze volgen nog een aantal heerlijke toppings. Ook staan er wat alternatieven als je liever een andere graansoort kiest of als je het in de magnetron wilt maken. Ieder recept in het boek wordt voorafgegaan door een kleine toelichting met leuke informatie en tips. Vrijwel alle gerechten zijn uiteraard ook als brunch te serveren en een groot aantal zal ook als lichte avondmaaltijd geen gek figuur slaan. Het is zelfs niet ondenkbaar dat ze als voorgerecht of als dessert op tafel komen. En bijvoorbeeld de appelbeignets met kaneel-kardemomsuiker of de 5-spice kruidencake met rozijnen zullen het prima doen bij de thee of koffie en tijdens een warme zomerdag serveren we een Espresso-tonic met veel ijs.  

Het water loopt je in de mond als je alleen al de inhoudsopgave leest. ‘Kokos-limoenbrood met limoenmascarpone’, ‘Honingnectarines met dikke oranjebloesemyoghurt’, ‘Roerei met gerookte forel en avocado’, ‘Banoffee milkshake met dulce de leche’, ‘Donuts uit de oven met Nutellaglazuur’ en ga zo maar door. Alles prima te maken en geen onverkrijgbare ingrediënten in de gerechten. Zoals al eerder gezegd zijn de recepten allemaal even bijzonder en origineel. Echt anders dan anders en dat alles samengebracht in een heel mooi vormgegeven boek. Met recht een vijfsterrenboek.