Sofie Lafleur is een Vlaamse oorlogsverslaggeefster en is in Mali aan de slag wanneer ze samen met de Nederlandse commando David Morgenstern betrokken raakt bij een mortieraanval op de basis van de Nederlandse troepen. Deze gebeurtenis vormt de basis voor een bijzondere band tussen hen. Niet lang daarna raakt David levensgevaarlijk gewond en ontvangt Sofie een raadselachtige foto met daarop Chris Hurkman. Omdat Chris haar in het verleden verraden heeft, wil ze wraak op hem nemen en duikt ze in de zaak. Wanneer David de hulp van Sofie inroept omdat hij een omgekomen collega op straat heeft zien lopen, blijken ze betrokken bij een groter complot dan ze aanvankelijk dachten.
Verraad is de tweede thriller van Wouter Helders met Sofie Lafleur in de hoofdrol en is los van Machtsstrijd te lezen. Dat laatste boek werd door een lezersjury bekroond met de Hebban Thriller Debuutprijs 2016.
Helders houdt duidelijk van de vaart erin houden. Het boek start meteen met twee belangrijke gebeurtenissen waarmee hij in no time het verhaal en de spanning stevig neerzet. Door middel van heel korte hoofdstukken neemt hij de lezer mee door het verhaal. Deze korte hoofdstukken, die telkens geschreven zijn vanuit een ander perspectief en plaatsvinden op een andere locatie, zorgen niet alleen voor snelheid, maar ook dat het soms lastig te volgen is. Maar door de heldere schrijfstijl van Helders en de goede opbouw van het verhaal, weet hij de lezers wel goed door het verhaal te leiden.
Verraad is zoveel meer dan een snelle actiethriller, zoals de tekst op de achterflap wellicht doet vermoeden. De plot zit goed in elkaar en met thema’s als politieke intriges, maatschappelijke dilemma's, jaloezie, revalidatie en machtsmisbruik spreekt het waarschijnlijk een brede groep lezers aan. De personages zijn prima uitgewerkt. Tussen alle stoere acties in weet Helders enkele personages zeer geloofwaardig en menselijk neer te zetten: stoere karakters, die zeer kwetsbaar blijken. Zo is er militair David Morgenstern die gewond raakt en moet revalideren, wat hem niet gemakkelijk af gaat. En Sofie Lafleur, die continu worstelt met de keuze tussen moederschap en carrière.
Helders schreef met Verraad een thriller die meerdere malen inhaakt op de actualiteit. Wanneer Chris in aanvaring komt met Sofie na een publicatie, zijn de parallellen met de Amerikaanse president Trump groot.
Een minpuntje aan het boek is er ook te benoemen. Hoewel het verhaal op hoofdlijnen erg realistisch is, zijn er bepaalde onderdelen van het verhaal die erg ongeloofwaardig zijn. Justitie die aanklachten tegen uitgebreid kindermisbruik laat vallen in ruil voor informatie is, zo mag men hopen, wat te ver gezocht. Ook lijkt David als een moderne James Bond onverwoestbaar, na een heftig ongeluk is hij ongekend snel weer op de been. Zelfs voor een sterk personage lijkt dit vergezocht.
Al met al is Verraad een prima thriller waarmee Helders laat zien dat het succes van zijn debuut Machtsstrijd zeker geen toevalstreffer was. Hij weet goed een verhaal neer te zetten, fictieve personages tot leven te brengen en schreef een spannende en amusante thriller.