Na de heftige gebeurtenissen Onder de Berg in het mystieke Prythian rijk, lijkt er voor Feyre eindelijk een rustige periode aan te breken. In het Lentehof krijgt ze de rust en ruimte om te wennen aan haar nieuwe Fae-lichaam nadat ze Gemaakt is door de zeven edelheren, die zo haar mensenleven wisten te redden. Feyre gaat vanaf nu door het leven als de Vloekverbreker die levens offerde om daarmee nog meer levens te verlossen van de dodelijke greep van Amarantha. Het gruwelijkste en meest moordlustige wezen dat Prythian in lange tijd gekend heeft. Tijdens haar herstelperiode heeft ze de tijd haar bruiloft met Tamlin tot in de puntjes te plannen, totdat er iets verandert in haar. Opeens ziet ze de daadwerkelijke aard van haar situatie onder ogen en komt de Edelheer van het Nachthof hun afspraak die ze Onder de Berg maakten inlossen om haar zo mee te sleuren in een tijd van grotere wanhoop dan ze ooit gekend heeft.  

Het tweede deel van de serie waarin Feyre een magnifieke hoofdrol speelt is een verademing en tegelijkertijd een adembenemend vervolg op het Het Hof van Doorns en Rozen. Sarah J. Maas weet met haar buitenzinnige fantasie een geweldig spannende serie neer te zetten die hoog boven het maaiveld van YA-boeken uitsteekt. Het eerste deel leek onmogelijk te overtreffen, maar dit blijkt al snel een illusie bij het lezen van het tweede deel. De lezer belandt vliegensvlug in het rijk Prythian, waar de ongelofelijkste wezens rondvliegen, kruipen en klauteren in de directe omgeving van de prachtige Feyre. Maas weet zonder hakkelige overgangen alle mooie en angstaanjagende kanten van deze jonge vrouw te laten zien in desperate tijden. Tijdens het lezen wordt het beeld van een klein meisje onmerkbaar vervormd tot een beeldschone Fae-vrouw met spitse oren en lange ledematen. De lezer leert de menselijke denkwijze in een beestig lichaam meer en meer begrijpen wanneer Maas met al je verwachtingen aan de haal gaat. De magische krachten die een spil zijn in dit verhaal glinsteren van de bladzijdes en verblinden de lezer telkens weer op de mooiste en gruwelijkste momenten.  

Maas weet de angstaanjagende gebeurtenissen in dit boek op te bouwen tot een onverdraaglijk niveau en flikt het vervolgens om deze te verzachten met een overweldigend dynamisch liefdesverhaal zoals in het echte leven simpelweg niet bestaat. De richting die Maas hiermee gaf aan het eerste deel wordt vanuit een compleet andere hoek benaderd in dit tweede deel. Haar complexe benamingen en de ingewikkelde historie van Prythian geven het verhaal de diepgang die het nodig heeft om de enorme karakters in dit boek te kunnen bijhouden. Bovendien weet Maas het boek vol onverwachte wendingen te stoppen zoals je ze nog nooit eerder meegemaakt hebt. Na het lezen van het eerste deel zullen er dan ook bar weinig ezelsoren te vinden zijn in dit boek bij iedere Maas-liefhebber.