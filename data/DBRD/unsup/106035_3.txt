Met Share komt er een einde aan het verhaal van Mila, Lucien, Chris en Sebastiaan. Gaby Rasters neemt ons in deze serie mee naar Zuid-Frankrijk, waar Mila en Lucien voor hun huwelijk vechten. Maar ook in Nederland gebeurt van alles op liefdesgebied. De ‘Follow’-serie zet aan het denken over online aanwezigheid.

Online aanwezig zijn de personages namelijk in alle drie de delen. In Share draait het vooral om Hannah, de dochter van Chris. Ze studeert inmiddels geneeskunde en zit in een relatie waar ze geen passie meer in vindt. Dan toont de aantrekkelijke dokter Vincent interesse in haar. Weet ze wel met deze situatie om te gaan? En Mila, hoe gaat het met haar? Met welke man zal zij toch eindigen? Share geeft het antwoord op al deze vragen.

“We hebben momenten met elkaar doorgebracht en we hebben genoten van elkaar. Het was intens en diep, maar een relatie hebben wij nooit gehad.”

Mila heeft nog geen rust gevonden in Share. Ze moet door met haar leven, maar weet niet goed hoe ze de draad op moet pakken. Moet ze gaan voor de man aan wie haar hart toebehoort? Of moet ze toch gaan voor het veilige? “We passen nog, zie je dat Lucien?” “Ja.” Het verhaal van Mila gaat verder en dat maakt dat je doorleest.

Het verhaal van Hannah, dat de boventoon voert, heeft veel weg van een doktersroman. Alle elementen die daarin standaard zijn, zitten ook in dit verhaal. Knappe dokter, mooie studente. Hij getrouwd, zij in een ongelukkige relatie en vooral op zoek naar zichzelf en een carrière. Het is te cliché en dat is erg jammer in een reeks die zo’n uniek social mediaconcept heeft vormgegeven.

“Wat wil deze man van haar? En wat wil zij van hem?” Niet alleen Hannah vraagt zich dat af, jij als lezer ook. Hannah, waar ben je mee bezig? Waarom vertrouw je hem? Een kracht van Rasters in dit boek is de manier waarop ze de personages neerzet. Het wantrouwen jegens de mooie dokter ontwikkel je al snel en blijft tot het laatste moment bestaan.

“Stel je voor dat hij bij je aanbelt, straks als je weer thuis bent. Hij heeft een koffer bij zich. Ben jij dan klaar voor een leven met hem? En dan bedoel ik voor altijd.”

Deze rake quote zal menig lezer aan het denken zetten. Waar ben ik mee bezig? En wil ik wel met mijn partner verder? Dit maakt het voorspelbare doktersromangehalte nog enigszins goed.

Share is anders dan Follow en Like. Het verhaal is erotischer dan de eerdere twee delen en kan daardoor voor sommige lezers een tegenvaller zijn. De erotische scènes zijn niet schokkend, maar voegen ook niet altijd veel toe aan het verhaal. Iets minder zou in dit geval ook oké zijn geweest. Nu lijkt het niet in verhouding met de voorgaande delen.

Helaas is Share het minste deel in de serie. Desondanks is het toch een aanrader. Je leest hoe het afloopt met Sebastiaan, Mila en Lucien en het kan zomaar zijn dat je mening over die laatste opeens helemaal verandert. En pas na het lezen van alle drie delen kun je de conclusie trekken: wie is jouw droomman, Lucien, Chris of Sebastiaan?