Psychologe Anne Givernaud woont samen met haar vriend Guido op een mooie, maar afgelegen locatie in de Creuse in Zuidwest Frankrijk.
Wanneer zij op een avond thuis komt, ziet zij op de rijbaan, net voor de oprit naar haar woning, een meisje liggen, die zij maar net met haar auto kan ontwijken.
Haar vriend draagt het meisje in de woning en samen vragen zij haar uit, doch worden niet veel wijzer. Zij besluiten het meisje met de piercings voor de nacht onderdak te geven.
Wanneer Anne 's anderendaags ontwaakt, merkt zij tot haar verbijstering dat Guido en het onbekende meisje zijn verdwenen en dat door woonkamer precies een windhoos is getrokken. Als klap op de vuurpijl vindt zij ook een bebloed keukenmes en buiten een verfrommelde zakdoek met een bloedvlek.
Haar pogingen om Guido te vinden, te contacteren lopen allemaal op een sisser uit. Anne is in alle staten en weet niet wat te denken of te doen.
Uiteindelijk besluit zij de politie toch in te lichten over de verdwijning van haar vriend, maar verzwijgt zij het bestaan van het meisje.
Omdat de politie volgens Anne niet genoeg inspanningen levert, voert zij op eigen houtje een onderzoek.
Wanneer vervolgens een werknemer van Guido vermoord wordt teruggevonden in Survival World – het outdoor activiteitencentrum - wordt Guido algauw verdachte nummer 1.
Anne kan dan tegen de politie het meisje en de voorbije gebeurtenissen niet meer verzwijgen.
Zij stelt zich dan ook terecht vragen, wie is Guido eigenlijk, wat weet zij van hem, van zijn verleden, van zijn familie…
Haar onderzoek brengt haar naar België en Nederland en langzaam legt zij alle puzzelstukjes samen en kan Guido's naam gezuiverd worden.
Annes onderzoek loopt wel niet van een leien dakje en ze geraakt zelf verstrikt in een web van leugens en complottheorieën, ze wordt achtervolgd en zij bemoeilijkt zelf ook nog eens het politieonderzoek.

Michael Berg laat dit verhaal over één week lopen. Hij schrijft zowel in het heden als in het verleden, waarbij we meer te weten komen over Anne en over haar relatie met Guido die een jaar en zes maanden voor de dramatische gebeurtenissen begon.
Het boek, is geschreven vanuit het perspectief van de vrijgevochten Anne.
De verhaallijn is boeiend en de spanning in het boek is mooi gedoseerd. Het boek had mij van bladzijde 1 in zijn ban en de mooi opgebouwde spanning groeit uit tot een verrassende plot.
Michael Berg heeft met “Het meisje op de weg”, opnieuw een in een vlotte schrijfstijl, met goed uitgediepte personages een boeiende en onderbouwde prachtthriller geschreven.