De debuutroman, Duizend vaders’ geschreven door Nhung Dam vertelt het verhaal van een klein Vietnamees meisje met dezelfde naam als de auteur namelijk Nhung. Zij verweeft in dit boek fragmenten uit haar eigen leven. In hoeverre dit boek autobiografisch getint is zegt de auteur zelf dat fictie leugens zijn.
Het verhaal begint bij haar moeder die als bootvluchtelinge de overtocht maakt naar een veelbelovend land maar eens daar aangekomen is het helemaal niet wat zij ervan verwacht had. Haar toekomstige man, die ze op de boot met vluchtelingen leert kennen, laat haar na een tijdje in hun nieuwe woonplaats gewoond te hebben in de steek waarna zij het alleen moet zien te redden met hun dochter Nhung. Nhung heeft een heldere doch kinderlijke kijk op haar omgeving en haar levensomstandigheden. Deze kinderlijke naïviteit brengt haar meermaals in de problemen.
Korte hoofdstukken van het eigenlijke verhaal wisselen elkaar af met overpeinzingen van Nhung, dit allemaal in een razend tempo. De fantasie van Nhung en haar kijk op de dingen en gebeurtenissen onderbreekt het verhaal constant waardoor het geheel soms nogal fragmentarisch overkomt.
Door haar helder en duidelijk taalgebruik, spelend op de rand van het simplistische weet Nhung Dam de lezer mee te nemen en te boeien vanaf de eerste tot de laatste letter waarna men beduusd achterblijft.
Deze debuutroman is op zijn minst opmerkelijk en origineel te noemen.