Eén ongeluk. Twee gezinnen. Wat is de overeenkomst? Huisartsenechtpaar Barbara en Marcus van Brederoo wonen met hun twee dochters in een dorpje in Friesland. Wanneer Barbara ontdekt dat haar man iets voor haar verzwijgt, is ze vastbesloten te achterhalen wat dat is.

Visie van de recensent
Auteur Linda Jansma vertelt in ‘Judaskus’ het verhaal van een tweetal gezinnen. Enerzijds is daar het huisartsengezin van Brederoo; Marcus en Barbara en hun twee kinderen en anderzijds Timo en Annelien, Timo’s dochter Daniëlle en Josh, het zoontje dat zij samen kregen.

‘Judaskus’ begint met een heftig auto ongeluk dat jaren eerder plaatsvond. Van daaruit wordt de spanning opgebouwd en dat doet Jansma met verve. Steeds meer vragen dringen zich aan de lezer op. Welk verband bestaat er tussen de twee gezinnen? Hoe zit het met het auto ongeluk en wie is toch de geheimzinnige ik-persoon die schuld bekent?

“Mijn leven is in gevaar. Dat wordt me elke dag duidelijker. Ik had er nooit aan moeten beginnen. Meteen moeten weigeren, ondanks de gevolgen waarmee ze dreigden. Nu kan ik niet meer terug; ze hebben me in hun macht. Meer nog dan toen.”

De schrijfstijl van Jansma is sprankelend en vlot. De karakterisering van de diverse personages is uitstekend en de lezer krijgt de gelegenheid hen goed te leren kennen doordat het verhaal vanuit het perspectief van diverse hoofdpersonen wordt beschouwd.

Bijzonder is het feit dat de diverse personages om beurten een hoofdstuk toebedeeld krijgen waarbij de auteur als verteller optreedt. Uitzondering hierop zijn Barbara en een mysterieus personage uit het verleden. Zij krijgen als enigen het ik-perspectief toebedeeld. Deze mysterieman (of –vrouw) blijft overigens lange tijd onbekend. Wie het is…..? Dat ga je natuurlijk zelf ontdekken in ‘Judaskus’!

“Timo hing met een glas whisky in zijn hand alweer op de bank en staarde verveeld naar de televisie waarop een of ander autoprogramma te zien was. Hij keek om en glimlachte kort naar haar.”

Jansma weet de spanning allengs verder op te bouwen waarbij uiteindelijk de diverse verhaallijnen kundig bijeen worden gebracht en alles duidelijk wordt in een verrassend plot.

De auteur heeft met ‘Judaskus’ opnieuw een heerlijke thriller afgeleverd.

Over de auteur
Linda Jansma (1967) heeft inmiddels acht thrillers op haar naam staan, waaronder de bestsellers Kwetsbaar en Tweestrijd. Haar boeken stonden onder meer op de longlist van De Gouden Strop en die van de Diamanten Kogel. Bovendien won zij de Schaduwprijs en werd ‘Schuilplaats’ uitgeroepen tot Beste Vrouwenthriller van 2013.

Uitvoering
Uitgever: De Crime Compagnie
Paperback, 400 pagina’s
ISBN10: 946109163X
ISBN13: 9789461091635

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl