Arthur is dertien en woont op kasteel Caldicot. Het is zijn liefste wens om ridder te worden, maar het is nog onduidelijk wat zijn vader voor plannen met hem heeft. Zijn vechtkunsten (vooral met rechts) zijn niet altijd even goed en daarnaast weet hij zich niet altijd aan zijn rol te houden. Zo helpt hij regelmatig het boerenmeisje Gatty met haar taken, iets wat niet gewaardeerd wordt door zijn ouders.
Op een dag geeft Merlijn hem een steen van obsidiaan, met de vermelding dat dit het belangrijkste is wat hij ooit zal bezitten. Eerst lijkt het gewoon een steen, maar al snel ziet Arthur er van alles in gebeuren. In de steen zit een jongen die ook Arthur heet. Naarmate hij meer ziet gebeuren, ontdekt hij echter steeds meer overeenkomsten tussen zichzelf en Arthur-in-de-steen. Wat betekent dit voor zijn eigen leven?

Het boek bestaat uit een honderdtal korte hoofdstukjes, af en toe met een kleine afbeelding erbij. Daarnaast is het boek prettig geschreven en goed leesbaar voor de jeugd. Door het verhaal is het echter ook nog een boeiend boek voor volwassenen.

Er is gekozen voor een raamvertelling en dat maakt dit verhaal des te boeiender. Als lezer krijg je mee hoe het is om als jongen op te groeien in de Middeleeuwen. Op een knappe manier wordt de legende van koning Arthur hiermee verweven. Door de overeenkomsten tussen de twee Arthurs voelen deze twee verhaallijnen echt als één geheel.

Al met al is het een fijn leesbaar en boeiend jeugdboek voor iedereen die van ridderverhalen en van de legende van koning Arthur houdt.