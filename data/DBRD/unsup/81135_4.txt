Een kloeke pil van 800 pagina’s tekst en ook nog eens 60 pagina’s noten en register die je toch achterelkaar uitleest dankzij de vlotte schrijfstijl van de auteur. Voor diegenen die de periode Reagan bewust heeft meegemaakt bevat het boek geen nieuwe informatie of onthullingen over de gebeurtenissen in die tijd
Wel wordt uitvoerig aandacht besteed aan de onderlinge machtsstrijd binnen de Amerikaanse regeringsorganisatie, die heel anders functioneert dan we in Nederland gewend zijn.
Die machtsstrijd is des te belangrijker omdat volgens de auteur, die een groot bewonderaar van Reagan is, Reagan zelf weinig concrete eigen beleidsideeen had. Zijn hoofdpunten waren minder overheid en lagere belastingen. Als acteur was hij in staat om zeer overtuigend de denkbeelden van anderen te presenteren als de zijne.
De auteur maakt veel gebruik van woordelijke citaten uit redevoeringen en televisiepresentaties. Omdat die altijd door tekstschrijvers zijn geschreven komt de persoon van Reagan niet helemaal uit te verf. Dat komt ook doordat zijn jeugd en zijn priveleven maar heel summier worden beschreven.
Een indrukwekkend boek dat vooral voor diegenen die Reagan niet hebben meegemaakt veel goed leesbare informatie bevat over die periode in de geschiedenis.