Jawel, weer een bakboek. Het kan niet op dit jaar (we schrijven eind 2014): Bakken met Karin, Rutger Bakt feestelijk, Brood Uit Eigen Oven, Home Baked, Heel Holland Bakt 2014 winnaar Menno Koning schijnt er mee bezig te zijn en zo kan ik nog wel even doorgaan. En nu dus Iedereen Bakt!. Oké toegegeven, in eerste instantie denk ik dat hier geprobeerd wordt om een kruimeltje mee te pikken van de thuisbaktrend. Zeker als ik lees dat het een heruitgave is van Bakken uit 2010 dat weer een vertaling is van Baking uit 2009. Maar al snel daarna ben ik om.

James Peterson spendeerde er twee jaar aan en schoot drieduizend foto’s voor het bakboek. Deze Amerikaanse kookdocent en kookboekenschrijver studeert oorspronkelijk chemie en filosofie als hij tijdens zijn wereldreis (in de seventies) wordt gegrepen door de Franse eetcultuur. Hij vindt zijn ware roeping en heeft intussen een behoorlijk aantal kookboeken op zijn naam staan waarvan een deel ook in het Nederlands is vertaald.

Iedereen Bakt! beslaat ruim 350 pagina’s, is van een fors formaat en niet hip maar wel heel degelijk. Ruim 1500 foto’s brengen technieken in beeld en het boek staat bol van de foefjes en trucjes. Vijf hoofdstukken ‘slechts’: Cakes en taarten, Open taarten en gebak, Koekjes, diverse Broden en tot slot Custard/Soufflés/Curds en Mousses. Het eerste hoofdstuk Cakes en taarten begint met – hoe kan het ook anders – de basisbeginselen, dan komt het glazuur en de vullingen in allerlei varianten waarna het taart-samenstellen volgt. En last but not least taart versieren. Hoofdstuk 1 is maar liefst 120 pagina’s lang, net iets meer dan de Open taarten en ander gebak met 114 bladzijden.

Brownies (pagina 272)
Brownie liefhebbers zijn in twee kampen verdeeld: mensen die ze cakeachtig willen hebben en mensen die ze liever zacht en smeuïg zien. Deze brownies vallen er tussenin, zodat iedereen ze lekker vindt – of juist niet. Deze brownies hebben hoe dan ook een rijke chocoladesmaak en zijn niet al te zoet. Gebruik de beste chocolade die je kunt vinden voor het beste resultaat.

voor 9 brownies
boter op kamertemperatuur, voor het invetten
170 g boter, in plakjes
225 g pure chocolade (cacaobestanddelen min. 70%), gehakt
3 eieren
100 g suiker
½ tl zout
1 tl vanille-extract
65 g bloem
150 g geroosterde grof gehakte walnoten (zie opmerking: naar keuze)

Verwarm de oven voor op 165 °C. Vet een ovenschaal van 18 x 28 cm in.
Doe de plakjes boter en gehakte chocolade in een kom boven een pan zacht kokend water. Roer tot beide zijn gesmolten en goed zijn gemengd. Klop de eieren, suiker, het zout en de vanille 2 minuten, tot het mengsel schuimig is. Roer het chocolademengsel erdoor. Zeef de bloem erover en spatel alles kort door elkaar, tot geen klontjes meer te zien zijn. Spatel de noten erdoor. Verdeel het mengsel gelijkmatig over de ovenschaal.
Bak het mengsel 25 minuten, tot een mes dat je in het midden steekt er schoon uit komt. Laat de koek op een rooster afkoelen en snijd hem dan met een metalen spatel in rechthoeken. Je kunt de brownies 1 week bewaren in een luchtdicht afgesloten trommel.
Opmerking: om de walnoten te roosteren verwarm je de oven voor op 175 °C. Verdeel de noten over een bakplaat en rooster ze 15 minuten, tot ze geurig zijn.

Nee, dit is niet het meest opwindende recept uit het kloeke leerboek maar wel echt Amerikaans en ik had nog een half pond biologische walnoten liggen, vandaar. We hebben er trouwens 18 stuks van gemaakt want ze zijn –zoals meestal met brownies- nogal machtig. En eigenwijs als ik ben rooster ik de walnoten gewoon in de koekenpan, dat gaat veel sneller.

Wie weet sla ik de plank volledig mis hoor maar wat ik op school als cake heb leren kennen (gelijke delen boter, eieren, suiker en bloem) wordt in Iedereen Bakt! viervierdegebak genoemd. En de cakes lijken meer op wat wij als biscuitgebak bestempelen. Maar ach what’s in a name, want wat een enorme hoeveelheid recepten, technieken, trucs en stap-voor-stap foto’s. Eindelijk een tip om die gescheurde bult bij een home baked cake te voorkomen: een natte handdoek rond het bakblik wikkelen zodat de buitenkant minder snel gaar wordt. En zompige bodems voorkom je door na het blindbakken een pasta van bloem en water over de bodem uit te strijken en nog 5 minuten af te bakken. Op die manier ‘seal’ je de bodem als het ware. Kijk, dan hoeft een boek van mij niet hip te zijn. Hier kan ik voorlopig mee vooruit. Hoe moest dat ook al weer een puntzakje vouwen? En weet jij hoe je klassieke croissants moet rollen?

Een ongelooflijk compleet bakboek voor slechts 15 euro – daar kun je nog plezier van hebben als iedereen het foodlngo woord van 2014 al lang weer vergeten is.
www.kitchentablehappiness.nl