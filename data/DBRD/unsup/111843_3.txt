Bij ieder boek van Pieter Steinz overkomt het me: ik moet een lijstje bijhouden met wat ik ná zijn boek absoluut ook moet gaan lezen. Bij ieder literair thema dat hij aansnijdt, komt hij met een stroom aan dwarsverbanden en associaties: deze schrijver werd door die andere geïnspireerd, dat leidde weer tot een opera en o ja, kende u de theaterversie van dit verhaal al? Zo gaat het ook met de Duivelskunstenaar, waarin Steinz plaatsen en boeken,kunstwerken en politieke theorieën tegenkomt die alle teruggrijpen op het verhaalmotief van Faust: de geleerde die nóg meer kennis en bovennatuurlijke krachten wilde verwerven en daar een hoge prijs voor betaalde. Heerlijk boek voor feitjesgekken. Soms heb ik te gespecialiseerde uiteenzettingen en té droge info maar even overgeslagen. En nu moet ik dankzij dit boek dus door met Goethe, Marlowe, Yourcenar, Mann. En een reisje naar de Duivelsberg, natuurlijk.