"‘Cause there’s a side to you that I never knew, never knew."

De eenentwintigjarige Jessica en Martine hebben een dierbare band. De plattelandsmeisjes hebben elkaar leren kennen in het restaurant van de hotelschool in Maastricht, waar zij beide studeren en op kamers wonen, ver weg van huis. Sindsdien hebben ze elkaar helemaal gevonden en zijn onafscheidelijk.

"Maar om even helemaal van de wereld te verdwijnen. Of in ieder geval te kunnen doen alsof ik niet meer op deze aardkloot ben. Een toepasselijkere term bestaat er niet, want alles is klote op dit moment."

Jessica vindt haar rust en troost in de stallen bij haar paarden, de enige plek op de wereld waar ze zich veilig voelt. Ze heeft een slechte band met haar ouders, haar moeder denkt dat liefde te koop is met spullen. Ze mist liefde en aandacht en voelt zich erg alleen. Wat Jessica tekort komt, krijgt Martine teveel, de beschermende aandacht van haar ouders verstikt haar.

"Dit keer is er iemand, die echt voor me gaat. Ik weet het zeker."

Samen gaan ze het grote avontuur tegemoet, een fantastische zomer, acht weken lang genieten van zon, zee, drank en elkaar op het mooie Scheveningen. De afspraak luidt lol maken, zonder jongens, die geven alleen maar gedoe. Natuurlijk moet er ook gewerkt worden, ze hebben een vakantiebaan als kamermeisjes in een luxe hotel.

"Misschien had Joyce echt pech en was ze op het verkeerde moment op de verkeerde plek."

De meiden zitten vol plannen en zien het helemaal zitten. Totdat het lichaam van een jonge vrouw in de duinen wordt gevonden. Als snel blijkt wie het slachtoffer is en dat zij geen natuurlijke dood is gestorven. De vondst van deze vrouw houdt de gemoederen flink bezig. Zeven weken geleden verdween haar vriendin zomaar opeens van de een op de andere dag. Wat is er met deze meiden gebeurd? De politie tast volledig in het duister.

"Denk je eens in, twee vriendinnen, net zoals wij. De een verdwijnt en de ander gaat dood."

Wat een mooie zomer had moeten worden, mond uit in een afschuwelijke nachtmerrie. In wat voor wespennest zijn Jessica en Martine beland? Lukt het ze om ongeschonden uit deze hel te komen?

Deze week las ik HELS, de zinderende zomerthriller van een nieuw schrijversduo Marjolein van der Gaag en Marcella Kleine. Marjolein en Marcella hebben allebei al meerdere boeken op hun naam en sloegen voor dit project hun handen ineen en het resultaat is HELS.

De cover van HELS is er een die opvalt, een zomerse kleur die past bij een zomerse thriller, maar ook geheel in stijl met de kleuren van vuur, wat weer alles met het verhaal te maken heeft. Voor ik begon met lezen kon ik de titel niet plaatsen, na het lezen is deze volledig op zijn plek gevallen en kan ik niet anders dan concluderen dat deze goed bij het verhaal past. De omschrijving op de achterkant van het boek maakte mij nieuwsgierig naar het verhaal. HELS is het eerste boek wat ik van beide auteurs gelezen heb.

HELS heeft geen duidelijke hoofdstukindeling in de vorm van een cijfer of titel. De hoofdstukken zijn geschreven in wisselend perspectief vanuit hoofdpersonages Jessica en Martine, afgewisseld met stukken cursieve tekst vertelt vanuit de dader.
HELS start met een spannende proloog.

Marjolein en Marcella hebben een vlotte schrijfstijl die lekker leest. Eenmaal begonnen blijf je lezen en vlieg je door het boek heen.

Hoofdpersonages in HELS zijn de eenentwintigjarige Jessica en Martine. Twee studentes uit de polder, jong en ongelofelijk naïef. Ze hebben elkaar leren kennen in het restaurant van de hotelschool in Maastricht, ver van huis, waar ze beide hun opleiding volgen en op kamers wonen. Jessica en Martine zijn dol op elkaar en delen alles met elkaar. Jessica vindt haar rust en troost in de stallen bij haar paarden, de enige plek op de wereld waar ze zich veilig voelt. Ze heeft een slechte band met haar ouders, haar moeder denkt dat liefde uit materiële zaken bestaat. Ze mist liefde en aandacht en voelt zich erg alleen. Wat Jessica tekort komt krijgt Martine teveel, zij verdrinkt in de beschermende aandacht van haar ouders. Samen gaan ze het grote avontuur tegemoet, een fantastisch zomer 8 weken lang op het mooie Scheveningen.
De personages hebben ieder voor zich het nodige meegemaakt, getekend door ervaringen uit hun jeugd. Ze zijn herkenbaar neergezet, twee jonge, een beetje domme meisjes, de een iets bijdehanter dan de ander en heel naïef. Maar tegelijkertijd geloofwaardig, ik denk dat dit in real life ook zo kan verlopen. Hoe iemand zo hunkert naar liefde en aandacht. De karakters zijn niet heel diep uitgewerkt, waardoor ik niet het gevoel kreeg ze echt te leren kennen en er van een afstandje naar keek.

Het verhaal an sich vond ik niet heel erg spannend en een beetje voor de hand liggend allemaal, toch heeft HELS een leuke verhaallijn, die goed uitgewerkt is. Het deed mij een beetje aan de thrillers van Suzanne Vermeer denken.
Helaas had ik al snel door hoe het verhaal in elkaar steekt , toch bleef ik nieuwsgierig en bleef mijn aandacht bij het verhaal houden, niks is immers zeker in een thriller, tot je de laatste bladzijde hebt gelezen en zelfs dan is het nog mogelijk om de lezer in twijfel achter te laten. Ik wilde weten of ik juist zat? Hoe het nou precies zat?
Met het laatste gedeelte van het verhaal maken de auteurs veel goed, hierin neemt het verhaal een spannende verrassende wending en nemen ons in sneltreinvaart mee naar het einde van het verhaal, waarna alle puzzelstukjes in de epiloog op zijn plaats vallen.
De auteurs hebben actuele thema’s in HELS verwerkt.
Een zinderende zomerthriller zoals de auteurs beloofden, ideaal leesvoer voor op het strand, aan het zwembad of zoals ik in het zonnetje in de achtertuin, garant voor een paar uur heerlijk leesplezier.

HELS, een zinderende zomerthriller, ideaal leesvoer voor op het strand of aan het zwembad, voor de liefhebbers van Suzanne Vermeer.