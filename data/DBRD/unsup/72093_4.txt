John Patterson is achttien wanneer de eerste wereldoorlog uitbreekt. Hij staat op het punt naar de universiteit te gaan in Londen en heeft helemaal geen zin om zich vrijwillig aan te melden. In tegenstelling tot zijn beste vriend, Martin Bromley, die staat te trappelen om te gaan. Hij is echter te jong, maar dankzij een list slaagt hij erin om toch te gaan.

John is kind aan huis bij de familie Bromley, mevrouw Bromley heeft hem gezoogd bij zijn geboorte omdat zijn eigen moeder kort na de geboorte overleed. Dat heeft voor een speciale band gezorgd.

De oorlog duurt langer dan verwacht en nadat in eerste instantie er alleen maar goed nieuws gemeld wordt, blijkt die oorlog toch veel meer slachtoffers te maken dan gedacht. Er wordt van alle jonge mannen verwacht dat ze ten oorlog trekken, degene die achterblijven zijn lafaards.

De vader van John Patterson is postbode en het zijn de postbodes die de slechte tijding aan gezinnen moeten overbrengen wanneer weer iemand van de familie gestorven is. De man trekt dat niet meer.
John trekt naar het front, naar het noorden van Frankrijk.

Sterk boek dat een inkijk geeft in wat een oorlog met een familie doet, hoe er gemanipuleerd wordt in de berichtgeving, hoe kameraadschap onder de recruten werkt.