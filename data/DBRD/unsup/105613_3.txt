Dit boek gaat over de getrouwde, harteloze en zelfzuchtige Catherine die met haar man met goede baan en hun vijfjarige zoon op vakantie is. Haar man moet voor zijn werk eerder terug naar huis dan gepland. Catherine, die verongelijkt achter blijft, maakt dan iets mee waar ze twintig jaar lang met niemand over zal praten. Haar zoete geheime wraak van toen, haar bewijs dat ze er nog toe deed, haar nalatigheid, daar betalen andere mensen de hoofdprijs voor.
Twintig jaar later dwingt iemand haar om haar geheim te onthullen. Ze wordt met een boek geconfronteerd waarin zij en die gebeurtenis de hoofdrol spelen. Een boek dat ineens bij haar thuis ligt en waarvan ze niet weet hoe het er gekomen is. Een boek dat door een wildvreemde cadeau gedaan wordt aan haar zoon, haar man en ineens op haar werk ligt. Een boek dat haar en haar omgeving door de strot geduwd wordt. Haar leven wordt overhoop gehaald. Iemand probeert haar twintig jaar later voor haar geheim uit het verleden te laten boeten. Iemand probeert nietsontziend en steeds hardnekkiger haar leven binnen te dringen. Zo wordt ze door een onbekende gedwongen om over die gebeurtenis te praten.Maar niets is wat het lijkt. Door het geheim te onthullen wordt er een nietsontziende rauwe waarheid uitgestort over de persoon die zo graag wilde dat haar verhaal bekend werd gemaakt.

Het verhaal wisselt van perspectief tussen Catherine en het perspectief van een eerst onbekende man. De tijd springt van heden naar verleden. Je sympathie en medelijden springt van de een naar de ander. Er zijn geen winnaars. De eerst onbekende man, of misschien wel het hele verhaal, doet denken aan (de opa van) Oskar Schell in 'Extreem luid en ongelooflijk dichtbij' van Jonathan Safran Foer. Hoewel het ook weer compleet anders is. Ik vind het, ondanks dat ik verder niet echt lovende recensies lees, toch een goed boek. Geen wow, dit moet je echt absoluut gelezen hebben 'Het achtste leven (voor Brilka)' boek, maar gewoon een boek waar je nog nooit van gehoord hebt, en je dan toch verrast boek.