Ondergeschikt: Hoe kennis over vrouwen ons misleidt en wat we daaraan kunnen doen door Angela Saini

Hoewel de cover mij wat tegen stak ben ik toch heel nieuwsgierig in dit boek begonnen. En ik heb er geen spijt van, wat een boeiend boek.

In Ondergeschikt toont Saini ons door middel van pakken wetenschappelijk bewijs hoe wij al jarenlang misleid worden door de wetenschap. Want onderzoek en cijfers lijken wel zwart-wit maar zijn het verre van. Onderzoeken kunnen (onbewust) gestuurd worden, resultaten worden geïnterpreteerd op basis van wat men al weet of verwacht, testgroepen kunnen te klein of niet breed genoeg zijn,…

Dat klinkt misschien ver van ons bed maar wat er onderzocht wordt in de neurowetenschap, psychologie, geneeskunde, antropologie en evolutiebiologie bepaalt ons dagdagelijkse leven enorm. Die resultaten verschijnen niet alleen in vakbladen maar halen ook vaak de koppen van de gewone krant en wakkeren daarmee nogmaals de ongelijkheid aan. Of vrouwen hebben meer bijwerkingen van medicijnen omdat zij niet eens in de testgroep waren opgenomen.

De onderzoekers doen dit niet (allemaal) bewust. Het zijn ook maar mensen, met hun eigen bril en referentiekader, zelfs tijdens hun werk. En hoe jammer het ook is dat er door sommige onderzoeken het idee wordt aangewakkerd dat mannen van Mars komen en vrouwen van Venus, toch zit er maar één ding op om de vooroordelen en mythes weg te werken: nog meer onderzoek. Onderzoek door vrouwen, voor vrouwen. Wetenschappers moeten ook feministen zijn. Niet om de vrouw op te hemelen maar om voor eens en voor altijd aan te tonen dat wij allemaal anders zijn maar daarnaast ook allemaal gelijk.

Wat mij vooral bijblijft is het idee dat sekseverschillen cultureel in plaats van biologisch bepaald zijn.
Dames, er is nog werk aan de winkel! Begin met het lezen van dit boek.