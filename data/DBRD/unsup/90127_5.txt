Salmagundi, een 17e eeuws woord voor een salade bestaande uit, nou ja, alles. En dat is precies wat Sally Butcher ons geeft, salades van over de hele wereld: Warm, lauw, koud, stevig, licht, fruitig, groen, rood, met graan, pasta, rijst, groenten, fruit, garnalen, kaas, worstjes, inderdaad alles. Een salade hoeft echt niet alleen groen te zijn en vooral uit sla te bestaan. De schrijfster wil laten zien dat je met heel veel ingrediënten verrukkelijke salades kan maken.

Sally Butcher schreef eerder al Veggiestan en Snackistan, fantasienamen voor een reis door de vegetarische  keuken van het Midden Oosten en streetfood uit dezelfde regio en natuurlijk verder. Ook in dit saladeboek staan recepten van verder; zo vind je veel recepten uit het Midden Oosten maar ook  recepten voor coleslaw en kartoffelsalat, noorse vissalade en Indonesische gado gado. De indeling in 14 hoofdstukken maakt het zoeken op een gerecht makkelijk. De gerechten zelf hebben soms een trendy tag als supergezond of mager. Ik vind dat overbodig maar misschien vindt een ander het handig. De recepten worden zeer uitnodigend gepresenteerd en prachtig gefotografeerd. Wel zijn sommige ingrediënten misschien moeilijk te vinden. Lupinebonen gaan mogelijk nog wel maar freekeh (gerookte tarwe) zou wel eens lastiger kunnen worden. Maar er staan genoeg recepten in waarvoor je niet eerst op speurtocht hoeft. En doorspekt met alle gezellige, informatieve en mooie terzijdes is dit weer een fijn kookboek.

Salad-e-shirazi
De klassieke Iraanse salade.
Voor een grote kom

6 jonge komkommers (of 1 gewone)
6 tot 8 grote smakelijke tomaten
2 middelgrote uien
Handvol verse peterselie en/of koriander, gehaktt
Sap van 1-2 citroenen
Zeezout

(minder authentieke) extraatjes:
Peper
Scheutje olijfolie
Gescheurde muntblaadjes

Schil de komkommers. Ja, ik weet dat dit ingaat tegen de gedachte dat dingen beter zijn met de schil er nog aan, maar ze smaken geschild gewoon beter. Hak de komkommer, tomaten en uien in stukjes. Maak je stukjes groter dan voor een salsa, maar kleiner dan voor de gemiddelde salade (1 cm of kleiner). Voeg de kruiden, het citroensap en zout naar smaak toe, gevolgd door de extra ingrediënten. Serveer de salade bij barbecuegerechten, gegrilde vis, op brood, als onderdeel van een buffet of als lunch.

Ik ken zelf een dergelijke salade van de Balkan; daar wordt die overdekt met verkruimelde feta en heet dan herderssalade. Deze mag je mij te allen tijde voorzetten. In de introductie van het gerecht geeft de schrijfster ook aan dat er varianten zijn met chilipepers en knoflook en dat ook zij hem vaak met kaas eet. Het recept is super simpel. Dat zijn ze niet allemaal.
In het hoofdstuk over granen wordt ook rogge gebruikt die je echt eerst moet weken. Dat is niet moeilijk maar vraagt wel voorbereiding. Ook kasha (geroosterde boekweit) gaat in de salade: dit vind ik geen makkelijk graan om te koken want ik vind het snel papperig. Maar het boek biedt voor elk wat wils, makkelijk of moeilijk, “rare” ingrediënten of gewoon van de supermarkt (er staat zelfs een salade uit blik in). Het is voor iedereen geschikt die eens andere salades wil maken, of dat nou een bijgerecht is of een hoofdmaaltijd.  Ik ga zeker vaker koken uit dit kookboek, want ik verheug me op meer heerlijke salades met, nou ja, alles!