Restore Me
Je kan het bijna niet hebben gemist: Restore Me, deel vier in de Shatter Me-series is begin april verschenen. Deel vier? Ja, want hoewel de serie eerst als trilogie bedoeld was, besefte Tahereh Mafi dat het verhaal van Juliette eigenlijk pas net begonnen was en zag ze een vervolg voor zich. Niet één, er komen namelijk drie nieuwe boeken bij. Hiervan is Restore Me het eerste deel. Het verhaal pakt op, twee weken na het einde van Ignite Me.

Een nieuwe trilogie
Waar ik in mijn omgeving hoor dat velen het einde van Ignite Me ontzettend stom vonden, was ik er zelf eigenlijk heel content mee. Ook al houd ik normaal gesproken niet van open eindes. Ze hadden overwonnen, Juliette en Warner waren samen geëindigd - jup #TeamWarner - en de toekomst was open ter interpretatie.

Daarnaast zijn de eerste drie delen als trilogie in mijn ogen zo perfect, en werden ze met het boek beter. Wat als een nieuw deel deze perfectie zou schaden? Maar aan de andere kant: meer Juliette, Warner en al hun geweldige vrienden. Wie wil dat nou niet?

Een warm bad
Ik had via Epic Reads al de eerste hoofdstukken gelezen, en mijn angst leek tot dan toe ook helemaal ongegrond te zijn. Het voelde als een warm bad. Ik zag enkele van mijn favoriete personages weer terug en moest meteen lachen om een leuke situatie. Ja, je zit er direct weer goed in. Toen ik eindelijk het boek ontving ging ik dan ook met veel plezier direct verder.

Helaas zit er na dit begin wel even een dipje in. Het was voor mij een beetje saai met al dat politieke geneuzel. Ik zat te wachten op wat meer actie, en miste wat pit in het verhaal op dat moment. Gelukkig wordt het verhaal al snel weer beter. Niet perse dat er dan veel actie in zit, dat is een onderdeel dat toch vrij weinig aan bod komt in Restore Me. Maar het verhaal wordt wel interessanter door enkele nieuwe personages.

Ik miste wat personages
Wat betreft de oude personages miste ik Adam vooral ontzettend in dit boek. Na Shatter Me was zijn personage mij nogal gaan tegenstaan, maar in Ignite Me vond ik hem weer een leuker personage worden met de acceptatie van break-up met Juliette, en zijn nieuwe broer. Ik had veel meer van hem en Warner - en James - samen willen zien. Dit miste ik dus echt in Restore Me. Ook diverse andere personages zagen we in Restore Me bijna niet. Kenji was gelukkig wel nog steeds veel aanwezig. Wat is dat toch een heerlijk personage.

Vol antwoorden en plottwists
Waar ik echter content was met het einde van Ignite Me, blijkt nu ik Restore Me heb gelezen, dat ik toch nog wel ook wat vragen had. Het verhaal zit vol antwoorden en onverwachte plottwists. Man, en dan dat einde... Mijn hart kan het echt niet aan dat we nog tot minstens maar 2019 moeten wachten voordat we weten hoe het verder gaat. Serieus, wat doet Tahereh Mafi ons aan?!

Conclusie
Na het herlezen van de gehele Shatter Me-series was ik helemaal klaar voor Restore Me. Ik was zelfs zo ongeduldig dat ik de eerste hoofdstukken - die online waren geplaatst - direct erna heb gelezen. En toen kon het wachten beginnen. Restore Me heeft na het begin even een klein dipje. Maar weet verder net zo interessant te zijn als voorgaande delen. Ook Restore Me wil je eigenlijk in één ruk uitlezen.

Het verhaal zit vol antwoorden en plottwists die je niet allemaal ziet aankomen. Ik heb genoten van zowel het perspectief van Juliette als van Warner en vond het heerlijk om te zien hoe het nu met ze gaat na het einde van Ignite Me. Het einde van Restore Me is ontzettend kut; in die zin dat het eigenlijk een geweldig geschreven einde is, maar mijn hart het niet aankan dat ik nog een jaar moet wachten voordat we weten hoe deze spannende cliffhanger zal aflopen. Let the waiting begin...