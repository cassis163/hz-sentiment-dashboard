De Nederlandse illustrator Mark Janssen heeft al heel wat boeken op zijn naam staan, zo maakte hij onder andere de afbeeldingen voor de leuke kinderboeken uit de series; De voetbalgoden en De dierenridders. Daarnaast maak hij ook veel voor volwassenen. Illustrator Mark Janssen werkte voor het prentenboek Ik wil een leeuw samen met de jonge hockeyster en auteur Annemarie van der Eem. Ze is journalist, eindredacteur en tekstschrijver. Ik wil een leeuw is haar debuut bij uitgeverij Lemniscaat.

In het extra grote prentenboek Ik wil een leeuw heeft Sjuul een goed idee. Hij vindt het veel te stil in huis en heeft de perfecte oplossing: een huisdier! Hij weet hoe zijn moeder is en besluit het slim aan te pakken. Hij zet direct hoog in en vraagt zijn moeder om een leeuw. Dat vindt zijn moeder niet zo’n goed idee, toch krijgt Sjuul precies wat hij wil….

Het boek is voorzien van een degelijke harde kaft en elke pagina is volledig gevuld met de explosief gekleurde dierentekeningen van Mark Janssen. Deze illustraties maken samen met de bijhorende teksten van Ik wil een leeuw een vrolijk geheel. Het verhaal is origineel en heeft een briljant einde. Pas op! Na het lezen van dit leuke boek wil ieder kind een leeuw!