De zussen Rachida en Najinma Kharbouch gingen voor hun persoonlijke strijd tegen de overtollige kilo’s naar menig sportschool. Hier werden ze echter niet vrolijk van. Uiteindelijk ging er bij hun definitief een knop om en pasten ze hun leefpatroon volledig aan. Ze begonnen een blog onder de naam Healthy Sisters en delen daar, tot op heden, hun enthousiasme voor de ideale combinatie van lekker eten, gezondheid en sport. Gelukkig zijn en goed in je vel zitten staan daarbij voor de zussen centraal.

Een logisch gevolg op hun populaire blog is dit boek met de gelijknamige titel; Healthy Sisters. Dankzij het vrolijke kleurgebruik op de cover – en voor de foto’s in het boek – straalt het boek al direct een en al vrolijkheid en positiviteit uit. Na een leuk voorwoord (die je zeker niet over moet slaan) kom je in het boek een grote hoeveelheid aan verhalen tegen van en over de zussen. Persoonlijke verhalen over hun verleden, familie, zwangerschap, eetgewoontes, religie, cultuurverschillen, etc. Plus sympathieke brieven die aan elkaar gericht zijn. Allen pakkend geschreven, ze bieden de lezer een gegund kijkje in de Marokkaanse cultuur. Hier en daar vindt je ook een enkel recept in het boek. Zoals het lekkere recept voor Duizendgaten pannenkoeken; met op de linker-pagina het traditionele recept van hun moeder en op de rechter-pagina een aangepast en gezondere variant. Daarnaast onder andere een recept voor een gezonde groene smoothie en verrassende ei-muffins. De recepten zijn een fijne aanvulling, maar als je op zoek bent naar een boek vol recepten dan zal dit boek je teleurstellen.

Natuurlijk is dit boek, voor alle fans van de blog Healthy Sisters, domweg een “must-have”. Maar ook als je nog niet vertrouwd bent met de zussen Kharbouch en belangstelling hebt voor de Marokkaanse cultuur is dit er een om aan te schaffen. Van het lezen uit het boek wordt je spontaan vrolijk, hun verhalen werken motiverend. Je krijgt direct zin om zelf aan de slag te gaan met je gezondheid. Met recht een goede stimulans om het roer deels, of volledig, om te gooien.