Dit was een leuk, gezellig boek om zo in het weekend te lezen. Rebecca verlaat na een traumatische ontmoeting (het hoe en waarom blijft voorlopig even in het midden) naar het familiehuis in de Schotse hooglanden. Het huis is geërfd door haar neef Tony en zijn vrouw Una, die het in een hotel hebben veranderd. Wanneer Rebecca aankomt, treft ze Una in tranen en wanhoop aan: Tony is er zonder meer vandoor gegaan met een maitresse en heeft de boel de boel gelaten. Twee weken voor het nieuwe seizoen start en met een nieuwe trekker: het aanbieden van survivaltochten.
Rebecca en Una zetten de schouders eronder en gaande weg lukt het ze om alles in goede banen te leiden. Hierbij krijgen ze hulp van alle kanten, o.a. van Dan - één van de survivalinstructeurs. Door alle drukte is Rebecca in staat haar eigen situatie voorlopig aan de kant te schuiven, maar aan het eind van de zomer zal ze toch een besluit moeten nemen. Wanneer Tony onverwachts terugkomt, komt het moment van besluiten nemen vlot dichterbij. Wat moet ze doen en hoe zal Dan reageren?

Gezellige roman om zo tussendoor te lezen. Alexandra Raife kan de mensen redelijk goed typeren, hoewel sommige situaties wel erg kort door de bocht genomen werden. Al met al prima vakantieboek of om een lekkere luie zondag mee door te komen.