Anna is een jonge vrouw die in een eenvoudig huisje in Sydney leeft. Haar moeder is overleden toen Anna nog heel jong was, dit heeft ze nooit goed kunnen verwerken. Ze struikelt een beetje doelloos door haar leven. Relaties duren nooit lang en de kinderwens die ze heeft wordt daardoor wellicht nooit vervuld. Op dit moment heeft ze een relatie met Dave, een gescheiden man met twee tienerkinderen. Anna heeft nog geen kennis met ze gemaakt en ziet daar ook ontzettend tegen op. Het leventje van Anna wordt verstoord als ze nieuwe buren krijgt. De buren hebben een dochtertje Charlie. Anna hoort Charlie
’s nachts huilen, ze vermoedt dat er sprake is van kindermishandeling. Als ze haar vermoedens bevestigd ziet, aarzelt ze geen moment en schakelt ze de politie en de kinderbescherming in.
Dat helpt echter niet, de nieuwe buurman bedreigt Anna en Charlie ziet er steeds slechter uit, na een val van een trapje heeft Charlie een gekneusde arm. Charlie zegt dat haar moeder haar geduwd heeft….
Wanneer Anna dan de dag erop ziet dat de buurman Charlie ondersteboven houdt en woest heen en weer schudt, is de maat vol.
Anna vlucht met Charlie, ze is ervan overtuigd dat Charlie’s leven gevaar loopt.
Maar vluchten met een kind dat je nauwelijks kent, wordt uitgelegd als ontvoering van een kind. En daar staat toch echt gevangenisstraf op, dat weet haar vriend Dave, die officier van justitie is, haar uit te leggen.
Maar Anna besluit dat het leven van Charlie belangrijker is. Ze verbreekt alle banden met haar vorige leven en vertrekt naar een onherbergzaam gebied in Australië. Daar leert ze Charlie dat ze ook kind mag zijn en speelt ze onbekommerd met andere kinderen. Zowel Charlie als Anna bloeien op, ze vinden het er heerlijk.
Maar zijn ze wel veilig? De politie blijft alert en is voortdurend op zoek.
Wat zal er met Charlie gebeuren als de politie hen vindt? En wat gebeurt er met Anna dan?

Mijn mening: Leg je zakdoeken maar klaar wanneer je dit boek gaat lezen! De auteur laat je meeleven met Anna die ervoor kiest om met Charlie te vluchten. Op dat moment ben je het helemaal eens met haar keuze. Pas achteraf realiseer je je dat ze ook andere keuzes had kunnen maken. Vlucht ze met Charlie voor het kind of toch voor zichzelf?
Ik heb genoten van dit boek, de verschillende kanten van het moderne leven in Australië en de grote contrasten daarin, worden perfect beschreven. De auteur kiest ervoor om het verhaal vanuit het perspectief van Anna te beschrijven. Het is dan ook Anna’s verhaal dat je leest, haar verleden komt daarbij in flashbacks voorbij. Het mooie is dat Anna gaat nadenken over haar leven en de keuzes die ze daarin gemaakt heeft. Een heel goed boek, vier sterren.