De Amerikaanse militair Jonathan Yeager neemt deel aan een geheime en schimmige missie in Afrika. Hij verdient hier veel geld mee, wat hij nodig heeft om de verzorging van zijn ernstig zieke zoon te kunnen betalen. Hij heeft moeite met deze missie: het uitmoorden van een besmette primitieve stam om te voorkomen dat het virus (vergelijkbaar met ebola) zich verder verspreidt. Want is dit wel de echte reden van zijn missie? Yeager vermoedt van niet. Maar belangrijker voor hem: één van de stamleden, een superintelligent kind van drie jaar, kan mogelijk zijn eigen zoon genezen.

Wetenschapsthriller
De insteek van dit verhaal is erg origineel: het redden van de wereld door de strijd aan te gaan met een driejarig jongetje. Of beter, door deze strijd juist niet aan te gaan. Het jongetje is namelijk het meest intelligente wezen op aarde en het is dus bij voorbaat een verloren strijd. Het verhaal bevat voldoende spanning en (soms te gruwelijke) actie, maar is aanvankelijk erg ‘nerderig’. Je zou ‘Executie’ een wetenschapsthriller kunnen noemen. Takano laat de personages uitvoerig uit de doeken doen hoe codering van gegevens werkt en hoe bepaalde chemische verbindingen ervoor zorgen dat een medicijn doet wat het moet doen. ‘Executie’ zorgt hierdoor voor interessante inzichten.

Geloofwaardig
Kazuaki Takano heeft ongetwijfeld veel tijd besteed aan de research voor dit boek, ‘Executie’ is namelijk in detail uitgewerkt. Dat maakt het verhaal geloofwaardig. Alleen het gegeven van een kind van drie jaar dat slimmer is dan wie dan ook en intelligenter dan de snelste supercomputer lijkt vooralsnog alleen in de fantasie van de auteur te bestaan. Verder zijn de gelijkenissen met de werkelijkheid soms erg treffend. Neem alleen al de oorlogszuchtige Amerikaanse president Gregory S. Burns. Het laat zich niet moeilijk raden naar welk voorbeeld dit personage gecreëerd is.

Details
Het verhaal laat zich makkelijk lezen. Takano geeft beetje bij beetje nieuwe informatie, bouwt de spanning langzaam op. Echter, naar het einde toe wordt het wat langdradig en ben je er eigenlijk wel klaar mee. Je wil weten hoe het afloopt, wat ieders rol nu precies is en hoe de verschillende verhaallijnen aan elkaar verbonden worden. De vele details die beschreven zijn lijken steeds meer een hindernis voor de lezer dan dat ze nog bijdragen aan het verhaal.

Conclusie
Al met al een prima thriller, spannend en origineel. Het verhaal zorgt voor interessante inzichten. Takano weet een verhaal neer te zetten dat beklijft, leerzaam is en stof tot nadenken geeft, zeker het lezen waard.