Jamie Oliver, de man die alleen in Nederland al 3 miljoen kookboeken verkocht, werd 40 en hoewel hij altijd al behoorlijk uitgebalanceerde maaltijden kookte (op Jamie’s Comfortfood na misschien) zat hij niet lekker in zijn vel. Slaaptekort, onregelmatig eten weinig energie en weinig bewegen. Hij gooide het roer om. Viel af, ging serieus met slaap aan de slag en volgde een studie voedingsleer. Daarnaast ging hij naar die plekken in de wereld waar mensen het langste leven om te zien wat hun geheimen zijn op het gebied van voeding.

Zijn zeventiende boek, waar hij alle foto’s ook nog zelf voor maakte, is een verslag van die ontdekkingstocht naar een gezonder eetpatroon en een happier, healthier you. Zoals Jamie zelf zegt is er veel “ruis” tegenwoordig over wat gezond is. De één zegt drink soyamelk en de ander roept dat het schadelijk is. Er bestaan veel theorieën. Als je dit boek koopt ga ik er vanuit dat je open staat voor een nieuwe visie op eten.

Uit eigen ervaring weet ik hoe het voelt om suikers te laten staan en wat het met je doet, of een keer helemaal vol te proppen met fastfood en wat dat met je lijf, stemming en gevoel doet. Dit is een boek waarbij je je moet laten leiden door wat het met je doet en hoe je jezelf erbij voelt en er vanuit moet gaan dat het onderzoek dat is gedaan zoveel mogelijk “ruis” heeft weggehaald.

Laat je niet afschrikken door de titel van dit boek. Vergeet spirulana, moerbeien en gojibessen. Vergeet de hype die superfood heet. Dit boek gaat over alledaags gezond eten precies zoals de titel zegt. In zoverre vind ik het zelfs een anti superfood boek omdat het laat zien dat gewoon eten ook kan zorgen voor een gezondere versie van jezelf. Verwacht dus geen hele rare ingrediënten op twee keer toch chiazaad en 5 keer het gebruik van quinoa na wellicht.

Dit boek bevat 30 ontbijtrecepten, 30 lunchrecepten en 30 maaltijden en nog flink wat gezonde snacks en drankjes. Ontbijt recepten komen niet boven de 400 kcal en lunch en diner niet boven de 600 waardoor er dus ruimte blijft om ook tussendoor wat te nemen en toch gezond bezig te zijn. En daarnaast bevat het een hoofdstuk over gezond leven waarbij op toegankelijke manier wordt beschreven hoe een gebalanceerde maaltijd eruit zou moeten zien en wat koolhydraten, eiwitten en vetten nu doen en het belang daarvan is.

Je merkt dat dit boek een focus wil geven op het belang van de juiste voedingsstoffen en portiecontrole en er dus in eerste instantie gekeken is naar de balans in voedingsgroepen. Daarom zitten er meer recepten in met vis, noten, bonen, kip, dan recepten met bijvoorbeeld rood vlees. Voor de koolhydraten wordt altijd gekozen voor volkorenvarianten want die bevatten x aantal keer vezels dan de “normale” varianten.

Elk recept ademt balans uit. En omdat de recepten voor elke dag zijn, zijn de bereidingswijzen toegankelijk en niet meer dan één pagina lang. De bereidingstijd zit tussen de 20 minuten en 50 minuten voor een avondmaaltijd met her en der een uitschieter omdat er gestoofd moet worden of geprutteld. Ontbijtjes tussen de 10 a 30 minuten met soms een uitschieter.

Ik wordt blij van dit boek. De ontbijtrecepten zijn echt veelzijdig van een Mexicaans ontbijt, bessen pannenkoeken of een vijgen bananenbrood. En de meeste dingen kan je de avond van tevoren maken of enkele dagen bewaren (zoals pannenkoekenbeslag).

De lunch en diners zijn ook al zo fijn. Vistacos’s, Mexicaanse tomatensoep met  zoete aardappelfriet, kurkumakip met hummus, paprika couscous en groenten of varkensfilet met appelmoes, wortels en bruine rijst. De foto’s zijn kraakhelder maar je merkt dat David Loftus, de huisfotograaf van Jamie, ze niet heeft gemaakt. Strak, smaakvol maar soms mogen ze wel wat sfeervoller.

Ik heb inmiddels al een stuk of zes van de recepten gemaakt en vind ze allemaal even lekker. Mijn favoriet is dit verrassende ontbijtrecept:

Gezonde kaas-maispannenkoekjes, smokey bacon en banaan
1 blik van 340 gram maiskorrels
6 lente-uitjes
1 verse rode Spaanse peper
2 grote eieren
200 g hüttenkäse
150 g zelfrijzend volkoren bakmeel
50 ml halfvolle melk
4 plakjes gerookte doorregen bacon of ontbijtspek
4 kleine bananen
Eventueel tabasco jalapeno-saus

Kieper de maiskorrels met sap en al in een kom. Maak de lente-uitjes schoon. Snijd ze samen met de rode peper (eventueel) in dunne ringetjes en doe ze met de eieren, hüttenkäse en bloem bij de mais. Voeg een snufje zeezout en zwarte peper toe, roer alles door elkaar en schenk er een scheutje melk bij om er een dik vloeibaar beslag van te maken.

Ik bak en serveer meestal 2 kleine pannenkoekjes per keer zodat iedereen zo snel mogelijk een lekker bord eten voor zich heeft. Zet een grote koekenpan met antiaanbaklaag op matig vuur en vet hem in met een propje keukenpapier met olie. Leg 1 plakje bacon in de pan schuif dit heen en weer. Schep 2 kleine lepels beslag aan weerszijden van het plakje bacon en strijk een beetje glad. Pel 1 banaan, snijd hem diagonaal in 4 grove plakjes, leg ze in de pan om ze te laten karamelliseren en keer ze om wanneer ze goudbruin zijn. Keer de pannenkoekjes wanneer de onderkant goudbruin is om en bak de andere kant. Perfecte temperatuurbeheersing is essentieel om alles exact op hetzelfde moment klaar te krijgen- oefening baart kunst!

Roep je eerste gast aan tafel en serveer de pannenkoekjes met de banaan, bacon en eventueel een drupje Tabasco (ik vind de groene in dit geval het lekkerst), terwijl je met de rest aan de slag gaat.

Ik maakte dit recept eerst vanaf het tv-programma (toen ik het boek nog niet had) en liet toen de melk achterwege en gebruikte volkorenbloem die niet zelfrijzend was. Ook vette ik de pan helemaal niet in en liet de Tabasco achterwege voor een drup honing. En ondanks die aanpassingen lukte dit recept super en smulde ik van dit makkelijke recept. En omdat het beslag drie dagen houdbaar was had ik de ochtenden daarop een warm, vullend ontbijt. Inmiddels heb ik het ook volgens het boek gemaakt maar valt mijn keuze op honing in plaats van Tabasco. Maar lekker. Jeetje!

Ik ben al lange tijd fan van Jamie maar was voordat ik er meer over las bang wat ik van dit boek zou vinden. Geheel onterecht. Jamie is vanouds lekker bezig. En dit is een boek waarvan je bij elk gerecht weet dat het zal vullen, je gezondheid een boost geeft en waarbij je bij elke hap weet dat je de juiste keuze hebt gemaakt. Echt schaamteloos genieten. Geen boek voor de die hardvleeseters of mensen die niet van groenten houden. Wel een boek voor iedereen die begaan is met zijn eigen gezondheid en wat hulp kan gebruiken bij het maken van betere keuzes.