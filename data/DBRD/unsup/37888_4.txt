Hoofdpersoon Vesper runt met haar ouders een bungalowpark op Texel, wanneer ze de charmante Stijn Daalhuizen en diens zoon Nick ontmoet. De twee vallen als een blok voor elkaar. Na het overlijden van zijn moeder heeft Nick het moeilijk. Dat de lastige puber een goede band weet op te bouwen met Vesper is voor Stijn een extra dimensie binnen de relatie.

Door de jaren heen is het dan ook voornamelijk Vesper die zich bezighoudt met Nick, Stijn is druk met zijn groeiende bedrijf. Ondanks de zorg en aandacht van Vesper, raakt Nick diep in de problemen. Hij wordt van school gestuurd en zijn leven bestaat uit drugs, foute vrienden en feesten. De belangstelling die hij voor Vesper heeft is bovendien alles behalve die van een puber voor zijn stiefmoeder.

“Ik haat je, fluistert Nick met trillende stem, zijn vuisten gebald. Hij gaat steeds sneller ademen. Stijn reageert niet, hij begint met het opruimen van de bierblikjes. Ik weet dat hij dit even moet laten zakken, anders gaat hij in zijn woede dingen roepen die hij niet meer kan terugnemen.”

Net wanneer hij Vesper beterschap heeft beloofd, wordt Nick overgehaald tot een klus die volledig uit de hand loopt. Het gezin krijgt te maken met een groep nietsontziende criminelen die wraak wil nemen op het ‘falen’ van Nick. Dan blijkt een van deze criminelen Vesper te kennen en haalt haar schimmige verleden haar in razend tempo in, met een afschuwelijke ontknoping in het heden. Is alles wat het lijkt en overleeft het huwelijk van Stijn en Vesper de gebeurtenissen? Je leest het in ‘Gefaald’!

“Weg hier! Schreeuwt hij nog in het voorbijgaan. Een afwashulp, een kok in opleiding en drie serveersters volgen, ze rennen de hoek om. Er klinken pistoolschoten in de keuken. Stijn! Gil ik, maar hij is er al op af.”

Lina levert met ‘Gefaald’ een huiveringwekkende thriller af. Een uitstekend verhaal met bizarre, maar geloofwaardige plotwendingen. De personages heeft de auteur bovendien prima uitgewerkt en haar schrijfstijl is bovengemiddeld goed. Wat veel inzicht geeft in de emoties en het handelen van de diverse karakters, is het feit dat Lina hen, om beurten aan het woord laat in een hoofdstuk.

Een van de sterkste punten van Lina is overigens de wijze waarop ze haar taalgebruik in de dialogen weet aan te passen aan het personage. Dat maakt hen écht en zonder twijfel geloofwaardig.

Over de auteur
Lina werd in 1983 geboren in Arnhem. Na 3 jaar op Curaçao gewoond te hebben, woont ze sinds 2016 weer in Huissen.

Uitvoering
Uitgever: Ellessy
ISBN: 9789086603664
Paperback, 374 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/