Toen Ontwakende Goden, het vervolg op Slapende Reuzen, plotseling op de deurmat viel, was ik ontzettend benieuwd hoe het verhaal verder zou gaan. Oké, ik heb gelogen. Nou ja, half. Natuurlijk wilde ik weten hoe het verhaal verder ging, maar dit boek stond niet echt hoog op mijn lijstje van boeken die ik wilde lezen. Het verklaard misschien ook dat het een hele maand heeft geduurd voordat ik dit boek uitlas en nog een maand voordat ik deze recensie schreef. Excuses daarvoor, maar alsnog bedankt voor het recensie-exemplaar, Karakter!

Als ik het niet verkeerd heb onthouden speelt Ontwakende Goden negen jaar af na de gebeurtenissen van Slapende Reuzen. De personages hebben ondertussen hun eigen leven kunnen leiden (voor zover dat kon) en dat heeft voor een paar verrassingen gezorgd. Het hoofdlijn van het verhaal is het verschijnen van een tweede robot. Deze keer niet in de Verenigde Staten, maar in Londen. Londen! Mijn favoriete stad! Mijn hart verscheurde toen ik dat las. *zucht*

Het eerste boek kan ik niet meer zo goed herinneren, dus ik weet niet meer of dat boek mij steeds verrast heeft. Dit boek deed dat in ieder geval wel. Ik wilde net zeggen dat ik een verfilming van deze serie echt te gek zou vinden, maar volgens IMDb.com is er al een kans dat het wordt verfilmd, dus jee?

Ook dit boek wordt verteld door middel van interviews en documenten. Gelukkig wordt er wat meer verteld over de interviewer, maar is het nog steeds niet veel. En helemaal niet na... dát.

Verder heeft Ontwakende Goden niet echt een indruk op mij gemaakt. Ja, het was interessant om te lezen, maar daar bleef het ook wel bij. Of de wetenschappelijke dingen kloppen? Geen idee. Eerlijk gezegd vond ik dat niet zo boeiend, omdat ik er toch niet zo veel van begreep.

De Themis Files heeft een interessante kijk op de wereld: wat doe je als er plotseling gigantische robots op aarde verschijnen? Veel wetenschappelijk onderzoek, dus.

Als je een grote fan bent van Science-Fiction moet je deze serie ooit gelezen hebben. Of zie het gewoon als voorbereiding op de mogelijke tv-serie. Dat kan ook, natuurlijk. Als je nog steeds niet overtuigd bent: waarom zou je deze prachtige covers niet willen?