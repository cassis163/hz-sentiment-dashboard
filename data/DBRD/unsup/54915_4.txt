Verleidelijk lekker is de tweede roman van Kerseboom. Haar eerste boek, De Hot Daddy list, las ik met plezier maar zette mij niet in vuur en vlam. Toen ik zag dat haar volgende boek uit zou komen was ik erg benieuwd hoe dat dit keer zou zijn. Ik ben erg blij met dit tweede boek van Kerseboom! Hoofdpersoon Ilse is een personage dat bij mij veel herkenning opriep. Het voelde bijna alsof ik over een beste vriendin zat te lezen. Dit samen met de vlotte schrijfstijl zorgde ervoor dat ik het boek in een dag tijd uit had. Ik vloog door de bladzijdes en ben alleen even gestopt omdat ik mijn jongste een flesje moest geven.


Ilse heeft zelf geen problemen met haar uiterlijk en gewicht. Ze blijkt maatje L te hebben en in mijn oren klinkt het ook belachelijk om een probleem te hebben met die kledingmaat. Helaas is het niet zo raar wat Kerseboom beschrijft over andere personages die hier anders over denken. Ilse werkt voor een tijdschrift en haar lang gekoesterde wens komt uit, ze krijgt een eigen column. Van hoger hand wordt echter wel besloten dat deze zal draaien om de strijd van Ilse tegen de kilo’s. Hoewel ze hier niet achter staat en gesteund wordt door haar naaste omgeving, gaat ze er toch in mee. Het is dit of niets.


Ik was even bang dat Ilse vervolgens een totaal ander personage zou worden maar mijn complimenten aan Kerseboom hoe ze dit personage vormgeeft. Ilse is een soort ‘girl next door’ wat haar erg toegankelijk maakt. Wat zeg ik, je zou het zelf kunnen zijn. Ik denk dat dát een grote kracht is van dit boek. Ook van andere personages werd ik blij. Beste vriendin Kim, de ouders en zus van Ilse waar de warmte vanaf straalt, Stef en Jasper van de sportschool. Het boek is niet heel erg verrassend, verschillende gebeurtenissen zie je aankomen. Mede doordat Kerseboom Ilse zo goed neerzet, is dit niet storend. Je leeft nog net zo hard met haar mee. Her en der is het verhaal wel iets té zoetsappig, dit viel met name op in de scène waarin Sabine, de zus van Ilse, en haar moeder Ilse opzoeken. Hier was het beter geweest om net wat minder lang door te gaan.


De verhaallijn over Second Love had nog wat beter uitgewerkt kunnen zijn. Het past goed in het verhaal maar na de schokkende ontdekking blijft die verhaallijn liggen. Daar had of iets meer mee gekund, of het had wat beter afgerond kunnen  worden. Ik hield er nu het gevoel aan over alsof de verhaallijn had gedaan wat het moest doen en vervolgens bleef het in de lucht hangen. Het valt mijzelf al langere tijd op hoeveel artikelen in tijdschriften gaan over afvallen, gezond eten en sporten. Ik sla deze altijd over omdat ik vind dat de nadruk hier teveel op ligt. Net als Ilse in het boek denk ik dat het goed is om gezond te leven maar het moet ook leuk blijven. Ik ben blij met de aandacht die Kerseboom aan dit onderwerp schenkt. Al ligt het er aan het einde van het boek misschien wel iets te dik op dat je toch wat gezonder zou moeten leven. Af en toe schakelt Kerseboom iets te abrupt over van de ene scène naar de andere, het verhaal stokt dan even. Gelukkig schrijft ze zo lekker dat je het verhaal meteen weer oppakt.


Bij haar vorige boek was ik niet zo te spreken over de titel omdat deze ‘Hot Daddy list’ te weinig voorkwam in het verhaal. Ook dit keer vind ik de titel niet heel geweldig. Spreekt het aan? Ja hoor, dat wel. Ik vind hem alleen iets te algemeen en zie niet een specifieke link met het verhaal, maar dat is een kleinigheidje. Het verhaal is met recht een fijne feelgood. De opmerkingen die ik heb genoemd zijn wel puntjes maar zorgden er niet voor dat ik minder plezier had in het lezen van dit verhaal. Ik zou zeker weer een volgend boek van Kerseboom lezen. Misschien zit er zelfs een vervolg in en komt er nog een volgend deel over Ilse?