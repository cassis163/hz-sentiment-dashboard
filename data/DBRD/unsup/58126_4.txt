Van de Lisdonk heeft een prachtig debuut geschreven, ik kan het niet anders zeggen. Het boek speelt zich (voor een groot deel) in Nederland af zonder saai of ongeloofwaardig te worden en heeft vaart, heel veel vaart. Waar Deel I nog rustig begint nam het verhaal mij wel al gelijk met zich mee en in Deel II schieten de vonken ervan af. Om de beelden die mannen en vrouwen van elkaar hebben te schetsen heeft hij de man in tweeën gesplitst, John en Diederik. Dat is op zich een hele mooie zet, al heb ik me sterk geërgerd aan sommige dingen die Diederik zegt, dat heeft zon jongen toch niet nodig, dacht ik bij mezelf. Een voorbeeld: hij werd DD genoemd, toevallig ook zijn favoriete cupmaat. Gelukkig draait niet alles in het boek om de strijd tussen de geslachten en de stereotypen die daar bij horen. Er ontvouwen zich romances, de wereldpolitiek en de geschiedenis (Trojaanse oorlog) worden besproken en in een nieuw daglicht gezet. Het is erg knap hoe van de Lisdonk zich de wereld heeft eigen gemaakt en deze heeft ingezet in zijn boek.

Waar ik me in het begin afvroeg of dit boek wel ook voor vrouwen aantrekkelijk is, ben ik daar nu wel redelijk zeker van. Maar dan wel de vrouwen die houden van boeken als van Jo Nesbo, Dan Brown en Clive Cussler. De personages worden goed ontwikkeld, maar de actie maakt het boek anders dan andere Nederlandse thrillers. Het zou mij niets verbazen als dit boek over een paar jaar in de Angelsaksische landen wordt uitgegeven en een groot succes wordt aldaar. En voor een boek waar je geen genoeg van kan krijgen, is het fijn om te weten dat er nog een tweede deel aankomt: het Amazone-offensief. Waarin we het opnieuw op moeten nemen tegen de Amazones.