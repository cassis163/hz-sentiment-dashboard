Dagelijks komt je nieuws tegemoet via allerhande media. Helaas is de teneur vaak negatief; soms denk je zelfs dat kranten gedijen op slecht nieuws; alle ellende in de wereld wordt breed uitgemeten. Het positieve nieuws ontbreekt vaak of krijgt (te weinig) aandacht. Des te leuker dat juist aan dat goede nieuws een boekje is gewijd. In het boekje, ‘En dan nu het goed nieuws’ van Franka Hummels en Karin Sitalsing staat louter positief nieuws. Al kun je beter zeggen dat het boek gaat over de positieve mensen achter veelal onbeduidende nieuwsberichtjes. Juist door de verhalen van hen op te tekenen en te delen wordt duidelijk gemaakt dat er nog genoeg mensen zijn die, ondanks tegenslag, positief blijven en iets voor een ander doen en overhebben. De twaalf geïnterviewde mensen zijn stuk voor stuk inspirerende mensen die, zonder eigen belang, de wereld een stukje mooier maken. In het laatste hoofdstuk spreken de auteurs de wens uit dat ze met het boekje iets in gang hebben gezet bij de lezer. Als extra stimulans hebben ze uit de twaalf verhalen van de ‘helden’ uit hun boek twaalf gemene delers gedistilleerd die de lezer kan gebruiken om zelf iets te veranderen aan de wereld om hem heen: ‘Ze zijn lang niet voor iedereen nuttig, en niet op elk verhaal van toepassing. Dus graas, en woel, en spit, en neem mee wat je kunt gebruiken.’.
Naar het werk (initiatief, stichting o.i.d.) van de ‘helden’ zijn achterin het boekje links opgenomen.

Het boekje leest makkelijk weg, is soms ontroerend, maar bovenal positief. Het ‘feel good boek’ is daardoor uitermate geschikt als cadeautje voor iemand die wel een oppepper kan gebruiken.