Het was even wachten, maar dan heb je ook wat in handen met Wereldwijven 2 van Pénélope Bagieu: 14 vrouwen (The shaggs zijn een drietal) die op allerlei terreinen belangrijk zijn of zijn geweest. Of opzienbarend, zoals in het geval van The Shaggs, waar het woord ophoorbarend nóg beter op zijn plaats is.

Het enige album dat The Shaggs maakten, Philosophy of the world, is te vinden op YouTube en roept daar - nog steeds - heftige reacties op. Zo klinkt muziek als je gedwongen wordt om met zijn drieën muziek te maken, terwijl je nog nooit muziek gehoord hebt, op instrumenten moet spelen die je niet kent en waarvan je geen idee hebt hoe je ze moet gebruiken.
Een van de meest indrukwekkende, maar ook meest dubieuze vrouwen is Phoolan Devi, geboren in 1963 in Uttar Prades. Zij wordt als 10-jarige (!) uitgehuwelijkt, onder de voorwaarde dat ze tot haar zestiende thuis mag blijven. Haar echtgenoot schendt de afspraken echter en neemt haar direct mee. Ze wordt dagelijks urenlang opgesloten in de stal, geslagen en verkracht. Letterlijk ziek van angst wordt ze opgehaald door haar ouders.

Dat zorgt er niet voor dat ze een beter leven krijgt, want vanaf dat moment is ze een paria en wordt zo behandeld. Ze legt zich daar niet bij neer en komt in opstand. Maar een meisje alleen heeft geen enkele kans, en binnen de kortste keren wordt ze afgetuigd, en overgeleverd aan de politie. Twaalf man sterk straffen ze Phoolan door haar drie dagen lang te verkrachten en te mishandelen. Uiteindelijk, als Phoolan 16 is, wordt ze uitgeleverd aan de Dacoits, bandieten die plunderend in hun behoeften voorzien. Een van hen, Vikram, neemt haar in bescherming. Ze sluit zich bij de bandieten aan, leert schieten en doet mee aan de overvallen. Vikram en Phoolan trouwen en brengen tijdens hun wittebroodsweken een bezoek aan Phoolans eerste echtgenoot om hem uit te leggen wat hij verkeerd heeft gedaan. Maar wie nu denkt “eind goed, al goed” of “en ze leefden nog lang en gelukkig” komt bedrogen uit...
Een heel ander leven leidt Hedy Lamarr, geboren als Hedwig Kiesler. Natuurlijk had ze hier en daar wat ‘dingetjes’ te overwinnen, zoals een overmatig jaloerse eerste echtgenoot, maar haar grootste probleem is dat ze zich over het algemeen grandioos verveelt. Eenmaal in de VS, waar ze de ene film na de andere maakt, mijdt ze de Hollywoodfeestjes en organiseert “liever rustige diners met intelligente mensen” en knutselt de ene na de andere huishoudelijke gadget in elkaar in haar eigen werkplaats.

Samen met George Antheil ontwikkelt Hedy de ‘frequentieverspringing’, vraagt daar octrooi voor aan en biedt het aan aan het leger. Die zijn zeer geboeid, maar begrijpen er niets van. Jaren later, nadat haar patent is toegekend, begrijpt een militair ingenieur eindelijk hoe revolutionair en nuttig haar uitvinding is. Het wordt ingezet voor radars en talloze andere (commerciële) toepassingen, waaronder GPS en WIFI, maar levert Hedy geen cent op. Lange tijd wordt zelfs haar naam niet eens genoemd, maar daar komt aan het eind van haar leven verandering in: ze ontvangt een onderscheiding en de dag van de uitvinding wordt jaarlijks op haar geboortedag gehouden.
Net zoals in Wereldwijven 1 heeft Bagieu er voor gezorgd dat Wereldwijven 2 vol zit met geweldige, kleurrijke, imponerende stijfkoppen die vulkanen beklimmen, zingen en componeren, opkomen voor vrouwenrechten, rappen in Afghanistan en Iran, hardlopen, de ruimte verkennen, in miniatuur plaats delicten nabouwen, kortom alles doen wat vrouwen geacht werden (of nog steeds worden) niet te doen, of niet te kunnen. En, net zoals de vorige versie, is dit een prachtige hommage geworden aan veertien geweldige wijven, die iedereen zou moeten kennen.