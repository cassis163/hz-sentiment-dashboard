Brussel 1940. België wordt binnengevallen door de nazi’s en het leven wordt vanaf dat moment gekenmerkt door honger, armoede en angst. Nicole, 15 jaar oud, heeft een grote wilskracht om tegen de bezetter in opstand te komen. Ze sluit zich aan bij verzetsgroep K en vanaf dat moment ontwikkelt zich een spannend relaas over alle operaties die ze onder haar schuilnaam Coco uitvoert. Samen met haar vriendje Anton ‘De dichter’ die ook bij het verzet zit, vindt ze elke keer weer moed om haar leven op het spel te zetten ten dienste van haar vaderland.
Wanneer een paar dagen voor Kerst een bomaanslag plaatsvindt op een station waarvandaan veel Duitse soldaten zullen vertrekken naar het thuisland, gaat het mis en wordt Coco opgepakt door de Gestapo. Wat volgt is het ongelooflijke en hartverscheurende verhaal over de gevangenschap, de martelingen en de deportatie van Coco naar concentratiekamp Ravensbrück. Je weet dat deze gruwelijkheden hebben plaatsgevonden, maar erover lezen is en blijft aangrijpend. Ondanks alle ontberingen weet Coco haar wilskracht te behouden en wil ze het allerliefste van alles ontsnappen uit het kamp en terugkeren naar huis.

Carmen Reid heeft met deze young adult een prachtig verhaal geschreven van een moedig meisje dat zich aansloot bij het verzet. Ze heeft zich laten inspireren door de ervaringen van haar Engelse grootouders, werkend aan de kant van het verzet en haar Duitse grootouders in dienst van de vijand.

De ideologie van de verzetsgroep, waarin elk individu zijn eigen redenen heeft om terug te vechten, is invoelbaar. Het dagelijks leven, de elke dag terugkerende zoektocht naar eten, de honger, de angst. Reid heeft al deze situaties zeer treffend beschreven. Er zit een daverende vaart in het verhaal. De spanning tijdens de uitvoer van operaties door het verzet is duidelijk aanwezig en meerdere keren zit je als lezer met een verhoogde hartslag op de bank. Steeds blijft het spannend of Coco zich uit de volgende benarde situatie weet te redden.

Codenaam Coco is een echte pageturner en must-read voor young adults en volwassenen die geïnteresseerd zijn in verhalen die zich afspelen tegen de achtergrond van de Tweede Wereldoorlog en waarin de hoofdrol is weggelegd voor ware helden.