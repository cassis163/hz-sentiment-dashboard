Wat een goede thriller! Gezien het slot van Manipulatie lijkt het niet onmogelijk dat de auteur er een vervolg aanknoopt, maar ook als Mark Allen Smith voor andere personages kiest sta ik vooraan in de rij bij het verschijnen van een nieuwe titel.

Smith vertelt het verhaal van informatiehandelaar Geiger, die zichzelf handelaar in de waarheid noemt. Hij zet fysieke en psychologische druk in bij het vinden van die waarheid, gebruikmakend van zijn feilloos aanvoelen van leugens. Geiger is een vreemde snuiter, asociaal in de letterlijke betekenis. Zelfs zijn businesspartner Harry en zijn psychiater weten niet wat in hem omgaat. Geiger is hard en meedogenloos, heeft het niet over mensen maar over subjecten, en de business draait voorspoedig. Als hij opdracht krijgt de 12-jarige Ezra te ondervragen komt er een andere Geiger naar boven en tegelijkertijd herinneringen aan diens eigen jeugd. Geiger neemt Ezra in bescherming, niet voorziend dat deze beslissing gevaarlijke consequenties heeft.
Deel 1 van Manipulatie zet de (gewelddadige) toon van het boek, in deel 2 en 3 komt daar de nodige spanning bij. Actie en psychologie in één verhaal, een zwaar verhaal, dat door de buitengewoon fraaie schrijfstijl van Smith zeer goed te verteren is. Smit blinkt uit in niet-alledaagse vondsten en zinswendingen en hanteert een taalgebruik zoals je het veel te weinig ziet, genieten! Zijn personages hebben iets ongrijpbaars, je komt niet dichtbij, maar krijgt desondanks een band met ze. Knap, zoals de auteur de lezer sympathie laat opvatten voor de slechteriken, wat overigens mede te danken is aan het feit dat er nauwelijks goede mensen in het verhaal voorkomen.

Ik ben een en al lof over Manipulatie en beveel het van harte aan, met dien verstande dat het geen boek is voor watjes. Omdat het verhaal niet 100% geloofwaardig is en omdat een van de verhaallijnen mijns inziens overbodig is, geen vijf maar vier sterren. Maar het is een topper!