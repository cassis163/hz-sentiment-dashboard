In het eerste deel konden Winston en Kira, die verwisselden van lichaam, elkaars gedachten lezen. Dat is nu ze weer gewoon zijn niet meer zo, maar gelukkig begrijpen ze elkaar nog steeds wel heel goed!
Winston is heerlijk arrogant, maar ook erg slim én, ook al beseft hij dat zelf nog niet, verliefd op de mooie witte Odette. Wel heel fijn dus om met haar als kattenspionnen samen te kunnen werken aan deze zaak. En hij maakt nieuwe vrienden want hij en de andere katten van het pleintje, Spike en Karamel, komen nader tot elkaar door samen te werken en er voor elkaar te zijn.

Wat een heerlijke samenwerking weer tussen kat en mens! En wat is het toch lachen om in het hoofd van een kat te kruipen! Winston is echt een geweldige hoofdpersoon, waar je lekker om/mee kunt gniffelen.
Het boek ziet er ook nog eens geweldig uit met zijn aansprekende voorkant, grappige hoofdstuktitels en leuke, simpele, zwarte kattenillustraties door het boek heen.
Dit tweede Winston-boek is weer zeer vermakelijk en een lekker spannend avontuur! Op naar deel 3…