Waarschuwing aan de lezer die niet bekend is met het werk van John Connolly: in Stille handel heeft hij buitensporig veel aandacht voor bovennatuurlijke elementen. Zijn fans, die gewend zijn aan de duistere avonturen van privédetective Charlie Parker, kunnen hun hart ophalen.
Stille handel gaat over Amerikaanse soldaten die van de Golfoorlog terugkeren met een oorlogstrauma. Sinds enige tijd pleegt de ene soldaat na de andere zelfmoord. Connolly verbindt dit thema erg handig met een favoriet onderwerp van hem: de soldaten zijn in een Irakees museum in contact geweest met duizenden jaren oude voorwerpen uit de tijd dat beschavingen ontstonden, en dat demonen zich een plaats verwierven in de oeroude mythologie. Heden ten dage trekken deze bezeten voorwerpen de aandacht van personages die balanceren op de grens van de stoffelijke en de spirituele wereld. Zo ook De Verzamelaar, een figuur die al eerder bij Charlie Parker opdook. Sinds zijn laatste avontuur heeft Parker zijn vergunning als privédetective terug. In Stille handel krijgt hij van een vader van een overleden soldaat de opdracht uit te zoeken wat een bepaalde veteraan uit de Golfoorlog te maken heeft met de zelfmoord van zijn zoon. Het onderzoek van Parker maakt een heleboel los, en het dwingt hem zelfs tot samenwerking met iemand die hij liever mijdt: De Verzamelaar!
In de loop der jaren heeft Connolly een indrukwekkende schare trouwe fans gekregen. Stille handel past prima in het rijtje boeken dat al eerder van hem verscheen. Charlie's vrienden Angel en Louis mogen weer hun opwachting maken. Een therapeute wil zich bezighouden met het innerlijke leven van Parker, na alle ellende die hij heeft moeten doorstaan. En De Verzamelaar, die er in eerdere boeken al blijk van gaf meer te weten over de achtergrond van Charlie, geeft weer hints over wat Parker in de nabije toekomst te wachten staat.
Parker zal daar niet naar uitkijken. Zijn fans wel.