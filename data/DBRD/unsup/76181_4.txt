De cover heeft een mysterieuze uitstraling door het beeld en de kleuren. Het diffuse van de foto en de schaduwen van de letters maken het helemaal af. De glanzende letters van de titel zijn mooi in elkaar verweven. Weer een pluim voor Podivium met dit prachtige ontwerp.
De tekst op de achterflap is uitnodigend. Vooral de twee woorden die alleen staan, 'Of niet?'
Voor mij als Vlaamse is het hele gebeuren rond Bram Zeegers onbekend. Maar het is zeker fijn om te lezen hoe Jolka er haar verhaal aan ophangt.

Het binnenwerk van het boek is niet standaard te noemen. Vooraan een afbeelding van een Keltisch kruis met de verklaring van Memento Mori. Afwisseling in lettertypes en het spelen met romein of cursief in de bladspiegel maken het apart.
Het boek bevat een proloog, veertien hoofdstukken en een epiloog. De genummerde hoofdstukken beginnen meestal met een verwijzing naar de datum/tijd en soms de plaats.
Het speelt zich af in 2007 en 10 jaar daarvoor, steeds in oktober, vind ik mooi gegeven. Het heden en verleden hebben een ander lettertype, maakt het direct herkenbaar voor de lezer.
Omdat het hier over een fictief verhaal gaat heeft Jolka andere namen gebruikt. Het verhaal wordt afwisselend verteld vanuit Mark en Hannah.

De gedachte op de achterflap: 'wat als het nu allemaal...', heeft Jolka ongelooflijk mooi neergezet.
De proloog is spannend en prikkelt meteen om verder te lezen.
Een verhaal dat zomaar eens waar zou kunnen zijn. Voor mij is het duidelijk dat de zaak Zeegers haar in de ban hield, anders kan je dit niet op deze manier schrijven. Aangezien ik niks van de zaak weet heb ik ook geen enkel aanknopingspunt als lezer maar dat is geen bezwaar bij het lezen.

De personages van Mark en Hannah brengt ze realistisch. Hun gevoelens worden prachtig beschreven. Er zitten mooie details in het boek die het allemaal nog levendiger en echter maken. Ik voelde echt mee met de belevenissen van de hoofdpersonages en vond het op bepaalde momenten zo spannend allemaal dat het lastig was om het boek neer te leggen. De twee verhaallijnen die geweven worden en samenkomen. Ik heb vaak gedacht wat een eng wereldje toch waarin het verhaal zich afspeelt. Eigenlijk wil ik het best een page turner noemen.

Het is een spannend verhaal geworden met mooie wendingen en toch wel een verrassend einde. Knap van Jolka om van een waar gebeurd feit een eigen fictief verhaal te maken.