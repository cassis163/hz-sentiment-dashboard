Nicholas Marten is geen onbekende naam voor Folsom-liefhebbers. Na zijn vorige avonturen is hij nu gesettled in Engeland en werkt als tuinarchitect. Dan wordt hem gevraagd om naar Equatoriaal-Guinea te gaan om contact op te nemen met een Duitse priester die daar al jaren werkt. Het rommelt namelijk in dit Afrikaanse land waarbij de corrupte machthebbers tegenover rebellen komen te staan. Maar wie hoort bij wie en waar komt het echte gevaar vandaan?
Marten ontsnapt ternauwernood uit het land waarbij hij ervan wordt verdacht compromitterende foto's meegenomen te hebben. Een fanatieke klopjacht volgt.

Dag van ontmaskering is een vlot lezend boek met korte, pakkende hoofdstukken waarbij de lezer Marten op de voet volgt tijdens zijn vlucht die hem door heel Europa jaagt. Onderhoudend boek, maar met net een ontsnapping en een vechtpartij te veel om het echt tot een superboek te maken. Voor liefhebbers van Baldacci een aanrader.