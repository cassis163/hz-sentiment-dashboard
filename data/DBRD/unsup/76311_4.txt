Jessica Haider wordt door haar vriend Alec bij het geheime elitecorps Saligia geïntroduceerd. Saligia grijpt in bij het criminele circuit als justitie dit niet doet.

Haar eerste opdracht is om undercover te infiltreren in een illegaal diamantennetwerk. Dit doet Jessica door diamantair Barach Salomons te verleiden. Samen met hem gaat ze naar Zimbabwe en ze probeert te achterhalen hoe de diamentensmokkel in zijn werk gaat. Salomons neemt op zijn terugreis altijd een arm gezin mee naar België om hun een beter leven te gunnen, maar is dat wel zo?

Naast haar undercover werk als ‘Jenny’, moet Jessica ook haar eigen bestaan draaiende houden. In haar privéleven heeft ze ook de nodige problemen.

Na het eerste deel ‘Bloedlijn’ had ik hoge verwachtingen van dit boek. Dit boek maakte mijn verwachtingen zeker waar. Het is een gruwelijk en luguber verhaal, maar het is bijna niet mogelijk om dit boek weg te leggen.

Het is heerlijk om verder te lezen hoe het met Jessica Haider gaat, zeker nu door Saligia alle remmen los gaan. Ze is een vrouw die gehard is door haar verleden en ze neemt geen halve maatregelen. Toch komt haar gevoelige kant in dit boek ook naar voren.

Het plot was niet heel erg verassend, het is precies hoe je wilt dat het afloopt.

De titel is perfect bij het boek gekozen, omdat Glashard betrekking heeft op de diamanten.