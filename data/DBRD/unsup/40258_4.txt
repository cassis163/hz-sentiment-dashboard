Een tik op het raam is een van de thrillers van de Amerikaanse Linwood Barclay met Cal Weaver in de hoofdrol. Cal neemt een liftend meisje mee om haar te helpen. Maar wat hij niet weet is dat, door dit te doen, er doden gaan vallen en hij een van de personen wordt die ervoor moet zorgen dat het moorden stopt. Cals leven is al niet fantastisch sinds de dood van zijn zoon Scott. Hierdoor zijn Cal en zijn vrouw Donna uit elkaar gegroeid en is hij op zoek naar de dader die ervoor gezorgd heeft dat Scott er niet meer is.

Het hele verhaal draait om die avond dat Cal antwoord gaf op een tik op het raam van zijn auto, wat direct een verwijzing is naar de titel. Op de boekomslag zien we een meisje die op een pier zit aan het water. Dit kan een verwijzing naar Claire zijn, die aan het meer het nieuws van haar beste vriendin Hanna aan het verwerken is.

Het verhaal komt direct goed op gang, wat altijd fijn is voor een thriller en dan heb je een plot met verschillende wendingen, wat ervoor zorgt dat dit een goed boek is. Cal is een fantastisch hoofdpersoon, die zijn eigen problemen op een aparte manier aanpakt. Linwood Barclay heeft een fijne schrijfstijl, die vlot leest en verschillende emoties samenbrengt in dit boek. Zo is er het rouwproces dat het koppel beleeft, je voelt hun gemis en hun twijfels als lezer. Ook de strijd tussen de burgemeester en Augie is mooi uitgeschreven. Als je van thrillers houdt, is Een tik op het raam een aanrader.