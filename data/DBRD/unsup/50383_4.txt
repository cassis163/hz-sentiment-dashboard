Nog ongeveer een week en dan vindt voor het eerst het Dag Mag Festival plaats in Antwerpen, een aantrekkelijke formule waarvoor je online inschrijft en je in ruil daarvoor een boek krijgt en tegelijkertijd een maand later toegang krijgt tot een leesclub met de desbetreffende schrijver (of in sommige gevallen BV's die een klassieker 'vertegenwoordigen'). Ik schreef me in voor een Vlaamse jonge schrijver, Frederik Willem Daem, die een kortverhalenbundel schreef onder de titel 'Zelfs de vogels vallen'. (Andere clubs met grotere bekendere schrijvers zaten sowieso al direct vol en daarbij ken ik mezelf goed genoeg dat ik geen vragen zou durven stellen op zo'n gelegenheid...)
De verhalen in deze bundel mogen dan wel heel universeel zijn, de aanslag op een Amerikaanse televangelist, een duo astronauten dat elkaar niet kan luchten of zien en die op elkaars lip moeten zien te leven, een lang uitgerokken Parijse nachtwandeling, een live op tv te volgen achtervolging in Los Angeles, of het verloop van een stierenloop in een Spaans dorp, het taalgebruik blijft toch typisch Vlaams. Alle verhalen zijn vrij onheilspellend, donker en gaan dikwijls over de dood en menselijke fouten. Sommige verhalen zijn sterker dan andere, maar het gebalde en de verschillende stijloefeningen maken het zeker tot een knappe bundel. Bovendien heeft de schrijver er als promotiestunt voor gezorgd dat alle 1000 boeken van de eerste uitgave een persoonlijke cover meekregen. Een schrijfmarathon die op z'n minst wat respect afdwingt. Zie hier het filmpje: https://www.youtube.com/watch?v=f_OFQlXGwoQ . Ik kreeg het 99ste boek uit heel dit rijtje. Waarvoor dank!