Dit boek gaat over de stoere Siri en het bijzondere jaar dat ze tien werd. Siri woont met haar ouders en grote broer in Hotel Bonbien aan de N19 in Frankrijk. Hotel Bonbien is voor mensen op doorreis, maar soms blijft er iemand slapen. Siri heeft het er heel erg naar haar zin en zou nergens anders willen wonen.  

Wanneer Siri tien wordt, gebeurt er van alles. Leuke dingen zoals de kippen die kuikens krijgen en de vriendschap met broer Gilles die haar niet langer als het kleine-zusje-dat-niks-kan behandelt. Maar ook minder leuke dingen, zoals de heftige ruzies van haar ouders. Siri maakt zich zorgen: haar ouders hebben steeds vaker ruzie en veel geld hebben ze ook niet. Straks moeten ze het hotel verkopen! Er moet iets gebeuren... En dat gebeurt ook wanneer Siri uit een boom op haar hoofd valt. Want dan blijkt ze ineens over bijzondere gaven te beschikken.  

Het gezin maakt een avontuurlijke reis die de leden dichter bij elkaar brengt en hen een aantal wijze lessen leert. Dit boek is prachtig van taal, heeft een hoog verteltempo, is grappig en o zo herkenbaar. Het is een fijn subtiel verhaal met heerlijke dialogen en een prettige moraal, ook voor ouders! Siri is op zoek naar harmonie, maar leert belangrijke dingen over de wondere wereld der volwassenen: namelijk dat je het best kunt vitten op degene die je het meest lief hebt!  

Enne Koens schreef eerder Sammie en opa, waarmee ze een Vlag en Wimpel van de Griffeljury en de derde prijs van de Vlaamse kinder- en jeugdjury won en Vogel, dat met de Jonge Jury Debuutprijs is bekroond. Ze schrijft vooral voor kinderen, maar ook toneel- en liedteksten voor volwassenen, o.a. voor theatergroep Maas, de Toneelmakerij, het Gasthuis en theatergroep Artemis.