Voor de Hebban preread actie mocht ik ‘Belofte maakt schuld’ lezen van Sarah Pinborough. Na het lezen van haar eerdere boeken was ik al fan van Pinborough. Ik was dan ook heel erg benieuwd naar dit nieuwe boek van haar.

Lisa woont samen met haar dochter Ava. Ze heeft een baan bij een recruitment kantoor waar zij samen werkt met haar beste vriendin Marilyn. Alle drie de vrouwen hebben een geheim waar niemand iets vanaf weet. Ze weten het zelfs niet van elkaar en houden de schijn op. Wanneer zij door een onverwachte gebeurtenis in de schijnwerpers komen te staan, raakt alles opeens in een stroomversnelling. Één van de drie liegt over haar verleden en dat verleden lijkt hen nu in te halen. Belofte maakt immers schuld…

Het boek wordt verteld vanuit het perspectief van Lisa, Ava en Marilyn. Er zijn ook hoofdstukken die terugblikken naar eerder en naar nu. Doordat het verhaal verteld wordt vanuit meerdere perspectieven wordt het nooit saai en blijft de vaart in het verhaal. Langzamerhand kom je steeds meer te weten over de geheimen van de drie hoofdpersonen. Na elk hoofdstuk blijf je echter toch steeds met meer vragen zitten, wat uitnodigt tot doorlezen. Je wilt precies weten hoe het zit!

De eerste thriller van Pinborough vond ik erg verrassend met een enorme plotwending op het einde. Ook bij dit boek zit er nog een goede plotwending aan het einde van het verhaal die ik niet zag aankomen. Ik ben nog steeds fan van Pinborough en blijf haar volgende boeken die uitkomen zeker lezen! 4* voor ‘Belofte maakt schuld.’