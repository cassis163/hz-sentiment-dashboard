Mischa de Kooning en Nikolaj Ivanov zijn een droompaar in de balletwereld. Het beroemde paar danst samen de sterren van de hemel en prive vormen ze een perfect gezin. Bij een noodlottig auto-ongeluk komt hun dochter om het leven en dat lijkt hen nog dichter bij elkaar gebracht te hebben. Maar is dat wel zo?
Ze verhuizen van Londen naar Nederland en wonen tijdelijk in een huis van vrienden. In dat huis breekt brand uit. Mischa en Nikolaj overleven de brand allebei en komen met zware verwondingen terecht in het ziekenhuis. Het politieonderzoek wijst al snel uit dat de brand is aangestoken. Mischa wijst naar Nikolaj als de dader en Nikolaj beweert dat Mischa hem heeft willen vermoorden. Wie liegt en wie spreekt de waarheid? Wat gaat er werkelijk schuil achter het perfecte masker van dit droompaar?

[Liefde en haat liggen dicht bij elkaar.]

Mischa de Kooning en Nikolaj Ivanov, het koningspaar van het ballet, worden afzonderlijk van elkaar wakker in het ziekenhuis. Ze hebben beiden ernstige brandwonden opgelopen toen er brand uitbrak in het huis waarin zij tijdelijk verblijven. De schok is groot als ze te horen krijgen dat dansen er voorlopig en misschien wel nooit meer in zit.

[Niet kunnen dansen is niet leven.]

Het duurt niet lang voordat blijkt dat er maar weinig liefde is tussen Mischa en Nikolaj en dat het perfecte imago richting de buitenwereld alles behalve perfect is. De beschuldigingen vliegen over en weer. Mischa stelt dat Nikolaj de brand heeft gesticht, terwijl Nikolaj Mischa ervan beschuldigt hem te willen vermoorden.
De hoofdstukken zijn kort en wisselen continu van perspectief en tijd. Dat lijkt ingewikkeld, maar dat is het niet. Terpstra weet op deze manier de vaart in het verhaal te houden en de lezer in spanning; hoe heeft het zover kunnen komen?

[Waren alle herinneringen besmet, besmeurd met de as van de afloop?]

Het is moeilijk voor Mischa of Nikolaj ook maar enige sympathie op te brengen. Zo leuk zijn ze namelijk niet. Alles moet wijken voor het ballet, ballet is belangrijker dan wie of wat dan ook. Maar wie gaat er over lijken?

[Ik kon als geen ander door de pijn heen gaan, die verbijten, wegduwen, vervormen, omdat ik wist dat het de prijs was die ik moest betalen om tot grote hoogte te kunnen komen, om te excelleren.]

Tot aan het laatste hoofdstuk weet Terpstra je in het ongewisse te laten wie de brandstichter is en wat de reden erachter is, de wisselingen in perspectief en de sprongen in tijd dragen daar absoluut aan bij. Een erg fijne manier om het verhaal te vertellen. Ik vond het jammer dat de focus vooral op Mischa en Nikolaj lag, ik miste de uitwerking van Eliza bijvoorbeeld, zeker geen onbelangrijk personage. En dan is daar eindelijk de ontknopingâ€¦ hm..die viel me dan toch een beetje tegen, maar dit neemt niet weg dat ik erg genoten heb van Vonk. Een grimmig kijkje in de keiharde wereld van topsport waarin doorzettingsvermogen, pijn, passie en jaloezie de boventoon voeren.

Leesplezier: 4
Schrijfstijl: 4
Psychologie: 4
Spanning: 3,5
Plot: 3,5
Originaliteit: 4

4 sterren voor Vonk.