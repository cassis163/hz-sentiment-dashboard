Bill Hamilton is in Iran als inspecteur van het Internationaal Atoom-agentschap en spion voor de Amerikaanse regering. Hij heeft ontdekt dat er 40 splijtstofstaven uit een Iraanse kerncentrale verdwenen zijn en speelt deze informatie door aan zijn werkgever. Op zijn laatste dag in Iran wordt hij ontvoerd en komt om.
Dit alles speelt in een periode waarin de politieke verhoudingen tussen de VS en Iran precair zijn, er moet een verdrag gesloten worden.
Jim Matteos wordt door de CIA naar Iran gestuurd om te onderzoeken waar de staven zijn en wie achter de moord op Hamilton zit. Jim is een top undercover agent maar heeft vaak conflicten met zijn meerdere en stippelt zijn eigen pad uit. In Iran wordt Jim uit een benarde situatie gered door Soraya. Zij beweert informatie te hebben over de verdwenen staven. Ze zouden in handen zijn van een gevaarlijke extremistische moslim organisatie: de Saraceense strijders. Deze organisatie staat onder leiding van Hashim, geradicaliseerd door het verleden waarin een groot deel van zijn familie bruut is vermoord door Christenen. Hij wil Mohammeds opvolger worden en deze zelfs overtreffen.
Er worden meerdere grote aanslagen gepleegd met zelfmoordterroristen, er vallen veel doden en gewonden en er is veel onrust. Op iedere aanslagplaats vinden ze codes, boodschappen van de Saraceense strijders. Tess analyseert de codes en ontdekt dat er een groot doel is van de Saraceense strijders: een grote aanslag op 9 november waardoor de wereld ontdaan zal worden van de ongelovigen.
Ondertussen krijgt Jim ook te maken met andere problemen. Demonen uit het verleden doemen op en bezorgen hem akelige dromen, zijn baas vertrouwd hem niet meer en wil hem oppakken. En Soraya, hij is in de ban van haar, maar kan hij haar vertrouwen?
Lukt het Jim om de grote aanslag te voorkomen en Hashim te vinden?

De auteurs Herman Zandstra en Eric Bakker hebben onder het pseudoniem Era Reichman een actuele politieke thriller geschreven van een heel hoog niveau!
Het verhaal is opgedeeld in drie delen waar binnen veel kleine hoofdstukjes die ieder aangeduid worden met de plaats en tijdstip waar het speelt. Toch doet dit totaal niet af aan de vloeiende en snelle ontwikkeling van het verhaal. De auteurs hebben veel aandacht voor details. De karakters van de personen zijn goed uitgewerkt. De achtergrond van hun handelen wordt goed duidelijk gemaakt.
Ik waardeer het boek met 4 ½ ster ( het is net geen 5 sterren waard, omdat ik de personage Tess wat te cliché vind en het tempo in het derde deel te hoog ligt t.o.v. de eerste twee delen) en ik kijk reikhalzend uit naar een volgend boek!