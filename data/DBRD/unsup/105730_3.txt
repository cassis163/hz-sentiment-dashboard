Kati Hiekkapelto (1970) is afkomstig uit Oulu, een stad in het noordwesten van Finland. Ze is opgeleid tot remedial teacher en heeft lesgegeven aan immigranten. Als ze niet schrijft, treedt ze op met haar punkband Parrakas nainen (Vrouw met baard). 'De kolibrie' is haar debuut.

Anna Fekete begint net met haar baan als politierechercheur. In plaats van een rustig begin komt ze meteen middenin een moordonderzoek terecht. Een jonge vrouw wordt in het bos gevonden, ze is vermoord. De dader heeft een hagelgeweer gebruikt. Haar partner Esko maakt het Anna niet makkelijk, hij is nogal racistisch. Anna is van oorsprong geen Finse, als kind is ze van Joegoslavië naar Finland gevlucht. Het klikt totaal niet met Esko, en dit zorgt ervoor dat het onderzoek niet soepel verloopt. Naast het moordonderzoek maakt Anna zich zorgen over het Koerdische meisje Bihar. Het meisje heeft contact opgenomen met de politie, dit uit angst voor eerwraak. Maar tijdens de verhoren klapt het meisje totaal dicht. Anna wil het meisje helpen, maar ze weet nog niet hoe.

Kati Hiekkapelto wordt de Finse queen of crime genoemd. Dit schept de nodige verwachtingen en maakt nieuwsgierig naar dit debuut.

‘Die nacht trad Klaas Vaak op als handlanger van de Gestapo. Toen hij brrm brrm op weg ging om z’n ronde te doen, stopte hij de blauwe plunje in de was en trok ’n lange leren jas en glimmende laarzen aan; hij smeet me in de auto en bracht me weg.’

Met bovenstaande zin start het verhaal. Een verhaallijn gedrukt in een afwijkend lettertype vergeleken bij de rest van het boek. Het is nog niet duidelijk wie hier aan het woord is, maar het klinkt wel veelbelovend. Dit personage zal nog vaker aan het woord zijn en langzamerhand zullen we erachter komen met wie we hier te maken hebben. 'De kolibrie' bestaat uit 41 korte hoofdstukken en het verhaal speelt zich af in een tijdsbestek van vier maanden. Uitgebreide beschrijvingen en een beeldende schrijfstijl zorgen ervoor dat je als lezer een helder beeld voor ogen krijgt. Zelf houd ik hier wel van, maar ik houd ook van thrillers waar vaart in zit en dat miste ik in dit boek. De spanning bleef ruime tijd achterwege, maar de uitwerking naar een verrassend plot maakte weer veel goed.

‘De gebeurtenissen brachten in haar iets anders naar boven dan angst: vage herinneringen, en het vergde al haar krachten om die af te weren.’

Juist de opvallende personages maakten dat het verhaal mij bleef boeien. Vooral Anna, die zich door haar afkomst buitengesloten voelt. Haar verleden heeft nog steeds een grote invloed op haar leven nu en door de manier dat zij hier mee om gaat zorgt ervoor dat je bewondering krijgt voor deze vrouw. Je leert haar sterke kanten kennen, maar ook haar zwakheden komen duidelijk aan bod. Wat vooral goed voelbaar is gemaakt door de auteur is de eenzaamheid van Anna. Wat het boek ook interessant maakt zijn de actuele thema’s die de auteur door het verhaal heeft verweven die een uiteenlopende kijk geven op diverse problematiek.

'De kolibrie' vormt het begin van een nieuwe thrillerserie en Anna is een personage dat nog heel veel groei in zich heeft. Ondanks dat ik dit boek een bepaalde spanning miste en het niet helemaal aan mijn verwachtingen heeft voldaan, ben ik toch zeer benieuwd naar de verdere ontwikkeling van dit personage en zie uit naar een volgend boek.