De hoofdpersoon is Olivia, een type dat je niet meteen sympathiek zou noemen. Zij moet presteren om gewaardeerd te worden. Met haar broer Marcus heeft zij al jaren nauwelijks contact. Marcus wordt door Olivia afgeschilderd als ‘een klojo’. Na het paniektelefoontje van Marcus laat zij alles vallen en vangt haar broer bij haar thuis op. De positieve invloed van Marcus op haar gezin en haar werkomgeving tekent Olivia’s trekken scherper af. Is Marcus werkelijk zo wereldvreemd of is het juist het gebrek aan gevoelens dat Olivia afsnijdt van de rest van de wereld?
Eindelijk weer eens een Boekenweek geschenk dat je met plezier leest.In deze psychologische schets van nog geen honderd bladzijden ontspint zich met veel empathie en humor een persoonlijke confrontatie. Wat kun je het best missen: een been of gevoelens?