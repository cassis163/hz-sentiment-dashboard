Lisette Jonkman heeft met 'Glazuur' een hilarisch debuut afgeleverd. Een perfect (vakantie)boek voor chicklitliefhebbers. Leef mee met Sophie die een hel van een baan heeft, een vreselijke baas en weinig geluk in haar liefdesleven. Maar ze neemt het heft in eigen hand om daar verandering in aan te brengen.

Sophie heeft haar familie wijsgemaakt dat ze als copywriter werkt bij het reclamebureau CopyBlinders. In werkelijkheid is ze echter slechts assistente. En erger nog: haar vroegere beste vriendin Karlin is nu haar baas. Het is zo ongeveer Sophie’s dagtaak om diens afschuwelijke spelfouten te corrigeren. Oh ja, ook koffie halen en afgesnauwd worden zijn belangrijke dagelijkse bezigheden.

Sophie woont in een miniflatje, kampt regelmatig met geldgebrek en op het gebied van relaties loopt het ook al niet soepel. Stiekem is ze al lange tijd verliefd op collega Rein, maar hij heeft een relatie met Karlin. Sophie begint haar nietige bestaan beu te raken, ze wil knokken voor een betere positie binnen het bedrijf ook als dat ten koste gaat van Karlin. En dan lijken er op het liefdesvlak ook nog betere tijden aan te breken. Maar Sophie ontdekt dat je leven veranderen en het heft in eigen hand nemen echt niet zonder slag of stoot gaan.

Lisette Jonkman heeft met ‘Glazuur’ een hilarisch boek afgeleverd. Een typische chicklit met klunzigheid, romantiek, meidenstrijd en zelfontwikkeling, maar dan met een superkomische ondertoon. Het gebeurt me niet vaak, maar bij het lezen van ‘Glazuur’ heb ik regelmatig hardop zitten lachen. Ja natuurlijk, er gebeuren dingen die té toevallig zijn, het leven van Sophie lijkt soms te mooi om waar te zijn, maar ook de pech en klunzigheid die Sophie ten deel vallen zijn soms over de top. Maar het wordt Lisette Jonkman vergeven, want het totale plaatje klopt. Het boek is heerlijk luchtig, supergrappig en uiterst vermakelijk. Dus zet je verstand op nul en geniet van de avonturen van Sophie.