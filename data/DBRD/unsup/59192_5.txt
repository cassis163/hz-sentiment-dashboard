In een adem uitgelezen, het nieuwste boek van Susin Nielsen. Een prachtig verhaal met gevoel geschreven. Een lach en een traan. Een verhaal waarin vriendschap tussen moeder en zoon en de vriendschap tussen kameraden een rode draad is. Van begin tot het eind volg je het leven van Felix en zijn moeder. Situaties worden zo goed beschreven dat je er deel van bent. Je voelt de emoties van Felix en het gevecht om alles zo eerlijk en betrouwbaar te houden.

Felix woont bij zijn moeder Astrid. Ze hebben bij oma (Mormor) in huis gewoond, zijn eigenaar geweest van een tweekamerflatje met berghok en verbleven in een tweekamerkelder. Tenslotte besluiten ze de zomer door te brengen in een busje.
Astrid belooft Felix dat dit voor korte duur is. Felix mag niemand laten merken dat hij geen echt dak boven zijn hoofd heeft, want dan wordt hij bij zijn moeder weggehaald. Om dit geheim te houden is een leugentje af en toe nodig.
Op zijn nieuwe school maakt Felix snel nieuwe vrienden, Dylan en Winnie. Alle drie hebben ze een passie en vinden elkaar in het schrijven van Franse artikelen voor het schoolblad. Ze treffen elkaar op school en bij Dylan thuis.
Dan krijgt Felix een idee wat hem en zijn moeder uit de zorgen kan helpen.
Lees Adres onbekend en ontdek of het Felix lukt het grootste geheim te bewaren voor zijn vrienden!