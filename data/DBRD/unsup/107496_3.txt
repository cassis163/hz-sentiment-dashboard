Van Luitingh-Sijthoff kreeg ik dit recensie-exemplaar toegezonden, waarvoor dank.

Ik was erg benieuwd naar dit boek, de tekst op de cover intrigeerde me enorm.
Want wáárom kan Jonas niet vertellen wat er gebeurd is. En, natuurlijk, wat ís er gebeurd?

Katja en Daniel hebben beiden een drukke baan, maar ze doen wat ze leuk vinden en waar ze goed in zijn. Samen hebben ze een zoontje van 5, Jonas. Jonas is niet het makkelijkste kind; hij praat weinig, heeft regelmatig driftbuien, neemt alles vrij letterlijk en heeft veel baat bij structuur.

Als Katja tegen een deadline aanloopt qua werk en Jonas' vakantie niet één, maar twéé weken blijkt te duren, besluit Daniel dat hij dan een paar dagen met Jonas op stap gaat. Zo kan Katja ongestoord werken en hebben Daniel en Jonas een 'mannenreisje'. Op naar Terschelling!

Katja zorgt dat alles thuis gezellig is als ze terugkomen, lekker eten, tafel gedekt, kleinigheidje voor Jonas... maar ze komen niet terug.
Katja wacht het nog even af,maar besluit dan hulp te zoeken. Ze neemt contact op met vriend en collega van Daniel, Steven.

En dan hoort ze dat er meer speelde in Daniels leven dan zij kon vermoeden en paniek slaat toe.
Haar ergste vermoedens blijken gelukkig niet uit te komen, want een paar dagen later staat Jonas ineens voor de deur... zónder Daniel, dat wel.
Waar hangt Daniel uit? Heeft hij iets te verbergen? Is hem iets gebeurd?

Wat ik vond van 'Buiten bereik'? Mwah….

Iris Boter heeft een prettige schrijfstijl, het leest makkelijk de dialogen zijn realistisch, wat lang niet in ieder boek het geval is!
Ook weet zij de stemmingen en gevoelens van de personages prima neer te zetten, het zijn nét echte mensen, dus ook daar; niets mis mee!

Het is zeker geen slecht boek, maar 'razend spannend', zoals op de achterflap staat? Nee, dat niet.
Het verhaal verraste me niet erg, ik vond het geheel wat voorspelbaar.

Er had van mij meer vaart in mogen zitten, Jonas had wat meer uitgediept mogen worden, Katja's gedrag vond ik wat vreemd op bepaalde punten, en Daniel?
Daniel is de enige die je wat beter leert kennen, door de terugblikken op zijn leven.
Een niet al te sterke persoonlijkheid die zich laat leven door de mensen dichtbij hem, maar die in het boek wel een persoonlijke groei doormaakt. Hij moest wel!

Al met al, een best oké boek, maar het springt er niet uit. 3 duimpjes