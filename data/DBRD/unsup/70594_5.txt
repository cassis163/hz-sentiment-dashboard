Ik reis alleen is het thrillerdebuut van Samuel Bjørk. Het is het eerste deel in een geplande serie over het speurdersduo Holger Munch en Mia Krüger. Na een wat aarzelend begin neemt de spanning in het boek alleen maar toe om uit te monden in een bloedstollende ontknoping.

Ergens in een afgelegen bos wordt het lichaam gevonden van een zes jarig meisje, opgehangen aan een boom. Om haar nek een label: ‘ik reis alleen’. Ze ziet er in alle gruwelijkheid toch beeldig uit, gekleed in nieuwe poppenkleren en ze heeft een rugzakje met schoolboeken bij zich. Het blijkt slechts het eerste slachtoffer in een zaak die het land op zijn kop zal zetten. Op een van haar nagels staat het Romijnse cijfer 1 gekerft.....

Een speciaal team wordt samengesteld om de moordenaar op het spoor te komen. Die lijkt zich maar al te graag in de kijker te spelen, haast alsof hij het erom doet om gepakt te worden. Zo ontspint zich een kat-en-muisspel tussen de dader en de politie, waarbij de politie steeds een stap achter lijkt te lopen.

Het opsporingsteam wordt geleid door Holger Munch, die de hulp van zijn oude collega Mia Krüger inroept. Dat is nog niet zo vanzelfsprekend, want Mia blijkt in een zware depressie te zijn beland. De zaak doet haar denken aan iets uit het verleden, en die link wordt al snel duidelijk.

De kracht van deze thriller zit hem in het feit dat Samuel Bjørk een veelheid aan personages gebruikt en die ook allemaal goed uitwerkt. Waar in andere thrillers nogal eens gefocust wordt op een of twee personages, maken we in Ik reis alleen met meer karakters kennis. Naast Mia en Holger zijn dat bijvoorbeeld de nerd Gabriel, maar ook de twee verwaarloosde broertjes Tobias en Torgen die ook een lichaam ontdeken en later in het verhaal nog weer opnieuw worden opgevoerd.

Mia realiseert zich dat deze zaak relaties heeft met een zaak waarbij een kind is weggehaald uit de kraamafdeling van een ziekenhuis, zo'n zes jaar daarvoor. De spanning neemt zienderogen toe. Wat heeft bijvoorbeeld het kerkgenootschap te maken met moeder van Holger, en op wie heeft de dader het eigenlijk voorzien. Langzamerhand wordt echter duidelijk wat er precies speelt.

Ik kon het boek niet wegleggen!