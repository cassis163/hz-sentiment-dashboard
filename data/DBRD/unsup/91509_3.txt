Op een school in Londen gaat een cd rond. Voordat je die aanneemt van een klasgenoot moet je beloven om de inhoud ervan niet door te vertellen aan anderen. Het is een verslavende game, Erebos. Iedereen wil dit spelen, maar als je er aan begint heb je maar één kans. Zodra je je niet aan de regels houdt of een opdracht weigert, dan lig je er uit en kan het spel niet meer gespeeld worden. Ook Nick kan de game spelen en komt terecht in de virtuele wereld van Erebos. Al snel bestaat zijn leven uit niets anders meer dan het spel te spelen en lopen de virtuele wereld en de echte wereld in elkaar over. Als Nick een opdracht weigert, hij uit het spel wordt gegooid en zijn beste vriend Jamie een ernstig ongeluk krijgt, realiseert Nick zich dat Erebos gestopt moet worden voordat het te laat is....

Leuk om te lezen hoe een virtuele wereld kan versmelten met de echte wereld. Hoe jonge mensen zo verslaafd kunnen raken aan een spel dat ze er werkelijk alles voor over hebben om een level hoger te komen. Hoe ze er alles voor laten, nauwelijks nog slapen, eten, drinken en schoolprestaties er onder lijden. De schrijfster weet de wereld prachtig te omschrijven. Het boeit en de zoektocht naar de ware aard van het spel is intrigerend. Ook voor niet gamers is dit een aanrader.