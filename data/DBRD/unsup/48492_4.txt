Fascinerend boek met pieken en dalen. Veel gebeurt er op zich niet. Het verhaal bestaat eigenlijk uit talrijke dialogen tussen de befaamde Weense arts Breuer en de filosoof Nietzsche. Die laatste komt als patient naar de Oostenrijkse hoofdstad.

Verrassend plot is dat het er uiteindelijk op uitdraait dat beide mannen elkaar genezen. Dat gebeurt door o.a. hypnose, maar vooral ook door vele gesprekken op hoog intellectueel niveau die de aard hebben van een schaakpartij. Ik had moeite om het zo nu en dan bij te benen en soms lukte dat me zelfs niet. Toen ik op tweederde van het verhaal was, begon het me een beetje te vervelen. Maar gelukkig krijgt het boek dan plotseling een opmerkelijke wending.

Breuer en Nietzsche hebben werkelijk geleefd, maar elkaar nooit ontmoet. Schrijver/psychiater Irvin Yalom neemt een beetje een loopje met de geschiedenis. In feite beschrijft hij het ontstaan van de psychoanalyse die in werkelijkheid door Breuer en de filosoof Sigmund Freud is ontwikkeld. In Nietzsches Tranen komt Freud als een huisvriend en leerling van Breuer voorbij.

Geen makkelijk boek, een beetje doorzettingvermogen is vereist.