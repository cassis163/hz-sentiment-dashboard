Bij de gemiddelde Feelgood-lezer zal de naam Jojo Moyes een belletje doen rinkelen. Ze schreef al veel succesvolle romans waarvan Voor jou het meest bekend is. Met haar nieuwste boek wijkt ze net iets af van wat we van haar gewend zijn, want Jij en ik  & andere verhalen, is zoals de titel al doet vermoeden, geen roman maar een verhalenbundel. Het eerste verhaal gaat over Nell die niet van reizen houdt, maar toch besluit een romantisch weekendje naar Parijs te boeken. Haar vriend Pete laat het op het laatste moment afweten, maar ondanks dat besluit ze er toch het beste van te maken. De onzekere Nell geeft hiermee een goede eerste indruk voor de rest van de bundel waarin alle personages te maken krijgen met onverwachte situaties waarnaar ze moeten handelen.

De hoofdrol is in deze bundel weggelegd voor de vrouw. Het zijn stuk voor stuk vrouwelijke personages die kampen met onzekerheden (van financiële problemen tot aan een minder goed lopend huwelijk) en hier iets aan willen doen. Ondanks dat de verhalen kort zijn, ontwikkelen de personages zich goed. Dit zorgt voor interessante wendingen en een duidelijk beeld van de sterke vrouw. Dit geldt ook voor de plekken waar de personages zich bevinden. Parijs is een voor de hand liggende stad voor een romantisch verhaal, maar ook daar kan een mens verdrietig zijn. En wat kan er gebeuren als iemand met een gebroken hart een vreemde op een vliegveld treft?

Sommige verhalen zijn hierdoor enigszins voorspelbaar, maar Moyes weet ook te verrassen. Zo is er bijvoorbeeld een verhaal waarin een vrouw tijdens een wandeling een telefoon vindt. Deze blijkt van een iemand te zijn die een affaire heeft en ze besluit te reageren op de berichtjes van de man. Dit is een geen alledaagse situatie, ook niet in boeken, waardoor je na het verhaal nieuwsgierig bent naar de volgende.

Moyes' stijl is herkenbaar. Ze weet zwaardere thema's luchtig te omschrijven en het Feelgood-gehalte ligt hoog. De vrouwelijke personages inspireren om niet alleen voor de liefde maar bovenal voor jezelf te kiezen. De bundel begint in Parijs en eindigt ook weer daar met het voor sommigen al bekende verhaal Een week in Parijs. De schrijfster neemt je dus mee naar de meest romantische plek ter wereld, maar laat de liefde ook in een gewone thuissituatie zien. Want de locatie lijkt er niet toe te doen, zolang de juiste persoon er maar is. Moyes heeft een goede balans gevonden in de verhalen zelf en de inhoud varieert genoeg om interessant te blijven, bij weg te zwijmelen en geëmotioneerd te raken. Hiermee is Jij en ik & andere verhalen ruim 350 pagina's lang genieten.