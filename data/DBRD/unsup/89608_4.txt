IJzerwaren Eddy bezit een dubbel pand aan een Amsterdamse gracht: De Dageraad. Omdat het hem maar nauwelijks lukt het hoofd boven water te houden met zijn ijzerwarenwinkeltje heeft hij de helft van het pand verbouwd tot appartementjes voor studentes. Alleen meisjes, want met jongens heeft hij minder prettige ervaringen. Maar ook de meisjes moet hij goed in de gaten houden. Dus controleert hij geregeld hun kamers als ze weg zijn. Ze houden zich niet allemaal aan zijn strenge regels. Behalve Esther, die houdt zich niet alleen aan alle afspraken, ze is ook vrolijk en aardig tegen hem. Dat valt zo op tussen de andere meiden, dat hij er wantrouwig van wordt. Hij besluit dan ook op een ochtend eens een kijkje te nemen in haar kamer en daar vindt hij tot zijn verbijstering onder haar bed in een kistje met hooi een prachtig, zachtgroen ei.
De novelle die Hannah van Wieringen ons vanuit deze basis voorschotelt, is hilarisch, absurd, fascinerend en fantasievol. Toch kost het geen enkele moeite om je door het verhaal mee te laten slepen alsof het echt gebeurt.
Eddy is zo geobsedeerd door het ei dat hij er niet meer van kan slapen. Hij wil weten wat voor ei het is en hij wil er goed voor zorgen. Dus pakt hij het goed in en stopt het met een warme kruik in zijn rugzak en sjouwt er een hele dag mee door Amsterdam. De avonturen die hij tijdens zijn tocht beleeft zijn zowel komisch als ontroerend. Geregeld wordt hij overvallen door herinneringen uit zijn jeugd, de meeste nogal naar.
(...) Als hij tenslotte aan het einde van de dag aan de andere kant van de gracht op een bankje zit en naar de Dageraad kijkt, ziet hij dat het goed is. Hij prijst de dag voor de avond valt. Hij legt het ei terug en valt uiteindelijk moe, maar gelukkig in slaap. Zijn zoektocht naar de ware aard van het ei bracht hem uiteindelijk vooral dichterbij zichzelf.
Hele recensie lezen? Klik Hier:
https://mijnboekenkast.blogspot.nl/2018/05/hannah-van-wieringen-prijs-de-dag-voor.html