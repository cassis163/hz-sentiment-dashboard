De naam Carrie Solomon zei mij niets. Een onbekende naam in de culinaire wereld en als je gaat zoeken naar haar bezigheden dan blijkt dat Carrie veel talenten heeft. Ze is fotografe maar ook doet ze van alles op het gebied van strategie, management, creatief design, filosofie en nog veel meer redelijk ingewikkelde dingen die over het algemeen weinig tot niets te maken hebben met koken. Althans, dat zegt haar website. Uit opmerkingen tussen neus en lippen door in haar boek blijkt dat ze in Parijs een pop-up restaurant heeft maar echt veel komen we daar niet over te weten. Uiteraard heeft ze voor Een Amerikaanse in Parijs niet alleen de recepten maar, als fotografe, ook de foto’s aangeleverd. De kleine leuke tekeningen die het boek sieren zijn gemaakt door Aurore d’Estaing.

Carrie Solomon woont in Parijs en is heel blij dat steeds meer echt Amerikaanse producten in de Parijse winkels verkrijgbaar zijn zodat ze thuis echt Amerikaans kan koken. En verder dan deze opmerking over Parijs heeft het boek niets met Parijs te maken. Werkelijk helemaal niets. Het is een op en top Amerikaans kookboek en bevat uitsluitend honderd procent Amerikaanse specialiteiten.

Carrie kookt zelf uit dit boek als ze voor man en kinderen een maaltijd op tafel zet. Heel veel typisch Noord-Amerikaanse gerechten passeren de revue. Waarom iemand Amerikaans wil koken als je in Parijs woont? Daar verdiep ik mij maar even niet in want echt begrijpen doe ik dat niet. Carrie vindt het geweldig dat ze steeds meer Amerikaanse producten in de Parijse winkels tegenkomt en dat er steeds meer Amerikaanse restaurants komen. En als het echt moet maakt ze zelf peanut butter of barbecuesaus.

Recept Corn Bread
Maisbrood
Voor 4 personen
Voorbereiding: 15 minuten – Baktijd: 35 minuten
Ingrediënten
120 g halfgezouten boter
100 g suiker
2 eieren
25 cl karnemelk
150 g bloem
150 g maismeel (niet-voorgekookte polenta)
½ theelepel baking soda
½ theelepel zout

1.      Verwarm de oven voor op 180 graden (stand 6). Smelt de boter, voeg de suiker toe en roer goed. Klop er een voor een de eieren door; roer het mengsel na ieder ei glad. Voeg de karnemelk toe en roer het mengsel opnieuw glad.
2.      Meng in een andere kom de bloem, het maismeel, de baking soda en het zout. Roer het eimengsel door het bloemmengsel. Vet een ovenschaal van ongeveer 18 x 24 cm licht in met boter en schenk het beslag erin. Bak het corn bread 35 minuten in de voorverwarmde oven.

Weetje:
Corn bread is heel populair in het zuiden van Amerika en in de Midwest. Het wordt bij warme gerechten geserveerd, maar getoast met boter en honing is corn bread ook superlekker als ontbijt.

Dit corn bread is heel simpel te maken. Ook lekker is om het in stukken te snijden en die stukken in de boter een beetje bruin te bakken en dan bij het ontbijt met wat stroop, gebakken spek en eieren. Maar ook met wat boter erop bij een voorgerecht of bij een hartige stoofschotel is het heerlijk. Karnemelk is in Parijs (of Amerika) wellicht niet overal verkrijgbaar want ook daar krijgen we het recept van. Neem 25 cl volle melk en doe er 2 eetlepels witte azijn bij. Niet roeren en 5 minuten laten staan. Direct gebruiken. Wat halfgezouten boter is, is niet duidelijk. Gewoon boter gebruiken dus en een heel klein mespuntje zout toevoegen.

Behalve voor karnemelk bevat het boek recepten voor Amerikaanse producten waar een mens blijkbaar absoluut niet zonder kan buiten de USA. Bijvoorbeeld Ranch dressing, Old bay seasoning, BBQ Sauce en nog een aantal onmisbare zaken.
Het boek begint met een overzicht van de Regionale keukens van de Verenigde Staten en een opsomming van een aantal specialiteiten. Daarna een aantal dingen die je echt in je voorraadkast moet hebben waaronder Baking Soda (verkrijgbaar bij de Toko) en blijkbaar ook Liquid Smoke (vloeibare rook) om gerechten een lichte rooksmaak te geven. Maar dit laatste wordt slechts zelden gebruikt.

Je moet volgens Carrie ook een Skillet hebben en dat is een grote, diepe gietijzeren koekenpan. Volgens Carrie Solomon ontstaat in het gebruik vanzelf een antiaanbaklaag. Wel goed inbranden natuurlijk. Wat ze vergeet te melden is dat je zo’n pan dus nimmer met zeep mag wassen of in de vaatwasser mag doen. Dan is je antiaanbaklaag echt verdwenen.

In het recept voor onvervalste echte Potato Salad staat dat we o.a. 200 g selderij of venkel nodig hebben. Nu lijkt het op de foto dat er venkel is gebruikt en derhalve krijgen we geen duidelijkheid over de selderij. Knolselderij? Bleekselderij? Snijselderij? Het zal wel bleekselderij zijn.

Hier en daar wat kleine tips, weetjes en anekdotes en af en toe tussen de hoofdstukken door wat langere stukken informatie. Het boek bevat de hoofdstukken Ontbijt & Brunch, Sandwiches, Soepen & Salades, Diner en Desserts. In deze hoofdstukken echt een heleboel typisch Amerikaanse gerechten van Hash ‘n’ egg tot Old fashioned donuts. Macaroni and Cheese, Key Lime Pie, Meatball Sub Sandwich, Coleslaw en nog veel meer.


Weliswaar komen heel veel van de gerechten ons heel bekend voor maar toch, om de echte recepten ervan te hebben is toch wel erg leuk. Biscuits & gravy zul je hier niet zo snel op tafel zien maar Broccoli Beer soep met pittige cheddar is een fijn idee. Als een ingrediënt niet zo gangbaar is wordt vaak een alternatief gegeven. Sommige dingen zijn wellicht wel heel erg Amerikaans. Vol enthousiasme begon ik het recept voor Garlic Bread te lezen. Helaas wordt het niet zelf gebakken. Het hoofdingrediënt is kant en klaar stokbrood.
Niettemin een boek vol met maakbare recepten die de moeite van het proberen waard zijn. Maar met Parijs heeft het echt niets te maken.