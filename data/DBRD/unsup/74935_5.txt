Adem in adem uit. De kracht van sofrologie: het nieuwe mediteren door Dominique Antiglio.

‘Een praktische methode die lichaam en geest in harmonie brengt.’ Dat staat op de (trouwens mooie) cover van dit boek te lezen. Je beter in je vel voelen door gewoon maar wat te ademen? Dat klinkt heel tof maar ook een beetje te gemakkelijk, daarom dat ik dit boek wel eens wou lezen. Want stel dat het toch echt…

Dominique kwam zelf op haar 15de in aanraking met sofrologie, ze is eerst osteopaat geworden omdat in die branche het belang van de verbinding tussen lichaam en geest wordt erkend. Later heeft ze ook nog de opleiding tot sofroloog gevolgd, om nog beter haar patiënten te kunnen helpen.
Die passie en gedrevenheid komt doorheen het ganse boek naar boven. In Adem in adem uit komen voornamelijk oefeningen uit de eerste niveaus aan bod, er zijn er 12, en deze zijn goed te doen voor iedereen.

Dit is het eerste boek dat ik in dit genre lees dat ook echt doet wat het belooft. Als je dit boek koopt hoef je niets extra’s meer aan te schaffen om aan de slag te gaan. Elke oefening staat uitvoerig beschreven en voor wie wil is er op de site van Dominique een luisteroefening beschikbaar, gratis. Die oefeningen zijn heel makkelijk, eenvoudig en helder uitgelegd in begrijpelijk Engels (met een grappig Zwitsers accent).

Ik ben nog niet lang genoeg bezig om te zeggen dat mijn leven echt al is veranderd maar ik kan wel al zeggen dat ik na het uitvoeren van de eerste oefeningen al een gevoel van ontspanning ervaarde. In het begin vragen de oefeningen iets meer tijd maar na een poosje zou een 10 minuutjes per dag oefenen, als onderhoud, voldoende zijn om je beter in je vel te voelen. Ik geloof er wel in. Het zijn ook geen rare oefeningen ofzo, veel dingen herken ik uit de yoga of van tijdens het mediteren. Door bewust te ademen, rustige bewegingen uit te voeren en positieve intenties te visualiseren kan je je leven zo veranderen dat je beter slaapt, meer zelfvertrouwen krijgt, woede kunt loslaten, je concentratie vergroten,…

Dominique is een enthousiaste aanhangster en verspreidster van sofrologie, ik denk dat ik in haar voetsporen ga treden. Gun jezelf dit boek, gun jezelf meer positiviteit in lichaam en geest. Een mooi begin van 2019!