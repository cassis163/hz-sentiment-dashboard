Het meisje in de rode jas is een spannende roman over het vermiste meisje Carmel.
Op een druk evenement verliezen moeder Beth en dochter Carmel elkaar
uit het oog. Na een uitgebreide zoektocht op het terrein blijkt Carmel
echt verdwenen te zijn. Beth weet niet wat er met haar dochter gebeurd
is en is vertwijfeld achtergebleven, is haar dochter dood of leeft ze
nog?

Carmel is op het evenement meegenomen door een oude man die zich
voordoet als haar opa (ze heeft hem nog nooit gezien dus het is niet
gek dat ze denkt dat dit waar kan zijn). Hij neemt haar mee en laat
haar denken dat haar moeder niet meer leeft en haar vader haar niet
meer wil en dat ze daarom bij haar grootvader moet blijven. Uit het
verhaal blijkt hoe makkelijk het is om jonge kinderen verhalen te
laten geloven, omdat ze de middelen niet hebben dit te controleren, ze
zijn afhankelijk van de volwassenen om hen heen.

In het boek wordt je om en om meegenomen in het perspectief van moeder
Beth en dochter Carmel. Het verhaal focust zich op de levens van beide
en niet zozeer op de politiespeurtocht die bij een vermissing
plaatsvindt. Je wordt meegenomen in de verhalen van een moeder die
door het verdriet van de vermissing van haar dochter probeert te
overleven. Daarnaast wordt je meegenomen in de belevenissen van de
slimme en dromerige Carmel.

Als lezer weet je wel dat moeder en dochter beide in leven zijn,
waardoor je meer weet dan zijzelf. Door de opbouw van het boek wordt
de spanning opgebouwd, vinden moeder en dochter elkaar ooit nog terug?
Een mooi en spannend verhaal om te lezen, zeker een aanrader!