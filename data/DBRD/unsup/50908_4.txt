begint Jef Meeks,Jef Meeks is in 2006 uit de pen van Peter de Zwaan gevloeid in het boek De voeder. En zoals het met een succesvol hoofdfiguur gaat, daarna kwam hij terug in Duivelsrug (2007) en De Charlsville Jackpot (2008). En dan is het nu tijd voor wéér een avontuur met Meeks in de hoofdrol.
Een zaak van vrouwen is het laatst uitgekomen boek met deze rondreizende flamboyante mannetjesputter die, ondanks dat hij zelf geen lieverdje is, in zijn hart moeite heeft met onrecht.
Gail Rogers staat als privé detective dagelijks te observeren voor het schoolgebouw waar de 13-jarige Rosa Spanderas verblijft. Rosa wordt door haar lijfwacht Ruben Chen naar school gebracht en aan het einde van de dag weer gehaald.
Tegen een vorstelijke financiële vergoeding moet Gail de moeder van Rosa overtuigen van het feit dat er met haar dochter niets gebeurt. Een dochter die onhandelbaar is en het liefst ver van haar ouderlijke woning verblijft.
Jef Meeks zoekt zijn oude collega Gail op wanneer ze al drie dagen, met een ingeslagen en verminkt gezicht, in het ziekenhuis ligt zonder dat iemand zich om haar heeft bekommerd. De dader heeft haar echt persoonlijk willen treffen, want het gezicht is voor Gail het allerbelangrijkste lichaamsdeel en het lijkt erop dat de schade ook bewust op die plek is toegebracht.
Jef besluit om in de nabijgelegen uitspanning Ybor Bar and Dance van eigenaar Will Lustig, als toezichthouder / uitsmijter te gaan werken en vanuit deze locatie de dader van zijn vroegere collega op te sporen.
Jef is nog maar nauwelijks aan het onderzoek begonnen of hij wordt zelf hardhandig neergehaald. Hij komt bij bewustzijn in een hangar, niet wetende wat hem boven het hoofd hangt. Geheel naakt wordt hij bewaakt door twee vrouwen die zeker niet zachtzinnig met hem om gaan. Twee afgetrainde lichamen die stijf en strak staan van de anabole steroïden waken over hem.
Wanneer Rosa plotseling van de aardbodem verdwenen lijkt, moet er iets anders aan de hand zijn dan in eerste instantie gedacht, temeer daar haar vader niet onbemiddeld is.
Peter de Zwaan heeft met Jef Meeks een dankbaar personage gecreëerd. Het is een karakter dat in alle lagen van de bevolking geplaatst kan worden en overal zijn draai wel vindt. In Een zaak van vrouwen voelt hij zich zichtbaar thuis in de schemerwereld van sportscholen, louche uitgaansgelegenheden en de verveling van rijke huisgezinnen.
Op een geloofwaardige manier doseert De Zwaan de relevante kennis over alles wat te maken heeft met de oplossing van een zaak die zich als een olievlek steeds verder uitbreidt. Beetje ongeloofwaardig is de nonchalance waarmee het plaatselijke politieapparaat langs de zaak heen lijkt te werken. Het geeft De Zwaan echter weer mogelijkheden om Jef Meeks volledig tot zijn recht te laten komen en nog meer van zijn karaktereigenschappen te laten zien. En dat schept zeker weer kansen om hem nog geliefder te maken bij zijn fans dan hij al is!
Een spannend en vermakelijk boek waarin de hoofdpersoon zelf de grenzen van de wet opzoekt.