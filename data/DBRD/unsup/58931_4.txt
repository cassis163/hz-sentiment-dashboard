Altijd gevaarlijk als men vooraf hoge verwachtingen creëert zoals bij dit boek: "De nieuwste thrillersensatie uit Zweden, Charlie Lager in de voetsporen van Lisbeth Salander, veelbelovend debuut..." om er maar enkele te noemen. Ik besef zeer goed dat hiermee vooral marketingdoeleinden gediend worden en relativeer het steeds, ook om niet al te zeer teleurgesteld te zijn achteraf, om een nieuw talent objectief te kunnen beoordelen en het verhaal onbevangen in te stappen. Ik hoopte hier dus op een literaire thriller geschoeid op de oerdegelijke Scandinavische leest. Op dat gebied heeft het boek me zeker niet teleurgesteld, maar anderzijds haalt het naar mijn gevoel niet het hoge niveau van enkele andere gerenommeerde thrillerschrijvers uit het hoge noorden. Ik denk hierbij dan vooral aan Mänkell, Sjöwall & Wahllöo, Stieg Larsson, Hjorth Rosenfeldt, Lackberg,... . Deze slagen er nog beter in om spanning, psychologische diepgang en maatschappijkritiek te doen samensmelten tot een ware literaire thriller. Bengtsdotter brengt wel enkele interessante en geloofwaardige personages tot leven - met Charlie Lager terecht in de hoofdrol - maar kan, ondanks de drie interessante verhaallijnen, toch niet voor een constante spanning zorgen doorheen het boek. Er waren enkele momentjes - gelukkig niet veel - dat het soms een beetje te langdradig werd en dat ze mijn aandacht wat verloor. Dit werd naar het einde toe ruimschoots gecompenseerd door de toch wel verrassende plot(s). Het was dus zeker een positieve leeservaring en ik ben benieuwd naar de vervolgdelen die absoluut op mijn lijst van "wil ik lezen" zullen verschijnen.