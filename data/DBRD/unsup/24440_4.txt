'Onverschrokken' is het eerste deel van een nieuwe serie voor young adults van schrijfster Lesley Livingston.

Het hoofdpersonage, Fallon, is de jongste dochter van koning Virico. Zeven jaar geleden trachtte het legioen van Caesar ‘de Machtige Eilanden’ te veroveren. Tijdens de gevechten werd koning Virico gevangengenomen. De koninklijke oorlogstroep, onder leiding van haar zus Sorcha, bevrijdde de koning, maar Sorcha sneuvelde in de strijd.

Het verhaal begint op de dag dat Fallon 17 jaar wordt. Fallon heeft al van kleins af aan een goede band met Maël, de zoon van een ander stamhoofd. Deze band is uiteindelijk uitgegroeid tot intieme gevoelens tussen Fallon en Maël. Op haar verjaardag stelt Maël dan ook voor om haar hand te vragen aan haar vader, zodat ze kunnen trouwen. Koning Virico huwelijkt haar echter uit aan een andere man. Ontzet slaat Fallon op de vlucht, maar niet veel later wordt ze ontvoerd door een slavenhandelaar. Ze komt op zijn schip terecht dat richting Rome vertrekt. In Rome wordt Fallon samen met een ander meisje als slaaf verkocht aan een vrouwelijke gladiatorschool, de ‘Ludus Achillea’. Deze school wordt bestuurd door Julius Caesar, wiens legioenen Sorcha doodden. Fallon hoopt dan ook wraak te nemen op Caesar.

Julius Caesar wil een viervoudige triomftocht houden, om zo zichzelf populair te maken bij het volk waardoor hij niet zo gemakkelijk kan afgezet worden als opperconsul van Rome. In deze tocht zal onder meer de verovering van Groot-Britannië, Fallon’s vaderland, uitgebeeld worden. De gladiatrices van de verschillende scholen moeten in de arena strijden voor een rol in de triomftocht.

Fallon doet het als gladiator zeer goed, waardoor ze indruk maakt op Julius Caesar. Hij besluit dan ook om Fallon een belangrijke rol te geven in zijn triomftocht. Ondertussen laait de rivaliteit tussen de gladiatrices steeds feller op en komen duistere personages in het spel…

'Onverschrokken' is een bloedstollend spannend verhaal, en is bovendien voorzien van de nodige plottwists. Bij een aantal plottwists hoorde ik zelf mezelf luidop 'NEE' zeggen! Van begin tot einde is er ongelooflijk veel actie, je wordt echt meegesleurd in een rollercoaster. Dit maakt het ook erg moeilijk om het boek opzij te leggen!

Daarnaast brengt 'Onverschrokken' ook een vrij uniek verhaal. Het aantal YA boeken dat zich afspeelt in het oude Rome is zoiezo al beperkt. Maar vooral de twist die Lesley Livingston eraan geeft is origineel. In dit verhaal kunnen immers niet alleen mannen, maar ook vrouwen in de arena strijden als gladiator. 'Onverschrokken' is duidelijk een YA-boek met een sterke feministische boodschap. Dit wordt ook weerspiegeld in de persoonlijkheid en keuzes van de vrouwelijke karakters. Stuk voor stuk zijn het vrouwen die zelf beslissingen nemen en zichzelf kunnen redden en verdedigen.

De historische setting wordt ook goed beschreven. Je kan jezelf inbeelden dat je in het oude Rome bent. Belangrijke figuren van die tijd worden genoemd, de omgeving en de politiek worden goed beschreven en er worden regelmatig Romeinse woorden gebruikt. De manier waarop dit alles beschreven is maakte mij ook nieuwsgierig om meer over het oude Rome te leren.

Het knapste aspect van dit boek vind ik toch wel dat het verhaal onvoorspelbaar blijft, maar dat op het einde alle puzzelstukjes netjes in elkaar vallen!

Een minpunt aan dit boek is dat liefde een grote rol speelt in het verhaal, terwijl het absoluut niet essentieel is voor het verhaal. Vanaf pagina 1 is er liefde in het spel, die bovendien ongeloofwaardig wordt verteld.