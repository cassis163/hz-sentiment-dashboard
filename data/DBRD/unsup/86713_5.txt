Christine Lucas lijdt aan ernstig geheugenverlies. Het is zo erg dat ze bijna niets langer dan 24 uur kan onthouden. Als ze geslapen heeft, is haar geheugen gewist. Elke dag wordt ze wakker in een vreemd bed met een vreemde man. Christine is 22 jaar getrouwd met Ben, maar ze herkent hem niet.

Christine is nu een vrouw van 47 maar van binnen voelt ze zich ook vaak een kind of een twintiger. Als ze dan wakker wordt herkent ze haar oudere lichaam niet.

Zonder het medeweten van Ben heeft ze sessies met dokter Nash om uit te zoeken hoe haar geheugen werkt en of er oplossing is. Op aanraden van dokter Nash heeft Christine een dagboek bijgehouden. Via dit dagboek verzamelt ze haar herinneringen en wordt de reden over haar geheugenverlies steeds duidelijker. En wie kan zij vertrouwen in haar zoektocht?

Vanaf de eerste bladzijde wordt je meegenomen in de beleef wereld van Christine en houdt het boek je in zijn greep. Geheugenverlies is een zwaar onderwerp, maar het boek is makkelijk geschreven. Ik kon telkens niet wachten om verder in het boek te lezen.

Het personage van Christine is meesterlijk neergezet, haar onzekerheid maar toch ook vastberadenheid om te achterhalen wie ze is. Prachtig hoe dit boek is geschreven met zo weinig personages.

De omslag vind ik heel erg intrigerend. Op de voorkant staat geen titel, alleen op de rug.

Nagelbijtend ben ik naar de ontknoping gegaan en het was het meer dan waard!

Met recht een psychologische thriller. Ongelofelijk dat Voor ik ga slapen het debuut is van S.J. Watson, wat een fantastisch boek.