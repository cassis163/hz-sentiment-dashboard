Deze mooie kaft en een sticker met de tekst: De ontdekking van 2013 trok me erg aan. Het leek me een spannend en luguber boek, dit debuut van Jamie Mason.

In dit boek maak je kennis met de sukkelige Jason Getty. In een opwelling heeft hij iemand vermoord en begraven in zijn tuin. Als per toeval twee andere lijken worden ontdekt raakt hij in paniek. Ook mensen die met de twee andere lijken te maken hebben gaan op onderzoek uit. Deze komen allemaal "toevallig" samen zodat het een beetje op een klucht gaat lijken. Wel in een mooi beschreven setting.

"Drie graven vol" klinkt luguber, de titel dekt goed de lading van dit boek. Het verhaal is wel origineel en inderdaad luguber, sommige scenes zijn uitermate geschikt voor een horrorfilm. De schrijfstijl is daarentegen erg lastig, ik kon moeilijk mijn aandacht bij het verhaal houden. Het boek staat vol met ingewikkelde zinnen, deze leidde me erg af van het verhaal, vaak moest ik ze twee keer lezen om te begrijpen wat er stond.

Ik heb wat gemengde gevoelens over dit boek, het is in elk geval niet mijn ontdekking van 2013 maar een middenmoot.