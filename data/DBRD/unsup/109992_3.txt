Toen me werd gevraagd om een boek over voetbal te lezen, was ik wel even aan het twijfelen. Ik? Die niets van voetbal weet? Is dat wel een goed idee?
Er werd me verzekerd dat het misschien juist wel leuk zou zijn wanneer een voetbal nitwit - ook nog eens vrouw, ook nog eens blond, hoewel dat toch écht uit een tube komt - dit eens zou lezen en recenseren.

Dus....ik ben vol goede moed aan het lezen geslagen.

De auteur, Dmitri Danilov, is Rus en supporter van Dynamo Moskou. Hoewel hij in zijn achterhoofd eigenlijk wel weet dat zijn club al een poosje niet meer tot de top behoort, blijft hij stijfkoppig trouw aan zijn liefde voor Dynamo met het blauwe tenue. De club mag zich wentelen in het geluk een grote naam te hebben en is destijds tot stand gekomen vanuit de KGB.
Wat deze onvoorwaardelijke liefde betreft wordt Dmitri wel op de proef gesteld, want de club Spartak Moskou gaat als een speer in de ranglijst omhoog. Het lijkt ze zelfs weinig moeite te kosten om dat resultaat te behalen.

De auteur gaat terug in de tijd dat voetbal nog helemaal niet speelde in zijn jonge leventje. We spreken dan over eind jaren '70 en van het kijken naar voetbal op de tv had hij nog geen kaas gegeten. Tot het moment aanbrak dat hij bij zijn oma logeerde en een groep jongens achter een aan bal zag rennen. Ineens ging er een wereld voor hem open en werd hij meegesleept in het enthousiasme. Hij kreeg het virus toegeworpen en is er nooit meer van genezen.
Zelf aan voetbal doen liet zijn gezondheid niet toe en wat doe je dan? Je wordt supporter!

In dit boek beschrijft hij talloze wedstrijden, het aantal toeschouwers, het scoreverloop, de ranglijsten, de scheidsrechters, de gele en rode kaarten, de wisselspelers, coaches en ga zo maar door.
Hij toont zich ook als dichter en in meerdere verhaallijnen beschrijft hij minutieus hele wedstrijden, alsof hij jarenlang een dagboek heeft bijgehouden.

De roman bevreemde me. Hoe is het toch mogelijk dat iemand 315 bladzijden vol kan schrijven over een club waar hij, ondanks te verwaarlozen succes, zo trouw aan is gebleven? Dat het zelfs een echte literaire roman genoemd mag worden.
Als 'Absoluut-nooit-naar-voetbal-kijkende-veellezer' had ik toch wel een paar - understatement - momenten dat ik me met wanhoop door dit boek heb geploeterd.
Toch denk ik dat er liefhebbers zijn van deze hemelse sport die veel herkenning kunnen vinden in dit boek. De auteur laat zijn liefde, hoop, wanhoop, ontnuchtering en dromen zien. Is zelfs af en toe wat cynisch en sceptisch, maar dat is toch ook wel weer heel aandoenlijk om te lezen. Hij is in ieder geval heel erg eerlijk in zijn relaas.

Een mooi boek voor een voetbalminnend medemens, die van lezen houdt.

Dmitri Danilov (Moskou, 1969) – Russisch schrijver van romans, verhalen en (recent) gedichten. Man met een zeer eigen geluid, schrijft persoonlijk onpersoonlijk, oftewel: de autobiografie van iedereen.

Titel: Er zijn belangrijker dingen dan voetbal
Auteur: Dmitri Danilov
Vertaling: Arie van der Ent
ISBN: 9789082723168
Uitgeverij Douane
Verschenen: mei 2018