Nooit eerder “las” ik een luisterboek. Ik begon er wel eens aan maar vond de inhoud te ingewikkeld om het boek niet zelf te lezen (het is zo moeilijk om even terug te bladeren) of de voorleesstem begon me na een paar bladzijden te irriteren. De stem drukte als het ware de inhoud van het boek weg. De adventskalender van Hebban gaf me deze maand een nieuwe kans en ik koos “Alles goed en wel” van Mirjam Oldenhave.

De afgelopen week heb ik heel wat kilometers op de loopband afgelegd met de aangename stem van
de schrijfster op mijn koptelefoon. En ik heb ervan genoten.

Julia heeft genoeg van haar Stan die voor de zoveelste keer vreemd gaat en besluit nu echt te vertrekken. Maar waar moet ze naar toe? Ze krijgt een aanbod van een onbekende jongen bij het huisvestingsbureau wat er op neerkomt dat als zij mevrouw Smit die in coma in het ziekenhuis ligt, eens per dag een half uurtje wil verzorgen, ze onderdak heeft. Maar dat dak blijkt ook een bonte stoet van personen min of meer te huisvesten waaronder een meisje van zeven dat door haar moeder wordt verwaarloosd en mishandeld, een sombere tuinman, een kapster die haar salon in het huis heeft gevestigd, een illegale vluchteling, kortom, een heel gecompliceerd huishouden.

Hoe Julia het hoofd boven water houdt en uiteindelijk, samen met de bonte personages rondom haar heen, een wellicht blijvende oplossing voor de problemen vindt, wordt met veel warmte en humor door Oldenhave beschreven en verteld.