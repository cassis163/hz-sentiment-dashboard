Susan van Doorn is bestsellerauteur en heeft meer dan een miljoen verkochte exemplaren op haar naam staan. Jawel, het gaat hier over Susan van Doorn, niet Saskia Noort. Die vergissing is makkelijk gemaakt met Afgunst, het geschenkboekje van de Maand van het Spannende Boek 2007. Als er een boek van Noort is dat autobiografische elementen bevat, is dit het wel. In de beschrijving van Susan van Doorn is moeiteloos Saskia Noort zelf te herkennen. Het succes van Van Doorn roept afgunst op bij iemand die haar ooit zeer dierbaar was en voor wie ze nu alleen nog weerzin voelt: Ernst Scholten. Tijdens een lezing in een bibliotheek ziet ze haar ex. Er ontstaat gelijk een ongemakkelijke, broeierige sfeer. Na afloop, als de succesauteur in haar auto stapt en ernaar verlangt haar man en kinderen terug te zien, neemt Scholten haar in gijzeling. Vanaf dat moment ontplooit Afgunst zich tot een weerzinwekkend horrorverhaal. Scholtens doet er alles aan om het leven van Susan van Doorn tot een complete nachtmerrie te maken. Voor een thriller van Noort gaat het er ongebruikelijk heftig aan toe. Saskia Noort is met dit geschenkboekje goed op dreef. De thematiek is haar als bestseller auteur natuurlijk op de buik geschreven, terwijl critici haar in de nek hijgen. Ernst Scholten was iemand die kritiek leverde op Susan van Doorn. Toen ze samen een relatie hadden - vijftien jaar geleden - en sinds haar succes als auteur: "Wat denk je wel niet van jezelf? Dat j√≠j een groot schrijver bent? Op een dag zal je door de mand vallen." Het is merkwaardig hoe groot de impact van een negatief commentaar kan zijn. Is dat omdat elke auteur van tijd tot tijd twijfelt aan zijn/haar kunnen, wanneer de draak van zelfkritiek zijn kop op steekt? Ondanks een zaal vol enthousiaste fans die zij in het begin van het boek toespreekt, is de aanwezigheid van haar criticaster allesoverheersend voor Susan van Doorn. Uiteindelijk gaat Van Doorn de confrontatie met dit monster uit haar verleden aan en komt tot de conclusie waar haar hart ligt. Als een cynische bevestiging van die conclusie is er de e-mail van een ander hoofdpersoon uit het leven van Susan van Doorn, waarmee het geschenkboekje sterk eindigt. Na Afgunst zullen er nog weinig critici zijn die twijfelen aan het kunnen van Susan van Doorn - correctie - Saskia Noort.