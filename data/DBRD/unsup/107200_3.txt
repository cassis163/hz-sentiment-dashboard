In het jaar 2059 wordt Eve Dallas belast met het onderzoek van de moord van een politieagent. De man is om het leven gebracht met een honkbalknuppel. De moord heeft plaatsgevonden in een nachtclub genaamd Purgatory. Eigenaar van deze nachtclub is Eve haar man, Roarke.
Het blijft niet bij dit slachtoffer. Ook de volgende slachtoffers hebben banden met de politie. Wat is de connectie tussen de slachtoffers? Is er sprake van corruptie binnen de gelederen? Eve en haar collega’s staan voor een raadsel. Wanneer zij dieper in het onderzoek duikt en kritische vragen gaat stellen binnen de politie, stuit ze op hevige tegenstand en komt haar baan onder vuur te liggen.
Als er dan uiteindelijk een verdachte naar voren komt, blijkt deze banden te hebben met het schimmige verleden van Roarke. Dit brengt Eve niet alleen in een lastige situatie met betrekking tot haar werk en het onderzoek, het zet ook haar huwelijk onder druk. Wanneer Eve in gevaar komt, wil Roarke haar koste wat het kost beschermen. Daartegen wil zij juist niet dat Roarke zich met het onderzoek bemoeit. Maar is dit wel zo’n verstandige beslissing? Kan Eve haar man en haar collega’s wel vertrouwen? Of staat zij er alleen voor?

Rechtvaardig vermoord is het elfde deel in de Eve Dallas serie, maar is zeer zeker uitstekend te lezen als zelfstandig boek. Als liefhebber van J.D Robb, het pseudoniem van Nora Roberts, kan ik zeggen dat dit boek ook weer de typische Robb-elementen bevat. Complexe moorden met een motief wat in de persoonlijke sfeer ligt, een relatie die niet over rozen gaat en explosief is met een grote dosis romantiek en heftige vrijpartijen.
Eve Dallas wordt in Rechtvaardig vermoord als een sterke, maar eigenwijze vrouw neergezet. Juist door niet alleen haar sterke kanten, maar ook haar tekortkomingen te benoemen, komt zij tot leven. Robb heeft een manier van schrijven die pakkend is, die je meeneemt in het verhaal en die blijft boeien. De zinnen zijn niet te lang, niet te kort en het taalgebruik is toegankelijk voor iedereen.
Rechtvaardig vermoord speelt zich af in de toekomst, toch voelde dat voor mij niet altijd zo. Dat het verhaal zich in het jaar 2059 afspeelt merk je alleen door de manier van onderzoeken en wat technische snufjes.
Aan het einde van het verhaal vond ik dat alle lijnen als een puzzel in elkaar vielen. Een minpuntje is dat het verhaal behoorlijk voorspelbaar is.