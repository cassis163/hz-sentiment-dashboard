Vallen en opstaan hoort bij het leven. Daar leren we immers van. Sommige mensen vallen heel hard en staan vervolgens weer op een heel inspirerende manier op. Tien mensen met zulke inspirerende verhalen schitteren in De Wetten van Vallen en Opstaan – Veerkracht voor Verandering. Jammer dat schrijfster Marja den Boer het onnodig heeft gekoppeld aan een ‘stappenplan’ en haar eigen dilemma’s.

De aanleiding voor het schrijven en samenstellen van dit boek vinden we in het liefdesleven van Marja den Boer. De auteur zag zichzelf steeds opnieuw vallen en wilde zich laten inspireren tot verandering. Ze interviewde tien bekende en semi-bekende mensen en zette hun verhalen op een specifieke volgorde: ’de 10 wetten van vallen en opstaan’.

De interviews zijn vrijwel allemaal bijzonder interessant. Cabaretier Mike Boddé vertelt over het overwinnen van zijn depressie en actrice Babette van Veen vertelt hoe ze verder ging met leven na haar onverwachte scheiding. Het verhaal van Bastiaan Everink, de beroepsmilitair die een bekende operazanger werd, zal veel mensen aanspreken. Persoonlijk was ik erg geraakt door het verhaal van Robert-Jan van Ogtrop. Hij verdiende miljoenen bij multinationals, maar liet dit achter zich om de Afrikaanse natuur te kunnen gaan beschermen.

Het boek was af geweest als het alleen had bestaan uit een korte inleiding en deze tien inspirerende interviews. Marja den Boer giet er echter nog een persoonlijke saus overheen. Ze distilleert tien wetten uit de verhalen en bekijkt daarmee haar ingewikkelde liefdesleven. En dat levert een drietal problemen op.

Ten eerste probeert ze de soms best diepgaande levensverhalen elk samen te vatten tot één zin: de betreffende wet. Ik ben het lang niet altijd eens met haar samenvatting. Vaak heb ik een heel andere levensles uit het interview gehaald. Ze creëert onnodig ruis tussen de inspirator en de lezer.

Ten tweede heeft de volgorde waarin ze de ‘wetten’ heeft toegepast op haar liefdesleven ook de volgorde van de interviews in het boek bepaald. Puur en alleen daarom opent het boek met een verhaal over een groepsverkrachting. Voor de leeservaring was het waarschijnlijk prettiger geweest als dit verhaal ergens in het midden had gezeten, ingebed tussen twee minder gewelddadige varianten van vallen en opstaan.

Ten slotte is haar liefdesleven gewoon niet zo interessant. Het is gevaarlijk terrein om het leed van de een te vergelijken met het leed van de ander, dus dat doe ik ook niet. Maar haar verhaal is wel het laatste wat je leest en steekt toch wat schril af tegen de rest… Natuurlijk is de persoonlijke beleving van de auteur ook interessant, maar het had iets meer naar de achtergrond gekund.

Maar dat zijn dan ook de enige drie minpunten. Voor de rest bestaat De Wetten van Vallen en Opstaan – Veerkracht voor Verandering vooral uit menselijke inspiratie voor elk wat wils. Voor iedereen die net is gevallen en zoekt naar een manier om weer op te staan. Maar ook voor iedereen die zich expres wil laten vallen in een nieuwe richting.