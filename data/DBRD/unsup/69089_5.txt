De verhalen over het succesvolle duo Lincoln Rhyme en Amalia Sachs gaan maar niet vervelen, want ook De hangende man is weer een ijzersterk verhaal. Zoals we van Deaver gewend zijn, weet hij ons ook in zijn nieuwste boek keer op keer te verassen met onverwachte plotwendingen.

Het verhaal speelt zich dit keer grotendeels af in de New Yorkse wijk Harlem, maar we duiken ook 140 jaar de geschiedenis in. Dit uitstapje naar de geschiedenis heeft alles te maken met rassendiscriminatie en de strijd om gelijke rechten voor Afro-Amerikanen. Aangezien overal mensen nog strijden voor gelijke rechten, heeft dit verhaal dus een actuele boodschap. Tevens blijkt Deaver ook weer uitstekend research gedaan te hebben, want allerlei interessante feiten completeren het verhaal.

Jeffery Deaver heeft weer gedaan waar hij goed in is: het schrijven van een zeer meeslepende en verrassende thriller. Het samenspel tussen Rhyme en Sachs blijft boeien. Natuurlijk leven we ook weer mee met de ontwikkelingen op gezondheidsgebied van de sacherijnige, maar toch sympathieke forensisch expert. Reden genoeg om dit boek, of natuurlijk één van de vele andere boeken van Deaver, te gaan lezen!