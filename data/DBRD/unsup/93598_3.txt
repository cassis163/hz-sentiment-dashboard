Dit boek beschrijft één van de meest bizarre misdaden van de afgelopen tijd: de diefstal van honderden balgen (opgezette vogels) uit het Natuurhistorisch museum van Tring door een bezeten vliegbinder.
Johnson beschrijft eerst de wonderlijke wereld van de vliegbinders, waar volwassen mannen op welhaast religieuze wijze proberen zo mooi en apart mogelijke kunstvliegen voor het vliegvissen te maken e elkaar af te troeven in wedstrijden. Hierbij wordt soms teruggegrepen op “recepten” uit de negentiende eeuw. Hoe zeldzamer de gebruikte vogel, hoe “beter” de kunstvlieg. Verder wordt aandacht besteed aan Alfred Russel Wallace, die tegelijkertijd met Charles Darwin de evolutietheorie ontwikkelde en een bijzonder boeiend boek over zijn reis naar “Het Maleisische Eilandenrijk”schreef. De meeste van de door hem gevonden paradijsvogels lagen in laden te Tring, totdat ze in 2009 werden gestolen door een twintigjarige Amerikaan.
De dader is een jonge en veelbelovende fluitist én obsessieve vliegbinder (maker van kunstvliegen). Hij dringt op bijna simpele wijze het museum binnen door een ruit in te slaan en verlaat het weer met honderden, vaak uiterst zeldzame en (wetenschappelijk gezien) onvervangbare balgen in zijn koffer. We volgen hem op zijn verdere weg naar geld en roem, die hem uiteindelijk niet eens zo erg fataal wordt.
De auteur is vastbesloten om de zaak op te lossen, maar stuit dan op de gesloten wereld van de vliegbinders. Hij beschrijft pakkend zijn vastberaden en moeizame zoektocht, die hem tot in Noorwegen en Duitsland brengt.
Ook al is de wereld van de vliegbinders je vreemd, je blijft gefascineerd en verbijsterd zijn verslag volgen. Dit boek is een aanrader, ook voor de “visleek”.!