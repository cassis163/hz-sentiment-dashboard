Toen ik zag dat er een nieuw boek was van de schrijver van Hygge: de Deense kunst van het leven, wist ik dat ik dit boek ook wilde lezen. Dus ik reserveerde hem bij de bibliotheek, haalde hem op en begon meteen!

In Lykke vertelt de schrijver over geluk. Hoe kunnen we gelukkig worden? Welke dingen spelen allemaal een rol bij geluk? En hoe zorg je zelf voor een gelukkiger leven? Voor dit boek heeft de schrijver heel veel onderzoeken gelezen. En daarnaast heeft hij zelf ook veel onderzoeken naar geluk gedaan. Deze worden allemaal beschreven in dit boek, meestal met een afbeelding om het onderzoek te verhelderen. De vormgeving hiervan is geweldig, net zoals dat bij [book:Hygge: de Deense kunst van het leven|33136672] ook zo was. Maar in dit boek vond ik de afwerking iets minder goed. Bij sommige tabellen en grafieken had ik geen idee wat er precies werd afgebeeld. Soms stond dit uitgelegd in de tekst, maar soms was die informatie nergens te bekennen. En dat vond ik jammer.

De schrijfstijl van dit boek is net zo vlot als zijn andere boek. Je vliegt echt door de hoofdstukken. Door kleine anekdotes en grapjes van de schrijver blijft het boek lekker lezen. Maar er zat wel meer herhaling in dit boek dan in zijn vorige boek. Er worden 3 bladzijdes gewijd aan een voorval en datzelfde voorval wordt in de laatste bladzijde van hetzelfde hoofdstuk alwéér aangehaald. Dat vond ik toch een beetje jammer.

Al met al ben ik blij dat ik dit boek gelezen heb hoor! Het concept is enorm interessant en het boek is ontzettend mooi vormgegeven. Maar ik ben ook wel weer blij dat het uit is, want ik ging mij wel een beetje storen aan de vele herhalingen.