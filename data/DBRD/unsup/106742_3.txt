Het is bijna 20 jaar geleden dat Antidote, het succesvolle debuut van Iris Kouwenaar, is verschenen. Fields, een Amerikaanse journalist met Nederlandse roots reist in opdracht van zijn hoofdredacteur en met tegenzin naar Voorschoten voor een interview met Iris.

Vanuit het perspectief van Fields wordt het verhaal vertelt. Hij aanschouwt het teruggetrokken leven van Iris en haar vriendin Kay. Hierbij blijft Fields een buitenstaander (observator) van de bevreemdende relatie tussen de twee vriendinnen. Deze relatie roept veel vragen op, maar die worden niet allemaal beantwoord in het boek. De personages hadden wat mij betreft nog wel meer diepgang mogen hebben. Nu zijn de acties en reacties van de hoofdpersonen soms onvoorspelbaar en lastig te plaatsen.

Het boek van Alma Mathijssen is prettig geschreven en leest lekker weg. Het verhaal roept net genoeg nieuwsgierigheid op om door te willen blijven lezen, ondanks een aantal ongeloofwaardige plotwendingen. Maar de inhoud is uiteindelijk te licht om een blijvende indruk achter te laten.