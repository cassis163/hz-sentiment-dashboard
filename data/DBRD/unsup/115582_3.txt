De jonge weduwe Catrijn Barentsdochter grijpt na de dood van haar man haar kans. Ze vertrekt uit het in haar ogen te kleine De Rijp en gaat naar Alkmaar. Daar komt ze te werk bij een rijk echtpaar. De vrouw schildert, iets dat Catrijns interesse wekt. Deze vrouw heeft een liefde voor kunst en de Nederlandse schilders die op dat moment (1654) in opkomst zijn. Ze kan haar schildertalent echter pas benutten als ze noodgedwongen verder moet reizen. Ze komt terecht bij de plateelfabriek van Evert van Nulandt. Daar lijkt ze veilig. Maar is dat wel zo, als je zo'n duister verleden hebt? Of in deze tijd leeft?

'Nachtblauw' is een prettig leesbaar boek, vooral omdat het eenvoudig geschreven is. Simone van der Vlugt gebruik geen al te moeilijke bewoordingen en geeft je gaandeweg ook wat mooie wijsheden mee. Zoals "Het leven is geen sprookje maar een gevecht, waarin hardhandig wordt afgerekend met dromers" en "Iets wat succes heeft, houd je nooit lang voor jezelf".

Het verhaal is juist interessant vanwege de historie, rondom de kunst en het ontstaan van Delfts blauw. Er komen genoeg historische schilders (leuk omdat je de uiteindelijke schilderijen kent!) en details uit de steden in die tijd voorbij. Dat is ook alles. Het is gewoon een verhaal over Catrijn, en daar hoort toevallig een deel van de Nederlandse geschiedenis bij. 'Nachtblauw' wordt gepresenteerd als een historische roman over Delfts blauw. Jammer dat het ontstaan daarvan een behoorlijk ondergeschoven kindje is. De verhaallijn is onderhoudend maar vergezocht. Er komen te veel thema's aan bod, zijn wat tegenstrijdigheden (Catrijn wil erg graag weg uit haar dorp, toch wordt ze als ze later terugkeert sentimenteel erover) en een aantal opmerkelijke wendingen op liefdes- en vijandgebied waar je je vraagtekens bij kunt hebben. Hierdoor bouw je amper een band op met Catrijn en de overige personages die in dit verhaal voorkomen.

Omdat 'Nachtblauw' vooral de binding met de personages mist, is het geen aangrijpend verhaal. Maar wie toch eens meer wil weten over deze periode uit onze geschiedenis en houdt van een makkelijk leesbaar verhaal, kan 'Nachtblauw zeker oppakken!