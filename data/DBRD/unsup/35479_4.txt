Elias houdt van films. En van Polly. Elias heeft een lastige jeugd, zijn kleine zusje Evi is veel ziek en Elias heeft problemen gehad in het verleden. Met behulp van de psychiater lijkt hij alles onder controle te hebben, maar het echte medicijn is Polly. Ze komt onverwachts, maar op het juiste moment in het leven van Elias en Evi. Samen beleven ze een dromerige zomer.

De dag die nooit komt is het debuut van Oliver Reps. Een Duitser die naar Nederland is verhuist. Reps weet het verhaal van Elias, Polly en Evi in een nacht te vangen. Met flashbacks neemt hij de lezer mee naar het verleden: de jeugd van Elias, maar ook afgelopen zomer met Polly en Evi.

De titel en de kaft geven wel wat weg van het verhaal, maar desondanks is het verhaal niet compleet te voorspellen. Reps weet er steeds een onverwachte wending aan te geven of grijpt terug in het verleden van de hoofdpersoon, waardoor het verhaal ongelooflijk spannend blijft. Na een wat moeizame start, leest het boek in een mum van tijd weg.

Oliver Reps weet in zijn verhaal de link te leggen met andere media. Er wordt verwezen naar films, muziek en boeken. Dankzij deze verwijzingen leer je de personages beter kennen, maar het zet ook de sfeer voor het verhaal. Een sfeer die ontzettend passend is bij het boek. Ook als je lezer niet alle verwijzingen kent of herkent, zal je dit in het boek waarderen.

Reps heeft met dit boek een ontzettend mooi debuut afgeleverd. De verwachtingen worden dankzij de opbouw steeds aangescherpt en daarmee weet hij tot de laatste letter de aandacht vast te houden.