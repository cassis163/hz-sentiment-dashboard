Catherine Ravenscroft is filmmaakster en heeft met een van haar documentaires een prestigieuze prijs gewonnen. Ze is getrouwd met Robert, een bekende advocaat en samen hebben zij een aan drugs verslaafde zoon van vijfentwintig. Kort na de verhuizing ontvangt zij een boek. Ze kan zich niet herinneren het besteld te hebben. Als ze het leest realiseert zij zich dat het boek over een episode uit haar leven gaat die zij angstvallig geheim wil houden. De disclaimer in het begin van het boek (Elke overeenkomst met bestaande personen, levend of dood, berust op toeval…) is met een rode pen doorgestreept. Het zet Catherines leven op zijn kop vooral omdat het boek heel erg verontrustend eindigt. Met haar eigen ondergang. Er is Catherine alles aan gelegen om de identiteit van de auteur te achterhalen. Voordat het definitief te laat is.

Renee Knight schreef scripts voor film en televisie voordat zij met het schrijven van boeken begon. Disclaimer  is haar debuut. De introductie van het boek ging gepaard met een intensieve promotiecampagne waarin de superlatieven je om de oren vlogen. “Grijpt je bij de strot”, “sensationeel” en “de beste thriller van het jaar” zijn enkele van de teksten die het publiek moesten verleiden het boek aan te schaffen.

Het verhaal wordt verteld vanuit twee perspectieven, dat van Catherine Ravenscroft en dat van Stephen Brigstocke. Het kat-en-muisspel tussen de twee is boeiend en geloofwaardig. Catherine, de vrouw die een donker geheim wil verbergen en daarvoor moeilijke en soms onbegrijpelijke keuzes moet maken, en Stephen, de gepensioneerde leraar en weduwnaar die, op wraak belust, Catherine belaagt. Beide personages zijn goed uitgewerkt hoewel dat van Stephen wat beter invoelbaar is. Pas aan het einde van het boek is er ruimte om enige warmte voor Catherine te voelen. De overige personen blijven oppervlakkig en maken niet zoveel indruk.

Het idee achter het verhaal is origineel en heeft alles om er een goede thriller van te maken, het schort echter aan de uitwerking. Er zit een grote onevenwichtigheid in het verhaal. Sommige passages zijn uitermate kundig en mooi geschreven met overtuigende sfeertekeningen en goed verwoorde emoties van de hoofdrolspelers maar andere laten ineens een eenvoudiger taalgebruik zien dat niet goed in de sfeer van het verhaal past. Het lijkt er soms op alsof twee schrijvers aan het boek hebben gewerkt. Sommige bladzijden hebben veel weg van een feitelijke verslag van gebeurtenissen en dit contrast veroorzaakt een zeker leegte.

Disclaimer  kent een aantal verrassende plotwendingen en in de aanloop naar de ontknoping zit een aangrijpende en onverwachte twist. Spannend in termen van “spannend op het puntje van je stoel” wordt het verhaal nergens maar afgezien van het storende effect van eerder genoemde passages boeit het verhaal over het algemeen wel.

Disclaimer  is een redelijk geslaagd debuut. Het maakt echter de hooggespannen verwachtingen op geen enkel moment waar. Elke overeenkomst met de in de promotiecampagne gewekte verwachtingen berust op toeval zou een goede disclaimer voor deze thriller kunnen zijn.