Titel: Hoofdzaak
Auteur: Mariska Overman
Uitgeverij: De Crime Compagnie
Aantal pagina's: 300

Over de auteur:
Mariska Overman (46 jaar) is samen met haar man eigenaar van een bureau dat de dood bespreekbaar maakt. Ze schrijft als columnist voor verschillende websites over rouw en dood.
Mariska heeft altijd de wens gehad ooit een eigen boek te schrijven. Dat werd Hoofdzaak, haar thrillerdebuut. Ze schreef het in drie maanden tijd. Nadat ze op een vrijdag het manuscript naar de Crime Compagnie had verstuurd, volgde op maandag een uiterst positieve reactie van de uitgever. Na vijf maanden lag het boek in de winkel.

Achterflap:
Wie heeft deze lugubere moord op zijn geweten?
Specialist Postmortale zorg Isabel Dieudonné heeft twee jaar geleden haar werk als rechercheur vaarwel gezegd na een heftige zaak. Tot nu. Haar halfbroer, rechercheur David Nichols, roept haar hulp in als hij een hoofd op zijn keukentafel vindt. Van wie is dat hoofd? Waarom ligt het in zijn keuken?
Cover:
De cover roept een vakantiegevoel op. De frisse kleuren, het heldere blauwe water. Toch betreft het een thriller, dat blijkt uit de tekst op de cover:”Wie heeft deze lugubere moord op zijn geweten?” De titel "hoofdzaak" in combinatie met een vrouw in het water, waarvan haar hoofd niet zichtbaar is, roept vragen op en trekt mijn aandacht. Ik ben benieuwd!

Mijn mening:
“Het hoofd lag op tafel. De ogen keken verrast de keuken in, alsof ze die voor de eerste keer zagen. Wat misschien ook wel zo was.”

En we zijn begonnen! Wat een heerlijke binnenkomer is dat. Je zit gelijk op jet puntje van je stoel. Dit belooft wat!
Isabel Dieudonné heeft twee jaar geleden haar werk als rechercheur aan de wilgen gehangen, na een zaak die haar te zeer aan het hart ging. Nu is ze specialist postmortale zorg en doet het werk met veel liefde en toewijding. Ze heeft gezegd, nooit meer haar werk als rechercheur op te pakken, tot het moment dat zij een telefoontje van haar halfbroer en rechercheur David Nichols krijgt. Hij heeft op zijn keukentafel in zijn huis een hoofd gevonden. Ondanks het feit dat hij weet dat Isabel haar oude werk niet meer wil uitoefenen, vraagt David haar toch om als adviseur mee te werken aan deze zaak.
Van wie het hoofd is, is snel duidelijk, maar waar is het lichaam? Waarom legt er iemand een hoofd bij haar halfbroer op zijn keukentafel? Het is een complexe zaak, met veel wendingen. Dit is zo'n boek waar je zelf haast hardop meedenkt over wie het kan zijn en hoe het in elkaar zit. Je wordt echt meegenomen in het verhaal.
De personage zijn zo goed en met aandacht uitgewerkt, dat je het idee krijgt ze te kennen. Het verhaal krijgt hierdoor zoveel meer diepgang. Door de therapeutische sessies krijg je als lezer meer inzicht in het hoe en waarom van de stroeve familiebanden. Wat dan ook weer een hoop duidelijk maakt
Dit is Mariska's thrillerdebuut en ik kan niet anders zeggen dan dat het veelbelovend is. Mariska heeft een vlotte schrijfstijl en krijgt het voor elkaar om de personages tot leven te laten komen.
De gevoelige onderwerpen als scheiding, kindermishandeling, zelfmoord, familiebanden en rouwverwerking weet Mariska goed en subtiel te verwoorden

Deze prachtige quote kwam ik tegen: "De confrontatie met de dood, zo alom aanwezig, relativeerde het leven zoals niets anders dat kon." Zo mooi, deze wilde ik jullie niet onthouden.

Ik kijk uit naar het vervolg!

Plot. : 4,5
Schrijfstijl. : 4,5
Originaliteit : 4
Psychologie : 4
Leesplezier : 5
Spanning. : 4

Ik geef ‘Hoofdzaak’ 4,5*