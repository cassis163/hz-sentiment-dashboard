Een hele mooie cover waarvan de foto gemaakt is door fotograaf Kato Tan en waarvoor het hoofdpersonage van het boek zelf model heeft gestaan. Een donkere foto over een duister wereldje. Een vrouw die vastgebonden is, die letterlijk aan banden ligt op allerlei gebied. De titel zegt al veel over hoe er wordt gedacht over vrouwen. Dit alles zet aan om het boek te gaan lezen.
Journaliste Maria Genova laat ons op een heldere manier kennis maken met een wereld waarvan heel wat mensen het bestaan niet van kennen. Een wereld die door de maatschappij vaak ook weggestopt wordt. Aan de hand van het dagboek van Anna, dat cursief gedrukt is in het boek, en gesprekken met haar komt Maria meer te weten over vrouwenhandel, prostitutie en loverboys.
We volgen het waargebeurd verhaal van Anna die Maria opzoekt omdat ze wil dat haar verhaal geschreven wordt, daar heeft ze zo haar redenen voor. Maria heeft eerst haar twijfels omdat het zo ongeloofwaardig klinkt, maar raakt snel overtuigd van de misstanden die plaatsvinden en ze wil het verhaal schrijven.
Het is een heel schokkend verhaal over het leven van Anna. Ik vind het knap hoe Anna de schaamte overwint om haar verhaal te doen. Een verhaal waarin de vragen die je als lezer hebt beantwoord worden. Maria probeert het met haar kritische blik eerlijk te beschrijven. Je merkt ook duidelijk dat dit verhaal Maria niet koud laat. Haar gevoelens tijdens het schrijven geeft ze heel openlijk weer. Ze laat het ook niet na om het aan Anna te zeggen. Toch voel ik enige luchtigheid af en toe met een grapje of een mooie quote, een aangename afwisseling bij dit zware onderwerp.
De schrijftaal is heel toegankelijk voor een breed publiek. Eenvoudig en duidelijk zonder franjes. Als je dit boek leest kijk je met andere ogen naar meisjes in de hoerenbuurt. Ook kritiek op de logheid van het rechtssysteem wordt geuit.
Kortom weer een zeer verhelderend boek geschreven op een eerlijke openhartige manier. Een boek dat tot stand kwam door het verhaal dat Anna vertelt en waar Maria dieper op ingaat, een perfecte combinatie.