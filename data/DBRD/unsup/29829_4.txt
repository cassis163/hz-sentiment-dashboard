Ik moet zeggen dat ik niet echt gecharmeerd ben van Joost Zwagerman, maar ik moet toch toegeven dat hij met ‘Duel’ een erg fijn boekenweekgeschenk heeft geschreven.
Dat komt naar mijn idee vooral door het zeer oorspronkelijke en aansprekende plot. Het verhaal gaat over hoe de directeur van het ‘Hollands Museum’ (hiermee wordt, natuurlijk, het Rijksmuseum bedoeld) verstrikt raakt in een wel heel bijzonder kunstproject. Kopiiste Anne Duiker weet namelijk een peperduur kunstwerk van Mark Rothko uit de collectie van het ‘Hollands’ met één van haar kopieën om te ruilen, en laat dit schilderij vervolgens een bijzondere reis vervolgen door Europa, waar het een tijd in een gemeenschapshuis hangt Macedonië, een school in Polen, etc. Zij laat bij al die plekken vastleggen hoe de mensen, die totaal onwetend zijn van de waarde van de Rothko, hierop reageren. En dat blijkt vaak, zo vertelt Zwagerman het tenminste, heel bijzonder te zijn. Met dit document van de reis van 'Untitled no. 18' schept Duiker als het ware haar eigen kunstwerk.
Het idee is zo intrigerend, dat je zou willen dat iemand het inderdaad een keer zou uitvoeren. Zouden gewone mensen inderdaad ook de brille van een meesterwerk herkennen, ook als het niet in het Rijks of Louvre hangt?
Alleen al omdat het deze vraag opwerpt, geef ik dit boekwerkje al een dikke voldoende.