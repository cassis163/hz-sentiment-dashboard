Mijn exemplaar van deze hardcover is zo lelijk gesneden, dat ik eerst dacht dat ik een ARC gekregen had. Niet erg hoor, maar het is zo’n verschrikkelijk goed boek dat ik het graag wil houden, en ja, een mens wil toch ook een beetje mooie boeken in de kast, nietwaar? Het stofomslag is namelijk ook al voorzien van een vreselijk lelijk ontwerp, dus het geheel nood niet echt uit tot lezen. Wel doen!

Past Due is een verraderlijk boek. Verraderlijk, omdat het zo eenvoudig begint: lichtelijk verlopen advocaat krijgt lichtelijk verlopen kleine crimineel op bezoek die hem iets vertelt over een zaakje dat zich twintig jaar geleden afspeelde. Vervolgens wordt kleine crimineel dood gevonden. Verlopen advocaat heeft ook nog zieke vader…
Te erg voor woorden eigenlijk, maar wie zich even door het een tikkie taaie begin heen worstelt, wordt beloond met een verhaal met interessante figuren en vooral een boeiend en intrigerend plot. Het ‘hardere’ werk, dat wel, maar met haarscherpe puntige dialogen en op het juiste moment die o zo belangrijke vleug humor.
Voor de fijnproevers!

(Door: Jannelies Smit)