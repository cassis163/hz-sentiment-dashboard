Magazijnchef Jonas Eickel (met c.k.) is een onopvallende, nietszeggende bijna veertigjarige man. Hij is rustig en beleefd in de omgang en heeft zijn principes waar hij niet graag van afwijkt. Op een dag komt Lillian Ask, een wat dikkere vrouw, het magazijn ingelopen. Ze werkt bij een koffiebranderij en daardoor is ze omgeven door een geur van koffie. Jonas is meteen weg van haar en vraagt haar al snel ten huwelijk. Ze trouwen, maar dan blijkt dat het leven als getrouwd stel toch anders is dan Jonas had verwacht. Als laatste redmiddel stelt Jonas voor dat ze met vakantie naar het zuiden gaan. Het wordt de Algarve. Maar ook daar is en wordt het niet zoals Jonas voor ogen had.

De Noorse schrijfster Karin Fossum is het bekendst als thrillerauteur, maar ze schrijft ook psychologische romans. Voordat ze met het schrijven van boeken begon, schreef ze gedichten en verhalen. Haar eerste thriller, met Konrad Sejer als hoofdpersonage, werd meteen al bekroond met de Riverton-prijs.

Gestrand is een mooi geschreven psychologische roman die in het begin de sfeer heeft van de jaren vijftig en zestig. In het boek wordt heel duidelijk beschreven hoe twee mensen binnen een huwelijk langs elkaar heen kunnen leven. De een, Jonas, had hoge verwachtingen van dat huwelijk. Want dan hoort hij er ook helemaal bij. De ander, Lillian, heeft wat ongeïnteresseerde manier toegestemd met dat huwelijk. Waarom ze dat gedaan heeft, wordt tijdens het lezen helaas niet duidelijk. De vraag is zelfs of zij wél verwachtingen heeft gehad.

De twee beginnen zich steeds meer aan elkaar te storen. Fossum zorgt ervoor dat er tussen beiden een geleidelijk toenemende spanning ontstaat. Op een bepaald moment zitten ze zelfs op totaal verschillende golflengtes. Jonas probeert door middel van de dialoog de crisis, want zo ziet hij het zelf inmiddels, de kop in te drukken. Maar Lillian gaat desondanks haar eigen gang.

Halverwege het boek is een duidelijke kentering zichtbaar. Lillian wordt steeds mondiger en Jonas lijkt van zijn principes af te wijken. Ze veranderen beiden heel zichtbaar. Het gevolg is dat de ontstane kloof steeds groter begint te worden. Tijdens de vakantie heeft Jonas nog even de indruk dat het probleem tussen hen tweeën zich ten goede zal keren, maar dat speelt zich alleen in zijn eigen gedachten af.

Tijdens het verloop van het verhaal merk en voel je steeds meer dat er tussen Jonas en Lillian iets dreigt te gebeuren. Fossum werkt heel duidelijk naar een bepaalde ontknoping toe. Het is in feite een ontknoping die te verwachten was, maar hoe het feitelijk zou uitpakken is tot het eind een verrassing.

De Nederlandse boektitel Gestrand is goed gekozen. Want het kan zowel op het huwelijk als op de vakantie slaan. Een ding is in ieder geval zeker: het boek geeft heel duidelijk weer dat een huwelijk niet hoeft te zijn wat iemand er misschien van verwacht en dat het heel beklemmend kan zijn als het tussen twee mensen uiteindelijk toch niet klikt. Die ambiance is door Karin Fossum heel goed weergegeven.