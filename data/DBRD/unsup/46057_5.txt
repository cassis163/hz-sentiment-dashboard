Met dank aan uitgeverij Luitingh Sijthof Uitgevers voor dit recensie-exemplaar


Korte inhoud
Eddie Flynn, een voormalig oplichter die nu een gewiekst advocaat is en die het af en toe aan de stok krijgt met de arm der wet, wordt gevraagd om Robert Solomon bij te staan tijdens ‘de’ grootste zaak van dit moment.

Robert Solomon, een zeer gekend acteur wordt ervan verdacht zijn vrouw en bewakingsagent te hebben vermoord. Aangezien de betrokkenen een beroemd koppel zijn, krijgt de zaak heel wat media aandacht.

Joshua Kane, heeft de perfecte moord gepleegd en zit nu als dader in de jury. De beste plaats om de rechtszaak te kunnen volgen en ook te sturen.

Conclusie

Steve Cavanagh is een Ierse mensenrechtenadvocaat en was reeds bij verscheidene ophefmakende zaken betrokken. Zo heeft hij in 2010 een fabrieksarbeider verdedigd die het slachtoffer was geworden van racistische mishandelingen op de werkvloer, waarvoor hij de hoogste schadevergoeding won voor rassendiscriminatie in Noord-Ierland. Dert13n is zijn vierde thriller.

Dert13n is het vierde deel in de serie over Eddie Flynn, advocaat en voormalig oplichter. Hoewel dit het vierde boek is kan je het perfect als een standalone lezen. Maar ik kan jullie garanderen, als je eenmaal dit boek gelezen hebt zonder de voorgaande drie boeken, dat je naar de bibliotheek rent om ook deze te halen.

Steve Cavanagh heeft een zeer beeldende schrijfstijl, het is net alsof je in de bioscoop naar een film zit te kijken, het decor, de personages, de sfeer, … alles wordt met zorg omschreven zonder maar één minuut te vervelen of langdradig te worden. Voor mij voelde het alsof ik zelf in de rechtszaal tussen de jury aanwezig was. Je merkt zo dat de auteur veel ervaring heeft met rechtszaken, hij weet zeer goed waar hij het over heeft en is bovendien enorm gepassioneerd.

Het verhaal wordt afwisselend vanuit twee perspectieven geschreven, deze van Joshua Kane, de moordenaar en vanuit Eddie Flynn. Beide personages worden gevolgd in hoe ze denken en in wie ze zijn, de auteur gaat dieper in op de menselijkheid. Centraal staat hoe er iemand wordt gevormd in zijn denken en handelen door wat hij in het verleden heeft meegemaakt. Waarom moordt Kane, wat heeft die allemaal meegemaakt, … en Eddie, waarom wil zijn vrouw een scheiding, waarom heeft hij het moeilijk met alcoholgebruik, … . We leren de personages niet kennen als zomaar de moordenaar of oplichter/advocaat, … beschamend moet ik zelf eerlijkheidshalve toegeven dat ik op een bepaald ogenblik zelfs medelijden kreeg met Joshua.

Op een subtiele manier verweeft de auteur ook heel wat sociale thema’s in het verhaal, zoals de invloed van de (sociale) media wanneer iemand beschuldigd wordt, alcoholisme, corruptie binnen de politiestaat, ….. Het is een thriller met een boodschap.

Vergis jullie ook niet door te denken dat een verhaal niet spannend kan zijn wanneer je al weet vanaf het begin wie de moordenaar is. In Dert13n wordt al op de backcover Joshua Kane als moordenaar vermeldt en het boek zelf start ook vanuit Joshua’s perspectief waarin we hem volgen tijdens het beramen van zijn perfecte moord. Leg dit boek a.u.b. niet opzij omdat je het niet leuk vindt al te weten wie de moordenaar is, toegegeven ik ben zelf ook de eerste die afhaakt als ik al van het begin van het verhaal de ontknoping ken. Maar er zijn heel wat wendingen in het verhaal waardoor je eigenlijk vanaf de eerste pagina in het verhaal gezogen wordt en het onmogelijk is het boek nog opzij te leggen. De uiteindelijke plot is geniaal en briljant! De auteur heeft een zeer ingenieus verhaal geschreven, waardoor je de ontknoping totaal niet ziet aankomen. Hierover kan ik niet meer kwijt dan dit, gezien ik anders spoilers vertel. Wanneer je het boek zelf leest zal je wel begrijpen waarom…..
Ik ben nu zelfs van plan om het boek een tweede maal te lezen, op zoek naar alle hints die ik over het hoofd heb gezien tijdens het lezen.
De thrillers van Steve Cavanagh zijn een hype in Groot-Brittannië, en meestal ben ik nogal teleurgesteld als ik iets lees wat een hype is, maar nu moet ik wel toegegeven dat de hype terecht is!

Ik ben absoluut fan geworden van Steve Cavanagh en ik kijk alvast reikhalzend uit naar het vijfde deel. Dert13n is spannend, leest als een trein en is op een briljante manier geschreven. Van mij krijgt Dert13n een verdiende vijf sterren! Wat een topper is dit, een echte aanrader voor de thrillerfans!