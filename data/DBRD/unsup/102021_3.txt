Ik hink een beetje op twee benen met dit boek. Met de titel Albert moet naar huis, de cover met alligator bovenop op een Buick, en de beschrijving op de achterkant van het boek had ik de verwachting een geweldig humoristisch boek in handen te hebben. Het verhaal heeft me ook zeker heel wat glimlachjes kunnen ontlokken maar ik hoefde helaas niet te schateren. De schrijfstijl is heel droog en onomwonden, het leest makkelijk maar na zo'n 250 bladzijden had ik er genoeg van en miste ik spanning en humor.
Daarnaast had ik de verwachting dat Albert een hoofdrol zou spelen maar jammer genoeg heeft hij in mijn ogen een bijrol. Kortom, het grootste deel van het boek vond ik de reis plezierig en leuk, het laatste deel een stuk minder. De personages blijven ook vrij vlak waardoor ik niet echt met ze mee ging leven. Prima boek voor wat fijne leesuren maar ik heb het gevoel dat er in dit vrij unieke verhaal meer in had kunnen zitten.