De spannende proloog laat je verbijsterd achter; heeft ze dan helemaal niets gemerkt vroeg ik me af ?

In dit tweede boek in deze detectiveserie maak je kennis met Marit Johansen die ongeveer een half jaar geleden besloot haar detectivebureau MaRiT op te zetten. Verklaring van de naam: Mysterie & antwoorden, Relatie & info-Team. Marit is gek op mysteries…
Het bedrijf had een veelbelovende start, maar nu blijven de opdrachten uit.

In 'De zwarte weduwe' krijgt Marit te maken met maar liefst drie zaken, die haar aandacht opeisen.
Jack Stevens, een collega-privédetective die er goed uitziet en bovendien nogal zeker van zichzelf is en zijn eigen plan trekt, biedt haar een zaak aan waarin ze samen met hem als echtpaar undercover moet. Dat vergt veel van haar. Niet alleen haar geduld wordt op de proef gesteld, maar ook haar gevoelens voor Jack!

Een moeder benadert haar voor de verdwijning van haar zoon. Ook deze opdracht neemt Marit aan; het is zaak dat hij zo snel mogelijk gevonden wordt, omdat zijn vader in het ziekenhuis ligt naar aanleiding van een hartaanval. Tijd is hier kostbaar.

Dan is er natuurlijk de zaak van 'De zwarte weduwe'. Hiervoor wordt ze benaderd door Dix Boels van de Rotterdamse recherche en haar voormalig collega. Hij is een van haar beste vrienden, maar hij zou dat graag in iets romantischer zien veranderen. Marit weet dat, maar houdt het bij de vrijdagontmoetingen waarbij ze elkaar vertellen wat hen op dat moment bezighoudt. Dix heeft graag de hulp van Marit in haar hoedanigheid als psychologe om een verdachte te doorgronden.

Het zijn drie zaken, die op haar bordje liggen. Een van de zaken wordt vrij snel naar alle tevredenheid opgelost; niet in het minst door haar manier om zich in te leven in de gevoelens en gebruiken van andere mensen.
De andere twee zaken wegen een stuk zwaarder.
En op een gegeven moment vloeien ze zelfs even samen.

Knap gedaan door de auteur. Doordat de personages duidelijk beschreven zijn is het geen enkel probleem voor de lezer om alles wat gebeurt in het verhaal goed te volgen.
'De zwarte weduwe' is geen thriller maar een spannende detective. De spanning is vanaf het begin aanwezig en sluimert door het hele verhaal. Vermeulen heeft ook de spanning die Marit voelt goed beschreven.
'Ze ademde de avondlucht diep in en bleef versuft staan om bij te komen van de schrik. Haar hart bonkte in haar keel, ze vreesde dat het geluid ervan door de geïsoleerde muren heen te horen zou zijn. Ze was zo verdiept geweest in haar bizarre vondst, dat ze alle besef voor tijd verloren had. Wat nu?'

In dit boek zijn drie interessante zaken geaccepteerd door Bureau MaRiT, maar met name de zaak van 'De zwarte weduwe' is zeker goed genoeg als één eigen verhaal in een boek.