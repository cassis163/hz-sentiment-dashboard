Cadeaumaand in aantocht, pas op, dat wordt weer een dure grap. Trek een paar tientjes uit je boekenbudget voor Geek!, het 'partyspel over popcultuur'. Geek! is een vragenspel. Het doosje bevat een heleboel kaarten, met daarop vragen in allerlei rubrieken en opdrachten. Een kleine handleiding en een zandloper en het spel is compleet. Geen bord, geen tafel nodig, geen dobbelstenen, alleen maar kaarten. Dat lijkt een wat magere opzet in eerste instantie. In de basisinformatie die over internet zwerft, zijn voornamelijk de erg makkelijke vragen te vinden, waardoor je het idee krijgt dat het voor de echte geek helemaal niet zo boeiend zou kunnen zijn. Maar reken er maar op dat je ook als ubergeek nog met je mond vol tanden komt te staan en zenuwachtig naar het kleine zandlopertje kijkt, waarin de zandkorrels je tijd wegtikken.

Het lijkt dus wat summier, alleen een vragenspel, maar de echte geek wordt bij het oppakken van de eerste kaart al enthousiast en competitief. Maak niet de fout die ondergetekende maakte. Hier in huis laaide met de eerste kaart de geekbewijsdrang hoog op en zonder een spel op te zetten, teams aan te wijzen of de zandloper te gebruiken, trokken we wild kaarten uit het doosje om vragen te beantwoorden. Al snel hadden we alle kaarten gehad. Elke kaart bevat overigens vier vragen, dus op zich kun je best een eind voort.

Het doosje bevat vragen in de rubrieken Boeken, Strips, Games, Films, TV-series en Manga en Anime in drie moeilijkheidsgraden: makkelijk, pittig en episch moeilijk. De vragen gaan niet over mainstream films, boeken, series, maar echt over sciencefiction, fantasy, superhelden, comiconderwerpen. Daarnaast zijn er drie soorten opdrachtkaarten: Mime (een personage uitbeelden, bijvoorbeeld De Onzichtbare Man, best een heel lastige klus), Tekenopdracht en Battle! Die laatste gaat een beetje de mist in, maar daarover later meer. Dan zijn er nog Error 404-kaarten, die op een strategisch moment kunnen worden ingezet. De kaarten zien er mooi uit, ze zijn van stevige kwaliteit. De tabkaartjes om de rubrieken te scheiden gaan na een paar keer spelen vast plat liggen, die hadden iets steviger mogen zijn. Aan het begin van het spel mag elke deelnemer zijn favoriete rubriek en de gewenste moeilijkheidsgraad kiezen. Dat is een opluchting als je echt niets weet van Manga of nooit tv kijkt.

Je kunt het spel spelen met 2 tot 12 mensen, waarbij het spelen met 2 of 3 mensen alleen met vraagkaarten kan en niet met de opdrachtkaarten. Als je met zijn tweeën bent, en je trekt een Mime-kaart, is de enige die het juiste personage kan raden jouw tegenspeler en dat is niet helemaal de bedoeling. Het spel is prima geschikt voor geeks van alle leeftijden, want er wordt zowel naar 'oudere' onderwerpen gevraagd als naar recentere. Kies wel je spelers en teams met zorg, want het is vervelend voor de wat mindere geek om niets te weten en aan de lopende band te verliezen. Met je niet-geek vrienden moet je een andere keer maar iets anders gaan doen, want die vinden dit echt niet leuk.

De Battle!-opdrachtkaart toont een stelling met twee of drie mogelijke meningen. Dit zijn dus geen vragen, waarbij er maar één antwoord goed is. Alle spelers mogen een mening kiezen en laten dat weten door een handgebaar, allemaal op hetzelfde moment en overleggen mag niet. Het antwoord met de meeste stemmen geldt en het team waarvan de meeste spelers dit antwoord gaven wint de punten. Een voorbeeld is: 'Waren de Japanse videogames beter in de jaren '90?' met als antwoorden Ja of Nee. En dan gaan we de mist in. Want het handgebaar dat je hier moet geven is Steen, Papier of Schaar, het beroemde handgebarenspel, waarbij je kunt verliezen of winnen (schaar wint van papier, papier wint van steen, steen wint van schaar). Die waarde wordt hier niet meegenomen. Bij deze voorbeeldvraag staat Schaar voor het antwoord ja en Steen voor het antwoord nee. Als je het handgebarenspel kent, zou je altijd Steen willen gebaren hier (een vuist), maar die waarde heeft het niet hier. Dat is gek en even wennen, maar als je over de teleurstelling heen bent dat je niet kunt Rock/Paper/Scissor-en zoals het hoort, kun je weer verder met het spel. Een tweede machtige fout bij de Battle-kaart is het feit dat ze Spock en Lizard niet hebben meegenomen.

Dan is er nog één grote zorg: zijn of komen er aanvullende kaartensets? Tot nu toe is daar niets over bekend. Hier in huis zijn ze al nodig...

Geek! is een absolute musthave, maar houdt dat doosje dicht tot spelavond, want je rauscht anders in je eentje dwars door al die kaarten. Geek! is gewoon veel te leuk. Om een nog beter beeld te krijgen van het spel, is hieronder het uitpakfilmpje van de uitgeverij toegevoegd.