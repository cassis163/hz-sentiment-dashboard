Toen ik de achterflap van dit boek las, leek het verhaal van ‘De nachtuilen’ erg leuk, een beetje het idee van Harry Potter ofzo. Tobias,de hoofdpersoon in ‘De nachtuilen’ is ook iemand die ontdekt dat zijn leven eigenlijk een leugen was en dat hij heel iemand anders is dan hij zelf denkt.

Doordat je eigenlijk samen met Tobias de wereld van de Denari-eilanden ontdekt, blijf je nieuwsgierig wat er precies aan de hand is met Tobias. (Gek feitje, ik las eigenlijk de hele tijd ‘Denali’ in plaats van ‘Denari’ omdat de Denali’s een rol in de Twilight serie spelen)

Jeroen van Unen heeft zo’n duidelijke manier van omschrijven, dat je je gelijk waant op de eilanden. Jeroen omschrijft alle details tot in de puntjes en dat is, naast het spannende verhaal, ook de kracht van deze serie. Want ja, dit is deel 1 van de Nachtuilen-serie, er komen hierna nog 3 delen. Het gevoel van de Harry Potter serie wordt hierdoor versterkt, want het plan is om elk jaar een nieuw deel uit te geven.

Het verhaal van de Nachtuilen, de sfeer en de situatie van Tobias zorgen ervoor dat het een heerlijke Young Adult is en ik kan dan ook niet wachten tot het volgende deel.

‘De nachtuilen’ is het spannende eerste deel uit de gelijknamige serie, waarbij magie een grote rol speelt. Ben je fan van Harry Potter, dan is deze serie echt een aanrader.