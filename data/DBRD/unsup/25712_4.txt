Tolkien neemt je mee op een bijzondere reis door Midden-aarde. In de Ban van de Ring vertelt het verhaal van Frodo en zijn Reisgenoten. Frodo erfde een Ring, die de aanzet geeft tot een bijzonder avontuur. De Reisgenoten gaan samen op reis met die Ene Ring, die gevaarlijk veel macht blijkt te kunnen geven aan degene die hem bij zich draagt.

Op hun reis komen de Reisgenoten in aanraking met allerlei bewoners van Midden-aarde. Zowel vriend als vijand komt op hun pad, want niet iedereen heeft dezelfde mening over de Ring en zijn rechtmatige ‘eigenaar’. Hierdoor beleeft het Gezelschap het ene na het andere spannende avontuur, in de wondere wereld van Midden-aarde. Maak kennis met tovenaars, hobbits, elfen, dwergen, orks en andere wonderlijke lieden.

De kaft van het boek, met natuurlijk die Ene Ring pontificaal in beeld, geeft een gevoel van mysterie en avontuur en nodigt uit te starten met dit boek. Het boek bestaat uit drie verschillende boeken, waarin wordt beschreven hoe de Ring bij Frodo terecht komt tot het einde van de reis.

De trilogie leest erg prettig en verhaalt uitgebreid over de avonturen en de omgeving van de reis van Frodo en zijn Reisgenoten. Het taalgebruik is mooi en tegelijk erg prettig, waardoor deze pil van 1248 bladzijden tóch vlot leest. Natuurlijk komt dit ook doordat je wilt weten hoe het afloopt met Frodo en zijn kompanen.

In de Ban van de Ring is zeker een aanrader voor iedereen die houdt van fantasy, mooie verhalen en een kwalitatief goed geschreven boek.