Scandinavië staat bekend om zijn sociaal geëngageerde thrillers. Thrillers die niet alleen prima lezen en spannend zijn, maar ook sociaal onrecht aan de kaak stellen. Vroeger had je Sjöwall en Wahlöö. Zij werden opgevolgd door grootheden als Henning Mankell en Stieg Larsson, en tegenwoordig heb je onder anderen Indridason, Läckberg en Nesbø. Tijdens het lezen van de nieuwe thriller van Leighton Gage, Blinde Haat, moest ik aan deze auteurs denken. In dit boek brengt hij ondermeer de situatie in Paraguay onder de aandacht: de smokkel, de wapenhandel en de corruptie die daar op enorme schaal plaatsvinden. Daarnaast onthult hij in dit boek dat een van de grootste moslimgemeenschappen zich bevindt in Zuid-Amerika. Onder andere Hezbollah gebruikt dit ondoordringbare gebied als een veilige haven.
In eerdere boeken schreef Gage al over snuffmovies, de positie van de schatrijke landeigenaren, mensensmokkel en de illegale handel in menselijke organen in Brazilië. Want Gage woont het grootste deel van het jaar in Brazilië. En in dit gigantische land met zijn diverse bevolking en enorme problemen laat Gage inspecteur Silva en zijn team opboksen tegen corruptie, macht en criminaliteit.
In Blinde haat worden Silva en zijn team tegelijkertijd op twee zaken gezet. Binnen een paar uur worden er aanslagen gepleegd op het Amerikaanse en Israëlische consulaat en wordt een kandidaat-gouverneur vermoord. Alsof dat nog niet genoeg is wordt Silva ook nog geconfronteerd met een oude vijand.
Met op de achtergrond de couleur locale van een land dat velen van ons nauwelijks kennen en de al eerder genoemde enorme problemen, zijn de boeken van Gage meer dan thrillers. Ze zijn ook ontdekkingstochten naar een andere cultuur. Gage laat ons in zijn boeken kennismaken met andere werelden en weet ons ondertussen ook mee te slepen met zijn spannende plots. Het is wel aan te raden om te beginnen met het eerste boek, Kwaad bloed, als kennismaking met Silva en zijn mensen. Gage schakelt veel tussen verschillende locaties en personages in Blinde haat en het lezen van Kwaad bloed maakt het makkelijker om ze uit elkaar te houden. En als Kwaad bloed uit is kunt u verder gaan met Zwijgend graf, Stervende adem en Bitter eind, ook allemaal met Silva in de hoofdrol. Leighton Gage is een echte ontdekking en een fantastische aanrader.