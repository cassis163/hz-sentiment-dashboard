Na inmiddels de proloog en de eerste vier Wetten van deze serie te hebben gelezen, kan ik wel stellen dat ik deze serie tot dusver heel goed vind en als de rest van de volgende Wetten net zo goed zijn, zal ik de serie waarschijnlijk helemaal uitlezen. De serie bestaat uit 11 Wetten dus ik heb nog heel wat te gaan ;) maar ik kijk ernaar uit ! Ik vind het ongelooflijk knap dat Goodkind een zo’n complexe wereld kan creeren van de doden en de levenden, van mensen mét en zonder magie, van bijzondere wezens en bovennatuurlijke krachten. Niet alleen Richard en Kahlan maar ook de andere hoofdpersonages in het boek zijn mooi uitgewerkt en je begrijpt waarom zij denken en handelen zoals ze doen. Misschien –in dit boek- met uitzondering van Nadine, ik vind haar een wat onevenwichtige karakter, soms is zij een verliefde vrouw, eenvoudig maar vriendelijk en behulpzaam en op andere momenten is zij onverschrokken (de ondervraging van Marlin) maar ook sluw en rancuneus. Ik begrijp dat haar personage wordt ‘gebruikt’ om Kahlan te prikkelen en als haar tegenhanger te dienen maar dat had van mij wel op een wat subtielere wijze gemogen. Zoals bijvoorbeeld met Drefan. Hij wordt gepresenteerd als genezer en zijn woorden klinken onschuldig maar desondanks genereert hij een gevoel van gevaar en dreiging. Prachtig gedaan! Ook prachtig gedaan is de geleidelijke verandering die de Mord-Sith hebben ondergaan sinds Richard hen hun vrijheid gaf. Je sympathie voor hen groeit met elke hoofdstuk, hun humor is aanstekelijk en je leeft met hen mee: het grijpt je aan als er iets met hen gebeurt. Een boek waarin je je kunt verliezen!