Het middernachtcircus is alweer het zesde deel van Michael Reefs interactieve boekenserie ‘De Bieb-bende’. Elke maand staan de vrienden Sander, Luca, Roy, Melanie, Valerie en Tim voor een haast onmogelijke opdracht.
Terwijl het hele dorp geniet van een spectaculaire voorstelling van circus La Luna wagen de zes vrienden hun leven om hun geliefde dorp Zuidbaai van de ondergang te redden. Wat doe jij? Pak je het toegangsticket dat voor in het boek zit en ga je ook naar het circus of ga je mee op avontuur met de Bieb-bende?
Kwade machten hebben het dorp bereikt. Tim wordt in zijn huis aangevallen door twee nare geesten en het dorp wordt omringd door een gevaarlijke mist. Een zigeunerin van het circus waarschuwt de kinderen voor de plannen van de gemene George. De kinderen gaan de strijd aan en krijgen hierbij hulp van oude en nieuwe vrienden.
Net als bij de vorige delen begint het boek met een terugblik. Ditmaal schrijft Tim een brief waarin hij in het kort alle voorafgaande avonturen beschrijft: een handig geheugensteuntje voor als het een tijdje geleden is dat je de boeken gelezen hebt. Kinderen die nog nooit een boek over De Bieb-bende hebben gelezen hebben niet genoeg aan deze brief. In dit deel kom je namelijk een hoop oude bekenden tegen en het is jammer als je die als lezer nog niet kent. Daarom is het aan te raden om eerst de voorgaande delen te lezen, voordat je aan dit nieuwe boek begint.
Om verschillende redenen gaat niemand van De Bieb-bende op zomervakantie. Hoe leuk zou het zijn als jij deze zomer ook in Zuidbaai door zou brengen? Ga daarom de uitdaging aan en lees deze schoolvakantie elke week één deel van De Bieb-bende! Veel kinderen lezen niet of nauwelijks tijdens de zomervakantie, waardoor het leesniveau daalt. Daarom promoten o.a. de bibliotheek en uitgeverij Zwijsen het zomerlezen. De boeken van Michael Reefs zijn hier prima geschikt voor. Door elke dag één of twee hoofdstukken (een kwartiertje per dag) te lezen voorkom je zomerverval. De boeken staan vol QR-codes waardoor je, na het lezen, leuke spelletjes kunt doen op je telefoon. Op de site van de serie zijn interessante weetjes te vinden, ook kun je een app downloaden en de zes kinderen op Facebook volgen. Mochten je ouders klagen dat je in de vakantie te veel met je telefoon speelt laat hen dan dit boek lezen. Luca, Sander, Roy, Melanie, Tim en Valerie kunnen ook geen moment zonder telefoon, maar dankzij hun mobiel weten ze wel heel veel problemen op te lossen!
De Bieb-bende is geschikt voor jongens en meisjes van negen jaar en ouder. Mede door de bovengenoemde extra’s is de serie ook leuk voor kinderen die liever gamen dan lezen. Ook aan de moeilijke lezers is gedacht: het boek bestaat uit veel korte hoofdstukken, het taalgebruik is eenvoudig, de zinnen zijn kort en de bladzijden staan niet bomvol tekst.
Net als bij de andere delen valt er ook weer het één en ander te leren uit dit boek. Ditmaal lees je het een en ander over Thor, de Noorse God van donder en bliksem. Op dit moment vooral bekend uit de populaire Marvelfilms. De hamer van Thor staat in de mythologie symbool voor het brengen van orde. Zal het de kinderen lukken om met Thors hamer de rust in Zuidbaai terug te laten keren?
Er komen niet zo veel illustraties in het boek voor. Elke hoofdstuktitel is versierd met een kleine blaasbalg, hamer en wierookstokje. Hoe verder je in het verhaal komt des te meer je over de rol van deze voorwerpen te weten komt. Verder staan er achter in het boek zes paginagrote illustraties van personen die een belangrijke rol in het verhaal vervullen, zoals de zigeunerin, de boekhandelaar en klasgenootje Joost. De tekeningen in het boek zijn gemaakt door maar liefst vier verschillende illustrators. Robin Keijser ontwierp de cover. Net als de zigeunerin in het verhaal maakte hij gebruik van magie. Wees gewaarschuwd: wanneer je het boek op je nachtkastje legt, is de kans groot dat de geest van Rosaline je door deze glow-in-the-dark-techniek ’s nachts een bezoek brengt…