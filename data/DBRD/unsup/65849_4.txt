In Wine-up lezen we afwisselend de belevenissen van Caro, Anna en Esmee.
Anna (42) is de meest serieuze en nuchtere van het stel. Als je de bende in haar huis ziet zou je dit niet zeggen. Het serieuze zit hem vooral in de zelfhulp- en coachingcursussen die ze wekelijks volgt. Haar briljanten inzichten en ideeën deelt ze met iedereen, gewild of ongewild. Anna is altijd te druk, tot wanhoop van haar man en drie kinderen en ze is een tikje verslavingsgevoelig.

Caro (41), is een alleenstaande moeder en vindt dat prima. Dat zegt ze in ieder geval. Ze heeft drie kinderen, die allemaal hun eigen mening hebben. Sinds haar scheiding leeft Caro er een beetje op los en stort zich regelmatig in het datingcircuit.

Esmee (40) is iemand die altijd maar druk is om alles voor iedereen te regelen. Volgens haar heeft ze niets aan haar man Pieter, alles komt toch op haar schouders terecht, ook de opvoeding van haar twee zonen. Ze werkt als juriste en houdt vooral van het gezonde eten, in ieder geval zolang het in de mode is. En ze heeft natuurlijk altijd gelijk.

Wine-up heeft allemaal korte verhalen die de belevenissen van de drie vrouwen weergeeft. Wat al heel snel opvalt is dat er voor de veertigers onder ons zoveel herkenbaars in te vinden is. Ze maken dingen mee, die je zelf mee had kunnen maken. De dingen die besproken worden zorgen voor veel ja-geknik tijdens het lezen, want wat is het toch allemaal goed te begrijpen. In elk van de hoofdpersonages kom je wel een stukje van jezelf tegen.

“Wat is dat toch met mannen dat ze zo kleinzerig en hypochondrisch zijn als het over hun gezondheid gaat? Daar waar wij maar doorgaan en doorgaan, liggen die mannen bij het eerste hoestje in bed naar Discovery Channel te kijken of ze terminaal zijn.”

In gewone taal vertellen de vrouwen over hun leven die gepaard gaat met frustraties, onzekerheden, twijfels en het zich regelmatig onbegrepen voelen. Of het nu gaat over sex (en de fabels hoe vaak iedereen het doet), of over de kinderen (die soms best irritant kunnen zijn), de meest uiteenlopende onderwerpen worden zonder enig gevoel van schaamte onder handen genomen. Regelmatig zorgt dit voor hilarische momenten. De datingpogingen van Caro zullen voor een aantal ook niet onbekend zijn, misschien een periode waar niet iedereen positief op terugkijkt, maar zoals Caro het allemaal beleeft is realistisch maar op schertsende wijze neergezet. Bracht bij mij herinneringen naar boven waar ik nu om kan lachen.

“Had ik ze het woord ‘mama’ maar nooit geleerd...” “…Maaaam, maaaaam, maaaaaam! Handdoek!’…” “…Maam, waar is mijn gymtas? Maam, maaaaam mahaaaam!”

Wine-up lezen geeft je het gevoel dat je samen met je vriendinnen om de tafel zit, de vriendinnen waarmee je alles kan bespreken. Een boek waar je je bij thuis voelt en het is gewoon heerlijk om als veertiger (okay, bijna vijftiger) te lezen dat je niet de enige bent met al die onzekerheden en twijfels. Een must-read!