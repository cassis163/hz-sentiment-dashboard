Katia Lief is geboren in Frankrijk en heeft al onder meerdere namen gepubliceerd: Katia Spiegelman, Kate Pepper en, nadat ze trouwde met haar man Olivier Lief, als Katia Lief. Met Nu jij nog debuteert ze als thrillerauteur.
Nu jij nog is een goed opgebouwde thriller, ook al weet je direct aan het begin van het verhaal wie de moordenaar is. Martin Price is de Dominokiller, een seriemoordenaar die zijn slachtoffers op een afschuwelijke manier afslacht en aanwijzingen achterlaat voor de politie middels dominostenen. Hoofdpersonage Karin Schaeffer, voormalig rechercheur, was zijn laatste doelwit voordat hij werd opgepakt. Ze overleefde het, maar hij nam haar alles af: haar man, haar kind en haar levenslust. Iedere dag is een gevecht tegen haar eigen verdriet. Net op het moment dat ze de draad weer een beetje op heeft weten te pakken, krijgt ze te horen dat de Dominokiller uit de gevangenis is ontsnapt. De laatste boodschap die de Dominokiller voor haar heeft achtergelaten was met het bloed van haar eigen dochter geschreven op haar badkamerspiegel: Nu jij nog.
Zoals verwacht zoekt de Dominokiller haar op, maar Karin kent geen angst meer voor hem. Als hij haar vermoordt zal ze weer herenigd worden met haar man en kind, dat is het enige wat ze nog wil. Pas wanneer er mensen worden vermist om wie ze ontzettend veel geeft, zet ze alles op alles om de Dominokiller eigenhandig te pakken te krijgen. Het spel kent echter geen spelregels en de inzet van haar tegenspeler is onmiskenbaar hoog.
Nu jij nog is een boek dat voldoet aan alle wensen van de thrillerliefhebber. De hoofdpersonage is een sterke, strijdlustige vrouw en de moordenaar gaat ranzig en geraffineerd te werk. Daarbij worden alle personages in het boek realistisch uitgewerkt, wat het lezen nog aantrekkelijker maakt. Lief heeft met haar vlotte schrijfstijl en een onverwachte plot een echte pageturner geschreven.
Een paar hoofdstukken in het boek zijn wat ongeloofwaardig, maar de overige hoofdstukken maken dat meer dan goed. Het vervolg op Nu jij nog, met in de hoofdrol wederom Karin Schaeffer, verschijnt in 2012. Als het vervolg over dezelfde kwaliteiten beschikt als Nu jij nog is het zeker een boek om nu al naar uit te kijken.