Het debuut van Koen Gubbels mocht ik lezen via de leesclub van Hebban. Het boek kreeg de prikkelende titel “Niks” waar natuurlijk heel wat woordgrappen mee te maken zijn. Niks wordt door de uitgever neergezet als een verontrustende thriller. Voor mij was het meer een spannend boek. Een boek dat ik met veel plezier gelezen heb. De schrijfstijl is direct en humoristisch, het begint met korte zinnen in de ik-vorm. Koen Gubbels begint zijn boek met de chaos in het leven van Nik S. Dan komen de flash backs waardoor je de chaos gaat begrijpen. Als Nik weer op krabbelt worden de zinnen langer en krijgen een diepere betekenis en lezen we ontroerende passages. Met name Niks gedachtenspinsels over zijn zoon Sean zijn bijzonder als ook Niks herinnering aan Seans Dagboek van Kleine Dingen. Nik probeert zijn oude werkzaamheden weer op te pakken in China. Daar overkomt hem iets gruwelijks. Als of het niks is, krijgt hij hulp van een mooie Chinese en van een Schot. De verhouding met zijn zoon wordt beter en ook met zijn ex krijgt hij weer contact. Niks meer aan de hand zou je denken, maar dan hebben we de epiloog nog niet gelezen. Niet niks: spannend, origineel, verrassend en ontroerend. Het boek heeft mij aangename leesuren verschaft.