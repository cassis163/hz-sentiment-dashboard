Rudy Soetewey is niet echt een veelschrijver; wanneer dan uiteindelijk zijn nieuwste boek Bewijs het maar verschijnt, is het verhaal alweer van topkwaliteit.

In zijn nieuwe misdaadroman haalt hij een origineel onderwerp uit zijn trukendoos: gemanipuleerd voedsel. We weten allemaal dat er met onze voeding wordt geknoeid, maar bewijs het maar! Je beleeft de zoektocht van journalist Matthias vanop de eerste rij. Hij wordt door een welstellende dame gevraagd om de zogenaamde zelfmoord van haar neef Kevin uit te spitten. Die zelfmoord blijkt echter moord te zijn; bewijs het maar. Meer over het verhaal geef ik niet prijs want ik zou zeggen: lees het maar.

Een vlotte en humorvolle schrijfstijl behoort tot de extra talenten waarover deze auteur beschikt. Hij bekoort je met een prachtig en boeiend verhaal, dat ook helemaal klopt. Hoofdpersonage Matthias wordt erg goed beschreven en verdient mijn sympathie omdat hij een doorzetter is.
2017, het vorige boek van Soetewey, was een schot in de roos. Bewijs het maar is dat zeer zeker ook. Ben benieuwd of deze schrijver met dit boek opnieuw in de thrillerprijzen zal vallen! Ondertussen wordt het geduldig afwachten totdat dit boek een opvolger krijgt.