Krik de eekhoorn en zijn vrienden Domper de pad en Melle de merel beleven al hun avonturen in de tuin waar zij wonen: een overzichtelijk decor, met nog een paar figuranten (de bewoners van het huis in de tuin). Mooie vorm, passend bij oudere peuters en jonge kleuters (3 tot 5 jaar). De karakterontwikkeling van deze dieren is minder uitgewerkt dan in de verhalen van de Boze Heks van Hanna Kraan, maar dat valt je slechts op als je die verhalen eerst las (zoals wij). De kinderen genoten hoe dan ook en konden erg lachen om het bordje bij het huis van Domper, dat in veel verhaaltjes terugkomt: 'Vóór twaalf uur niet storen | Ná twaalf uur niet storen.' Fijn boek om dagelijks een of meerdere verhaaltjes uit voor te lezen.