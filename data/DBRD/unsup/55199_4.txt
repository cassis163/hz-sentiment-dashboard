In "de Ommegang" word je als lezer meegenomen op de paden die Isidorus in zijn leven en in zijn geheugenbouwsels aflegt. Het zijn meerdere wegen op verschillende momenten in zijn leven die elkaar raken en kruisen. Zeker in het begin is het goed om de inhoudsopgave en de titels van de hoofdstukken in de gaten te houden.
Het verhaal wordt door Isidorus, een laat middeleeuwer (eind 1300 - halverwege 1400, verteld aan het eind van zijn actieve leven. Isidorus is meer dan tevreden met zijn capaciteiten en zijn leven en Jan van Aken heeft dat met de nodige humor opgeschreven. We belopen de paden in een goed tempo met vele vergezichten.
Het is een boek van vele pagina's waarin we met vele aspecten van het politieke, sociale en kerkelijk leven kennismaken. Te veel om te noemen.
In mijn eigen gedachten en opgeroepen kennis ontstonden parallelle beelden en verhalen. Zoals ook boeken en de opgeslagen kennis uit allerlei geschreven teksten een belangrijke rol spelen, zo activeerde ook dit verhaal mijn opgeslagen kennis en maakte ik mijn eigen ommegang.
Ik heb dit boek met veel plezier gelezen en me, zeker achteraf, verbaasd over de vele lagen die er in dit verhaal zitten. Zeker de moeite waard om dit boek te herlezen.