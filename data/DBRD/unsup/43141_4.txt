Zes minuten lijkt heel weinig, maar toch kun je heel wat doen in dit korte tijdsbestek. Even snel iets opruimen, een mailtje sturen, je bed opmaken, een liedjes luisteren , een kop koffie drinken of gewoon even lekker niets. Dat laatste lijkt de beste manier om te ontspannen, maar lezen is een nog betere manier om stress te verminderen, zo is gebleken uit onderzoek. Of dat nu de achterkant van een melkpak is, een stukje uit de krant of een hoofdstuk uit een boek. Maar leuker is om in zes minuten een compleet verhaal te lezen. En dat kan, dankzij de bundels van Six Minute Stories van Zorg en Zekerheid. Inmiddels heeft deze zorgverzekeraar zestien schrijvers gestrikt om elk een zes minuten durend verhaaltje te schrijven. In de tweede serie van acht boekjes zijn dit Herman Koch, Thomas Olde Heuvelt, Marieke Lucas Rijneveld, Elfie Tromp, Mano Bouzamour, Anna Drijver, Niña Wijers en Tim den Besten. De boekjes vormen een prettige afleiding uit het hectische leven en zijn inderdaad in ongeveer zes minuten uit te lezen. In bad, tijdens het koken, op het toilet… er is altijd wel een momentje tijd voor ontspanning te vinden. En het mooie is; daar blijft het niet bij want de korte verhaaltjes halen je stiekem voor langer dan zes minuten uit de dagelijkse realiteit. Ze laten je namelijk nog een hele tijd lang nadenken over de inhoud.