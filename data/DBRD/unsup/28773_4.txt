Paul Levine werkte als dagbladjournalist, was professor in het strafrecht en legde zich daarna toe op het schrijven van boeken. Met Jack Lassiter in de hoofdrol, presenteerde hij in 1990 het eerste verhaal in deze reeks onder de titel Zonder genade. In 2007 vond de uitgever het tijd om deze stap te herhalen, waarbij het verhaal hetzelfde is gebleven maar de titel is veranderd in Spreken voor de doden. Wanneer je als schrijver je boeken in 23 landen uitgegeven ziet worden, mag je wel spreken van een succes. Of er sprake zal zijn van continuering van dit succes zal de tijd moeten leren.
Levine laat de arts Roger Salisbury, na gedane arbeid, heerlijk ontspannen in een club. Na een operatie, voor zijn uurtje ontspanning uitgevoerd door Salisbury, overlijdt Philip Corrigan. Zijn echtgenote, de voormalige clubdanseres Melanie, stelt de arts aansprakelijk. Advocaat Jack Lassiter neemt de verdediging van Roger Salisbury op zich en wordt al snel benaderd door de dochter van de arts die weet te vertellen dat alles een moordcomplot is dat door Melanie is geregisseerd. Aan Lassiter de schone taak om zijn vriend Salisbury te behoeden voor veroordeling van moord en de echte schuldige te ontmaskeren. Het duurt ruim 300 bladzijden om er achter te komen of hem dat ook gaat lukken.
Paul Levine heeft een soepele hand en vlotte pen. Zijn gedachten worden door hem schijnbaar zonder enige moeite op papier gezet. Het verhaal leest lekker weg, zonder dat de lezer zich echt hoeft in te spannen of hoeft te verdiepen in de personages. Alles is op luchtige wijze verwoord waardoor het een ontspannend boekje is geworden.
Levine reikt in zijn boek meerdere daderopties aan, een manier van vertellen waarbij hij de lezer knap weet te misleiden. Door zijn melange van misdaad en humor niet altijd in de juiste proporties te presenteren, neemt Levine af en toe een loopje met de geloofwaardigheid.
Voor de lezer die op zoek is naar licht en ontspannend leesvoer is deze goedkope editie van Spreken voor de doden een uitgelezen kans. De lezer die een stevig verhaal zoekt, kan beter nog even verder speuren.