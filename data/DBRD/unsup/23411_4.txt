Dit was een heel fijn boek dat ik heb mogen buzzen. Het boek begint met een verschrikkelijk ongeluk dat plaatsvindt op de kermis. Vanaf die dag ontvouwen zich allerlei gebeurtenissen in het stadje Anderbury.

Het verhaal volgt 5 vrienden die de gebeurtenissen van dichtbij meemaken. Door middel van geheime boodschappen via stoepkrijt communiceren de vrienden met elkaar. Wat onschuldig begint eindigt in gruwelijke krijttekeningen die vervolgens leiden tot de vondst van een lichaam.

Qua vriendengroep deed het mij denken aan de groep jongens die in de serie ‘Stranger things’ wordt gevolgd. Dit heeft waarschijnlijk ook te maken met de periode in de jaren 80 waarin het verhaal zich afspeelt. Deze setting doet ook wel denken aan de verhalen van Stephen King zoals It en Stand by me.

Het heden en verleden (30 jaar terug) wisselt elkaar in elk hoofdstuk af.  Hierdoor vallen de puzzelstukjes van het verhaal geleidelijk op de juiste plek.

Vanaf het eerste hoofdstuk werd ik gegrepen door het verhaal. Dit kwam onder andere door de gemakkelijke schrijfstijl en bovendien doordat elk hoofdstuk eindigde met een cliffhanger. Hierdoor werd ik er toe verleid om steeds nóg een hoofdstuk te lezen. Het boek had ik dan ook snel uit. Ik kan dit debuut zeker aanraden omdat er veel vaart en spanning in zit, bovendien leest de stijl van de schrijfster lekker weg.