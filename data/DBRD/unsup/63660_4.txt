De Zieneres is het laatste deel in de reeks 'De geheimen van de onsterfelijke Nicholas Flamel'. Alle verhaallijnen die in de andere delen zijn opgezet, komen in het laatste boek helemaal samen.

De Zieneres slaat op Sophie Newman, die samen met haar tweelingbroer Josh op Danu Talis is aangekomen. Ook heel wat van hun vrienden en helpers zijn intussen op Danu Talis, terwijl de Flamels met een aantal strijders in San Francisco zijn achtergebleven.

De strijd om Danu Talis barst los en de tweeling komt te weten dat zij zelf en hun ouders niet zijn wie zij altijd dachten dat ze waren.
Ook op Alcatraz en in San Francisco gaat de strijd om de wereld voort.

De Zieneres is het ideale einde van de reeks. Waar sommige delen nogal langdradig of ingewikkeld overkwamen, leest het laatste deel als een trein. Het is moeilijk om het boek neer te leggen, want pagina na pagina wil je snel verder lezen om te weten hoe alles zal aflopen. De ontknoping is er dan ook eentje om u tegen te zeggen.