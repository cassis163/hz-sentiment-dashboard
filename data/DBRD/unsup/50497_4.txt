Yin en Yang is een kinderboek en beschrijft het verhaal van de jonge Mayka- Ling in het oude China. Ze is de dochter van de derde vrouw van de mandarijn en haar naam betekent lief en mooi. Lief is ze zeker, maar mooi volgens haarzelf alleen in de ogen van haar moeder. Het boekje beslaat ongeveer de periode van Mayka-Ling als kind tot adolescent. Ondanks de geringe omvang van het boekje komen er pittige thema’s voorbij als machtsmisbruik, onderdrukking, mishandeling en de beroerde positie van meisjes en vrouwen in die tijd.

De schrijfstijl van Nienke is fris, afgestemd op de doelgroep en to the point. Ze maakt de zaken niet mooier dan ze waren in die tijd en dat betekent dat af en toe het verhaal wat gruwelijk is. Kinderen uit groep 7 en 8 die tegenwoordig al een groot deel van hun tijd doorbrengen op het internet zijn lang niet zo gevoelig of onwetend als wij soms menen te denken. Door mijn werk weet ik dat het tegenwoordig een hele klus kan zijn om kinderen aan het lezen te krijgen, het commentaar dat ik het vaakst te horen krijg is dat lezen saai is en de meeste boeken te dik. Yin en Yang lijkt me dus een uitstekend boekje om te gebruiken op basisscholen: informatief, dun en niet saai.

Yin en Yang is een heel fijn leesbaar boek geworden met veel historische feiten verpakt in een ontroerend verhaal gezien door de ogen van een kind. Ik heb het met plezier gelezen, als lezer heb ik er erg van genoten en als coördinator van een kinderbibliotheek zou ik het graag op de plank willen hebben!