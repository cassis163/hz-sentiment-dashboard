Iskari stond al heel lang op mijn TBR (net zoals een hoop andere boeken). Maar er zijn zoveel boeken waardoor mijn TBR alleen maar groeit en deze was een beetje naar achteren geschoven. Ik was ervan overtuigd dat ik hem ooit eens zou lezen. Die ooit was nu.

Ik werd ondergedompeld in de wereld van Firgaard, waar verhalen verboden zijn en draken de zon verduisteren. Eén van de sterkste elementen van dit verhaal is de opbouw van de wereld. De kledij, de cultuur, de landschappen,… Het hele plaatje klopte, Kristen Cicarelli heeft werkelijk aan alles gedacht met als kers op de taart een burgeroorlog. Kortom, alle elementen waren aanwezig om er een geweldig fantasy-avontuur van te maken en dat heeft ze dan ook gedaan.

Naast de worldbuilding waren de personages mijn tweede favoriete aspect. Asha was zo’n kick-ass personage dat ze meteen in mijn top 10 van YA-heldinnen is terechtgekomen. Daarnaast vond ik ook Torwin een heel krachtig personage, hij weet nauwgericht Asha’s barrières te doordringen en haar beetje bij beetje voor zich te winnen. Het was heel erg leuk om te zien hoe de twee naar elkaar toegroeiden. Maar niet alleen de hoofdpersonages waren goed uitgewerkt, ook de bijpersonages zoals Safire en Dax. Er was zelf gedacht aan een sluwe en wrede slechterik.

Ik heb enorm veel genoten van Iskari en heb het boek met veel plezier 5 sterren gegeven. Ik ben benieuwd wat Firgaard nog meer te wachten staat en kijk reikhalzend uit naar het vervolg.