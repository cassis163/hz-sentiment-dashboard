Michael brengt veel tijd door in het VirtNet. Virtnet is een virtuele realiteit waar je als gamer in speelt. Michael gaat in een soort grafkist liggen, om daarna in het spel te verschijnen. Hij is zich bewust van de grens van spel en realiteit: Als een speler doodgaat in het spel, heeft dat geen consequenties voor zijn fysieke lichaam in de realiteit. Maar dan blijkt de machtige Kaine toch in staat om gamers die hij in het Virnet doodt ook in de realiteit te verwonden. Hoe kan Kaine die macht hebben? En wie gaat hem stoppen?

Michael wordt door de organisatie VNS, Virtnet Security, gevraagd om Kaine op te sporen. Michael is daarvoor vanwege zijn uitzonderlijke hack-vaardigheden de ideale kandidaat. Samen met zijn vrienden Bryson en Sarah, beide ook getalenteerde hackers en fanatieke gamers, accepteert hij de opdracht.

Hoe Michael en zijn vrienden precies het spel kunnen hacken wordt verder niet uitgelegd en is misschien ook niet echt relevant. Toch dacht ik soms wel van: maar hoe hebben ze dat dan geleerd? Hoe weten ze terwijl ze in de virtuele realiteit zijn toch ‘the bigger picture’ van het spel te vinden en de codes aan te passen? Op een gegeven moment accepteer je die eigenschappen en omgeving. Uiteindelijk is het natuurlijk ook sciencefiction en gaat het er om of het een goed uitgewerkte omgeving is die geloofwaardig en spannend is.

‘Geestesoog’ is spannend, het is af en toe heel duister geschreven en soms ronduit griezelig! Michael bevindt zich vaak in spannende situaties zoals in het volgende citaat als hij is gevallen en op zijn rug ligt:

‘Wat hij nu boven zich zag, was net een affiche voor een horrorfilm. Verschillende handen grepen hem, en daarachter zag hij boze gezichten. Maar zodra hij stil was blijven liggen, waren ze weer verstard. Vingers zo wit als botten, met scherpe nagels eraan, hingen boven hem. Ogen waarin felle woede brandde keken op hem neer. Maar niemand bewoog zich.’

Er zit heel veel actie in dit boek, maar er mist wat diepgang in de personages. Michael is sympathiek, slim en je leeft met hem en zijn vrienden mee. Maar als karakters hadden ze nog wel wat beter uitgewerkt kunnen worden. Over Sarah en Bryson weet je uiteindelijk maar weinig, vooral Bryson zorgt hoofdzakelijk voor de vrolijke noot.

‘Geestesoog’ is deel 1 van de nieuwe reeks ‘De sterfelijkheidsdoctrine’ . Het boek is goed opgebouwd en eindigt met zo’n grote plottwist dat je eigenlijk direct deel 2 wilt lezen. Als lezer heb je wel een knagend voorgevoel dat iets in de geschetste situatie niet klopt maar als de ontknoping dan plaatsvindt, komt het als een verrassing. Zeker een spannend eerste deel!