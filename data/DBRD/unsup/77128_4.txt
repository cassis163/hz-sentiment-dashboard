Charley Webb is columniste bij de Palm Beach Post, een van de grootste kranten van Florida. Haar columns worden niet door iedereen gewaardeerd. Als dan daarvoor ontvangt ze regelmatig boze e-mails. Toch zijn er ook voldoende lezers bij wie haar columns wel in de smaak vallen. Een van hen is Jill Rohmer, een tot de doodstraf veroordeelde gevangene.

Jill zit gevangen omdat ze drie kleine kinderen op gruwelijke wijze heeft vermoord. Op een dag ontvangt Charley een brief van haar met het verzoek een boek te schrijven over wat er werkelijk is gebeurd. Charley gaat akkoord en tijdens de gesprekken met Jill komt ze steeds meer te weten over de toedracht van de moorden. En ook dat Jill niet alleen voor de moorden verantwoordelijk was.

Dodelijke ambitie is een gemakkelijk leesbaar boek met een grotendeels onderhuidse spanning. Pas in de laatste hoofdstukken neemt deze spanning een andere vorm aan. Er is dan meer actie en de lezer wordt op het verkeerde been gezet waardoor de spannende momenten toenemen.

Omdat het boek grotendeels over de lotgevallen van Charley en haar gesprekken met Jill gaat, lijkt het misschien dat Dodelijke amibitie geen thriller is. Maar schijn bedriegt. Want door de latent aanwezige spanning is het boek het wel degelijk. En dat heeft Joy Fielding al met al prima gedaan.