In “Overal water” volgen we de 12-jarige Nout die met zijn ouders in een Zeeuws dorpje woont. Het is januari 1953 en het enige waar Nout zich druk om maakt is het aankomende voetbaltoernooi en de voetbalschoenen die hij van zijn broer Leen heeft gekregen en waarover iedereen zich afvraagt hoe zo’n arme jongen aan die mooie schoenen komt. Als Nouts ouders een tijdje weggaan omdat zijn moeder moet bevallen van weer een baby, blijven Nout en Leen achter in het huisje. Dan gebeurt waar Nouts opa bang voor was: de dijken breken en het dorp loopt onder water. Samen met Leen moet Nout zich in veiligheid zien te brengen, iets wat niet makkelijk is voor een 12-jarige jongen.

“Overal water” is een spannend boek wat uiteraard over de watersnoodramp in 1953 gaat, maar ook vertelt over de botersmokkel. Door de ogen van Nout ervaar je als lezer hoe erg het in die nacht moet zijn geweest en de dagen daarna. Op zeer realistische wijze weet de schrijfster van dit boek, Ineke Mahieu, dit weer te geven. Daarbij schuwt ze niet om het menselijk leed te beschrijven.

Gezien het feit dat het dit jaar 65 jaar geleden is dat de watersnoodramp heeft plaatsgevonden, is het een aanrader om dit boek te lezen zodat je begrijpt wat er tijdens die koude donkere winternacht is gebeurd.