Tomas Ross en Corinne Hartman zijn individueel zeer succesvolle schrijvers. Ze horen bij de top van de Nederlandse thrillerliteratuur. Als Ross & Hartman hebben zij de handen ineengeslagen voor een reeks over twee agenten van de NAVO-veiligheidsdienst. Onlangs verscheen daarin het tweede deel: ‘Zwarte weduwe’. Het resultaat is verbluffend.

Deel 1 van de reeks rond Adam Kaplan en Carrie Montevagio, ‘Doodskopvlinder’, was al ijzersterk en liet zien dat de auteurs elkaar versterken. ‘Zwarte weduwe’ is nóg beter. Vluchtelingenstromen, een Europese Unie die op instorten staat en aanslagen in het hart van Europa, o.a. in Amsterdam. Dat is het wespennest waarin Adam en Carrie zich moeten begeven om uit te zoeken wat er aan de hand is. Extreem rechts blijft roepen dat met de vluchtelingen terroristen meekomen, die verantwoordelijk zijn voor de aanslagen. Grenzen dicht, is het devies. Adam en Carrie ontdekken dat het anders zit. Met gevaar voor eigen leven proberen zij een ultieme ramp te voorkomen.

Waren Adam en Carrie in het begin van de reeks nog partners tegen wil en dank, inmiddels raken zij steeds meer van elkaar gecharmeerd. Hun verleden, in ‘Doodskopvlinder’ al uitvoerig aan de orde geweest, wordt in ‘Zwarte weduwe’ verder uitgediept. Zo groeien zij uit tot zeer overtuigende personages.

‘Zwarte weduwe’ is een razend knappe thriller met een zeer actuele plot. Goed geschreven, sterke hoofdpersonen, wat wil je nog meer? Laat deel drie maar komen!