Mooi en ingetogen vertelt de auteur het trieste verhaal Sedar Soares. Hij komt op weg naar een lezing aan studenten in de taxi van Gabriel te zitten, de oom van Sedar.
'Ik heb geluisterd. Soms is dat het enige waar een mens behoefte aan heeft.'

Het is waarschijnlijk iedereen bekend hoe een sneeuwballende jongen in 2003 in Rotterdam werd doodgeschoten.
Deze novelle is een ode aan deze 'Socrates', die op het punt stond een kans te krijgen in de voetbalwereld, een kans om iets op te bouwen.
En dan zegt Gabriel: Een herinnering levend houden doe je niet door te haten. Ook niet door iemands naam uit te spreken. Daar is meer voor nodig.

De titel komt uit een verhaal dat de vader van Gabriel ooit vertelde. Het leven kan soms zo overweldigend zijn dat je je terug moet trekken en dan zo verstild kunt raken dat je mieren kunt horen schreeuwen.

'Ergens ligt er altijd een verhaal op je te wachten dat je niet zozeer wilt horen, maar dat je nodig hebt, op de een of andere manier. Het geeft je iets.'

Ik hoop dat vele middelbare schoolmediatheken de boeken van Alex Boogers hebben toegevoegd aan hun collectie en dat vele leerlingen deze boeken mogen lezen voor hun lijst van de docenten Nederlands. Dit is zo leesbaar voor jongeren, zo toegankelijk, dan blijft lezen fijn!

Een goed leesvooruitzicht: vele Boogers liggen nog te wachten :-). Een verteller.