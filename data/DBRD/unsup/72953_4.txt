Het oog op de voorzijde van dit boek stond me al een hele tijd aan te kijken in de verwachting gelezen te worden, en absolute aanraders van de VN Detective & Thrillergids kan ik toch niet afslaan. Voor ik ga slapen is een prachtig verhaal over een vrouw die 's morgens wakker wordt naast een man die ze aanvankelijk niet kent. Al snel blijkt ze een ongeluk te hebben gehad en haar verleden grotendeels vergeten te zijn. Haar hersenen zijn dusdanig beschadigd dat ze zich haast niets meer kan herinneren en als ze 's nachts gaat slapen worden ook haar herinneringen van de dag ervoor weer volledig gewist.

In eerste instantie lijkt ze vrede te hebben met deze gang van zaken maar langzaam maar zeker sijpelen er herinneringen bij haar binnen die toch niet helemaal overeen lijken te komen met wat haar man haar vertelt. Als ze op een gegeven moment stiekem een soort dagboek bij gaat houden vallen de puzzelstukjes langzaam op hun plek. Wie is zij zelf eigenlijk, wie is de man die naast haar in bed ligt en hoe is ze zo geworden zoals ze is en met name waarom is het zo gelopen allemaal?
Heel erg lang heb ik het boek met een soort teleurstelling gelezen. Absoluut een prachtig verhaal maar het had lange tijd meer weg van een hele mooie roman dan van een echte thriller. Echte spanning zat er namelijk niet in. Ongeveer 75 pagina's voor het einde neemt de spanning echter in hevige mate toe en is het lastig het boek weg te leggen voor het uit is. Graag wil ik je dus aanraden het boek niet voortijdig weg te leggen, het wordt echt spannend en pas als je het boek uit hebt, realiseer je je hoe knap dit boek in elkaar zit.

Plot: 3 sterren
Spanning: 3 sterren
Leesplezier: 3 sterren
Schrijfstijl: 4 sterren
Originaliteit: 4 sterren
Psychologie: 5 sterren