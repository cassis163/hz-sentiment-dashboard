Je weet dat een boek een goed geschreven verhaal bevat als je uitkijkt naar het moment dat je verder kunt lezen. Dat was met dit jeugdboek het geval!

Dielemans brengt met Schaduw van de leeuw de ijstijd van 28.000 jaar geleden tot leven. Het meisje Joeni leeft in een rondreizende stam en droomt voorspellende dromen. Daarom wil ze in de leer bij stamdromer Toek, maar ze wordt tegengewerkt door de stammoeder. Als dan blijkt dat háár droom heeft geleid tot de dood van vele jagers en het voortbestaan van de stam op het spel staat, wordt ze verbannen. Hoe nu verder?

Het beschrijven van een onbekende tijd en wereld, gebaseerd op archeologisch onderzoek, is knap. Ik had het gevoel daar echt te zijn en de ijzige wind te voelen. Wat het verhaal werkelijk naar een hoger niveau tilt, is de karakterontwikkeling van Joeni. De mens van nu heeft een eenzijdig beeld van de ijstijd: primitieve wezens die vechten om te overleven. Joeni lijkt in onze ogen heel modern, maar Dielemans maakt hiermee aannemelijk dat de mens van toen dezelfde problemen en gevoelens moet hebben gekend. Saamhorigheid, zoeken naar een veilig thuis en rouw roepen emoties als jaloezie, verliefdheid en verdriet op.

Een geïnteresseerde lezer vanaf 10 jaar zal blij zijn met deze aanrader.