Mike is buitenlandcorrespondent. Wanneer hij in Senegal getuige is van de gruwelijke moord op een vrouw, slaagt hij er niet in de beelden van zijn netvlies te krijgen. Nachtmerries zijn het gevolg.

Wanneer hij na anderhalf jaar naar Rwanda reist is zijn beroep nog slechts een dekmantel voor zijn deelname aan een geheime internationale missie in samenwerking met de geheime diensten van Israël en Frankrijk. Het doel van deze samenwerking is het voorgoed uitschakelen van een van de gevaarlijkste mannen op het Afrikaanse continent en het vernietigen van een opleidingskamp van de terreurorganisatie Al-Qaida.

“Onverwacht sloeg hij haar keihard in het gezicht. Ze sloeg tegen de grond, het bloed stroomde uit haar mond; de doodsangst stond op haar gezicht te lezen.”

‘Operatie Hanokmin’ is het verrassende thrillerdebuut van Ronnie Rokebrand. Rokebrand levert een uiterst spannende thriller af die een goede opbouw kent met een ingenieus en verrassend plot. De auteur heeft het zichzelf niet gemakkelijk gemaakt; de Al-Qaida oorlog is weliswaar uiterst actueel, maar niet het meest eenvoudige thema dat je voor een thriller kunt gebruiken. Rokebrand kwijt zich echter meesterlijk van zijn zelfopgelegde taak.

“Tijdens het rijden bleef Henry zijn magazijn leegvuren op de rots. De man had geen schijn van kans. Toen wij de rots met de jeep passeerden, werd hij door Henry’s vuur dodelijk getroffen."

Rokebrand schrikt niet terug voor heftige scenes en ‘Operatie Hanokmin’ is dan ook niet geschikt voor tere zieltjes. Zonder omtrekkende bewegingen en in een schrijfstijl die naadloos aansluit bij het verhaal, schetst de auteur de meest verschrikkelijke voorvallen. Rokebrand lijkt aan te voelen wanneer zijn lezers even op adem moeten komen. Op de juiste momenten trakteert hij de lezer op heldere en gedetailleerde beschrijvingen van de omgeving waar het verhaal zich op dat moment afspeelt.

Kortom, een meer dat verdienstelijk debuut van deze auteur!

Over de auteur
Ronnie Rokebrand (1954) is getrouwd en heeft twee kinderen. Na zijn opleiding tot leraar Aardrijkskunde reisde hij met enige regelmaat over de wereld. Tijdens deze reizen schreef hij een groot aantal reishandboeken. In de jaren negentig was hij betrokken bij de oprichting van Elmar Reizen, het eerste reisbureau op Internet. In 2007 werd hij bovendien directeur van de VakantieDiscounter. Op dit moment is Rokebrand lid van de directie van een aantal vakantieparken en werkt hij onder meer mee aan de vakantievergelijkingssite DikkePortemonnee.nl.

Uitvoering
Uitgeverij LetterRijn
ISBN 9789491875526, 9789491875540
Paperback, 270 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/