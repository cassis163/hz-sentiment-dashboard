Niccolò Ammaniti is de auteur van de bestsellers Ik haal je op, ik neem je mee, Ik ben niet bang en Zo God het wil. Zijn nieuwe roman Anna is lovend ontvangen in Italië en bereikte al snel de nummer 1-positie in de bestsellerlijsten. De eerste vertaling van het boek verschijnt vandaag in Nederland.

Het boek Anna draait om het meisje Anna en haar broertje Astor. Nadat het rode virus ervoor gezorgd heeft dat alle volwassenen op het Italiaanse eiland Sicilië zijn gestorven, zijn er alleen kinderen overgebleven op het eiland. Anna en Astor moeten zich nu alleen zien te redden, met behulp van een boekje met ‘levensinstructies’ dat door hun moeder is achtergelaten.

Jaren en jaren gaan voorbij en Anna moet steeds verder van huis op zoek naar voedsel. Op een dag als Anna op strooptocht is naar voedsel, wordt haar broertje ontvoerd door plunderende kinderen. Anna gaat op zoek naar haar broertje en vervolgens op weg naar het vaste land, ze hoopt dat er daar nog volwassenen zijn en er een vaccin is tegen het rode virus. Tijdens haar zoektocht sluit Anna vriendschappen, maar beleeft ze ook angstige momenten. De schrijver neemt je mee in het leven van Anna, die als tienermeisje onzekere momenten beleefd, verlangt naar de hulp van haar moeder, maar ook de hoopvol is naar de toekomst.

Het boek is vlot geschreven en Ammaniti maakt gebruik van veel beeldende beschrijvingen die ervoor zorgen dat je helemaal in het verhaal meegenomen wordt. Het is een veelzijdig en meeslepend boek met ontroering, angst, doorzettingsvermogen, humor en romantiek.

Het eind van het boek is redelijk snel en stopt wat mij betreft iets te vroeg. Dit had wat mij betreft iets uitgebreider uitgewerkt mogen worden, maar misschien dat er nog een vervolg komt..

Anna is een mooi geschreven en veelzijdig boek met prachtige beeldende beschrijvingen die je meevoeren naar de wereld van Anna en haar tocht over Sicilië!