Operatie Mossad verscheen voor het eerst in 1999 en is nu toe aan de vierde (volledig herziene) druk. Dat de vierde druk is uitgebreid met 400 paginaÂ’s na de derde druk geeft wel aan dat Thomas nog steeds bezig is met het onderwerp: de Israelische geheime dienst Mossad.
In zijn nawoord zegt hij dat geen enkele auteur die licht probeert te werpen op een geheime dienst ooit mag hopen het volledige verhaal van haar activiteiten uiteen te kunnen rafelen. In hoeverre hij daar voldoende dichtbij is gekomen, laat hij aan het oordeel van de lezer over.
Voor Operatie Mossad heeft Thomas met meer dan honderd insiders gesproken, waarvan lang niet iedereen bekend gemaakt wilde worden. Dit boek is niet het enige dat ooit over de Mossad is verschenen, zoals Thomas in zijn boek al opmerkt. De voormalige Israelische spion Victor Ostrovsky waagde zich ook al aan twee boeken waarin hij geheimen van de Mossad onthult; deze zijn ook in vertaling verschenen.

Het 'onthullende beeld van 's werelds meest geruchtmakende geheime dienst' zoals op de voorkant van het boek staat, wordt inderdaad waargemaakt. Aan de hand van allerlei getuigenissen vertelt Thomas de geschiedenis van de Mossad. Hij doet dit op een vlotte, informatieve manier. Het is geen droge opsomming van feiten geworden, maar veeleer een verzameling van spannende spionageverhalen, waarbij net de dialogen ontbreken. Thomas hanteert geen chronologische volgorde; de feiten worden verteld aan de hand van verschillende bekende en onbekende onderwerpen. Zo wordt bijvoorbeeld verteld hoe een Israelische getrouwde vrouw wordt opgeleid tot spionne, wat inhoudt dat ze ook moet leren om andere mannen te verleiden en in bed te krijgen. Degenen die Sluipschutter van Lee Child gelezen hebben, zullen ook iets herkenning tegenkomen in Operatie Mossad. In het eerste hoofdstuk van Sluipschutter vertelt Jack Reacher aan welke punten
je een zelfmoordterrorist kunt herkennen; deze punten heeft hij geleerd van de Mossad en Thomas noemt ze ook in zijn boek.

De bekende onderwerpen die behandeld worden zijn o.a. de ontvoering van Adolf Eichmann en de moordaanslag op de paus door Ali Agca. Thomas kan erg gedetailleerd vertellen, bijvoorbeeld over hoe de slaapkamer van de paus eruitziet, of hoe het gesprek met de paus in de gevangenis met Ali Agca verliep. Je vraagt je soms als lezer af in hoeverre Thomas zich bepaalde vrijheden veroorloofd heeft.
Allerlei zaken van de afgelopen jaren passeren de revue, zoals de dood van prinses Diana waarbij de Mossad mogelijk ook betrokken was en uiteraard 9/11 en de gevangenneming van Saddam Hussein. Ook over Hussein en diens dagindeling worden allerlei details onthuld.

Operatie Mossad is een intrigerend inkijkje geworden in de Israelische geheime dienst en is niet alleen interessant voor geschiedenisliefhebbers.