Kopie van mijn recensie van 24 maart 2017, gebaseerd op het Zweedse boek.

'Björnstad' is het eerste deel in de nieuwe romantrilogie van Fredrik Backman. De Zweed maakte al indruk met o.a. 'Een man die Ove heet' en 'Britt-Marie was hier', maar met zijn nieuwe boek lijkt hij een divisie hoger te spelen. Daarmee zijn we meteen bij het sleutelwoord van het nieuwe boek aangekomen: sport, meer bepaald ijshockey. Qua originaliteit een rode draad die kan tellen.

IJshockey is immers waar het om draait in Björnstad, een klein gehucht diep in de Zweedse bossen. Ooit waren de inwoners wijd en zijd bekend door hun succesvolle ijshockeyploeg, nu worden ze minachtend bekeken. Wanneer de juniorenploeg onverwacht naar de halve finales van de nationale competitie mag, staat er dan ook veel op het spel. Winst zou immers nieuwe sponsoren aantrekken, het zou ervoor zorgen dat de nieuwe ijshockeyschool in Björnstad komt en niet in het nabijgelegen grotere Hed. Wanneer de ploeg het dus tot in de finale schopt, is het hek helemaal van de dam. Er wordt gefeest en gedronken, heel veel gedronken. En dan gebeurt er iets wat uiteindelijk het hele dorp op zijn kop zal zetten. Hoe groot bepaalde belangen ook zijn, iedereen zal toch echt voor zichzelf moeten uitmaken waar zijn loyaliteit ligt, hoe groot zijn rechtvaardigheidsgevoel is en hoe ver hij wil gaan om bij een bepaalde groep te horen.

Het mag duidelijk zijn, het gaat in 'Björnstad' niet alleen om sportieve prestaties. Het gaat erom wat sport kan betekenen voor een mens, en dat is veel in Björnstad, heel veel. Het gaat om vallen en weer opstaan, om doorzetten, om het kiezen van de juiste vrienden, om goed en slecht. Backman schuwt de moeilijke thema's niet, zo komen ook armoede, racisme en homosexualiteit aan bod.

Backman heeft een boek afgeleverd dat je steeds meer in zijn greep houdt naarmate de uren vorderen. Het lijkt zo eenvoudig geschreven, maar is dat niet. Het is een boek dat indrukt maakt, dat je als lezer op je plaats zet en doet nadenken. Het is een boek dat je je na maanden of zelfs jaren nog zult herinneren. Wanneer je de laatste bladzijden gelezen hebt, blijf je stil achter. En begin je stiekem alvast uit te kijken naar deel twee en drie van deze trilogie.