Sasà stal enkel voor de kick om iets van een ander te jatten. Sasà was geen dief, maar een ekster. En kun je een vogel in de gevangenis opsluiten? En dus moet Sasà, telkens wanneer hij met andermans spullen onderweg is, uit volle borst roepen waar hij ze vandaan heeft, waar hij ze heen brengt en van wie ze zijn.

Camilleri volgt zoals steeds zijn eigen logica in Het jachtseizoen, een historische detective die zich terug afspeelt in Vigàta, een stadje op Sicilië, dat dit keer op stelten staat door de terugkeer van een oude bekende, Fofò La Matina, en door de verdachte overlijdens van verschillende leden van de familie van markies Peluso.

Het verschil met de reeks rond commissaris Montalbano, is dat Camilleri zich hier nog meer kan laten gaan in absurd aandoende en soms sprookjesachtige taferelen. Een geit aanvaarden als schoondochter: onzinnig, maar wel hilarisch, en nergens meer op zijn plaats dan in de wonderbare wereld van Andrea Camilleri.