De door de cover beloofde verbazing als je als lezer Alice op haar reis door Wonderland vergezelt, wordt absoluut waargemaakt. Dat zal niet gebeuren door de summiere, maar adequate bewerking van Ed Franck. Wel zorgen de illustraties van RÃ©becca Dautremer voor verwondering. Voor de Disney-kenners van de gelijknamige tekenfilm zal de eerste verbazing het uiterlijk van Alice gelden. In het stoere meisje met kort donker haar valt nauwelijks de lieflijke Alice met lange blonde lokken en de lichtblauwe schortjurk te herkennen.

Het verhaal volgt dezelfde lijn als het origineel van Caroll, echter in uitgeklede versie. Alice maakt de wonderbaarlijke reis naar het land achter het konijnenhol. Ze ontmoet vreemde karakters, niet allen even vredelievend. Tijdens haar trip wordt ze geconfronteerd met schijnbaar onoplosbare problemen. Haar vindingrijkheid en levendige fantasie zorgen ervoor dat ze steeds een nieuw pad en daarmee nieuwe avonturen vindt.

De bijzondere illustraties maken de beknoptheid van het verhaal meer dan goed. Deze tillen het boek naar een hoger niveau en zorgen dat het meer is dan een voorleesboek voor kinderen. De korte hoofdstukken afgewisseld met de kleurrijke illustraties, het verhaal samen met grappige gedichten, een aantrekkelijke bladspiegel en het glanzende, dikke papier waarop dit alles is gedrukt, maken dat dit boekje, want het is klein van formaat, een aanwinst is voor elke boekenkast.