Eindspel is het laatste deel van het vierluik ‘De Noordzeemoorden’. In de voorgaande delen (Galgenveld, IJskoud en Ritueel) leren we de hoofdpersonen kennen. Maud Mertens, een stoere rechercheur lost in deze delen, vaak met gevaar voor eigen leven, gruwelijke moorden op. Hierbij krijgt ze naast die van haar collega Niels, (ongevraagde) hulp van de studente Kyra Slagter. Zij heeft een persoonlijke reden om zich met de onderzoeken bezig te houden. In het eerste deel blijkt dat haar zus, Sarina, op duistere wijze is verdwenen. Deze verdwijning zorgt er mede voor dat Kyra de studie Forensisch Onderzoeker start.

Net als in de vorige delen begint ook Eindspel met een moord. Een gruwelijke moord op een ouder echtpaar in Amsterdam Noord. Het team van Maud doet er alles aan om de dader(s) van deze misdaad te achterhalen. Ondertussen gaat Kyra naar Londen waar ze in gesprek gaat met de gevangen genomen seriemoordenaar Vincent. Hij zou meer weten van de verdwijning van haar zus. Kan hij haar werkelijk helpen of wordt zij slechts door hem gebruikt?

Eindspel herbergt een aantal gebeurtenissen die op feiten zijn gebaseerd. Niet alleen de moord op het oudere stel heeft daadwerkelijk plaats gevonden. Ook worden andere feiten genoemd om het verhaal krachtiger neer te zetten.

Terwijl de hoofdpersonages druk op zoek zijn naar de daders (zowel van de moord als van de verdwijning) leren we hen beter kennen. Ze worstelen allen met persoonlijke problemen. Dit geeft hen nog meer een gezicht.

Eindspel doet zijn naam eer aan. Alle losse eindjes worden in een fraaie, krachtige schrijfstijl weggewerkt. Of deze afwerking voor eenieder naar tevredenheid is, is af te wachten.

Vaststaat dat na het dichtslaan van dit laatste boek van “de Noordzeemoorden” Kyra, Maud en collega’s zullen worden gemist.