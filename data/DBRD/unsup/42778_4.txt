Als Nora wordt uitgenodigd voor het vrijgezellen weekend van Clare twijfelt ze of ze zal gaan. Ze heeft Clare al 10 jaar niet gesproken of gezien, en dat was niet voor niets. Mede doordat vriendin Nina ook is uitgenodigd reizen beiden af naar een modern glazen huis in een donker bos, voor waarschijnlijk het spannendste weekend van hun leven.
In een donker donker bos is een spannende thriller waar het niet alleen draait om wie het gedaan heeft, maar ook om wat Nora heeft meegemaakt zodat er zo weinig van de vriendschap met Clare over is. Doordat de schrijfster voortdurend wisselt tussen die twee verhalen, geeft ze van beide vraagstukken telkens maar kleine hapjes weg, zodat het lekker lang spannend blijft.
Het boek is goed geschreven, met prettige korte zinnen en veel dialoog. Voor een debuut een hoogstaand staaltje schrijfwerk. Ik verheug me zeker op meer!