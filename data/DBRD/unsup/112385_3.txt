Een lijk dat in de winter begraven werd en pas na de dooi tevoorschijn komt... In het Bargoens, de geheimtaal van de dieven en in dit geval van de Moskouse onderwereld, heet zoiets een sneeuwklokje...
In Sneeuwklokjes in Moskou, het opmerkelijke romandebuut van A. D. Miller, komt de misdaad pas helemaal op het einde aan bod. Eer het zover is, lijkt dit verhaal meer op een verslag over het merkwaardige bestaan van een Engelse jurist in de hoofdstad van Rusland...
Aan het begin van deze eeuw werkt Nick Platt in Moskou waar hij, in opdracht van zijn werkgever, de financiering van een boorplatform in Siberië op een legale manier moet zien rond te krijgen. Op een dag redt hij toevallig twee mooie jongedames van een tasjesdief. Op het eerste zicht leiden Masja en Katja - want zo heten ze - een normaal leventje: Masja werkt in een telefoonwinkel en Katja studeert. Nick begint een verhouding met Masja. Zij en haar 'zus' Katja profiteren niet alleen van zijn geld maar ook van zijn juridische kennis. Ze vragen zijn hulp bij de verkoop - liefst met winst - van het huis van hun 'tante' in het centrum van Moskou en vervolgens bij haar verhuis naar een goedkopere flat in een buitenwijk. Ogenschijnlijk is er weinig aan de hand, maar naarmate Sneeuwklokjes in Moskou vordert, komt langzamerhand naar boven  in één geval letterlijk  dat alles in Rusland wel een crimineel kantje heeft...
Millers debuutroman  met recht aangeduid als literaire thriller  is veel meer dan het relaas van een fascinerend leventje van een westerling in Moskou. Door de onstuitbare toename van oliegelden, maar vooral door de afnemende greep van de overheid op de maatschappij en het steeds verder loslaten van normen en waarden, wordt de Russische samenleving almaar corrupter en decadenter, en krijgen geweld en verraad de bovenhand. De hoofdpersoon raakt zonder dat het echt tot hem lijkt door te dringen - eigenlijk weet hij het heel goed, maar hij verdringt het - verstrikt in de criminele aspecten van de Russische samenleving.
De auteur werkte een tijdlang in Rusland als correspondent voor het gezaghebbende opinietijdschrift 'The Economist.' Voor deze roman heeft hij dankbaar gebruik gemaakt van zijn kennis van Moskou en Rusland. Dat Sneeuwklokjes in Moskou intussen al in meer dan tien landen is verschenen, hoeft zeker niet te verbazen.