Ik heb vaker boeken gelezen die gaan over de historie van een familie, maar geen familie is het zelfde, net zo als geen verhaal gelijk is. De jasmijnzussen is uniek in zijn soort.

Melanie is vanuit Vietnam aangekomen in Duitsland, nadat ze daar voor haar werk is geweest. Veel te kort, ze wil er zeker nog eens naar terug, maar op dat moment kan ze vooral niet wachten tot ze haar koffer heeft en bij Paul, haar verloofde, is. Maar op het moment dat zij bij de bagageband staat te wachten, krijgt Paul een auto-ongeluk en raakt in coma. Wat volgt is een onzekere tijd, waarin Melanie uren in het ziekenhuis doorbrengt. Als ze daar aan onderdoor dreigt te gaan, vertrekt ze naar het landgoed van haar oma en overgrootmoeder, die samen een museum runnen met Aziatische kleding. Daar komt Melanie niet alleen tot rust, maar stukje bij beetje komt ze ook achter de aangrijpende en geheimzinnige geschiedenis van haar ruim 90-jarige overgrootmoeder.

Het verhaal begint in het heden waarin we kennismaken met Melanie en haar (over(groot))moeder. Wanneer Melanie de zolder van het huis van haar oma's opruimt en een boel oude spullen vindt, begint haar overgrootmoeder haar geschiedenis te vertellen. Vanaf dan springt het verhaal terug in de tijd en wordt het verhaal in het heden afgewisseld met gebeurtenissen uit het verleden. Op geen enkel moment heeft dat voor verwarring gezorgd. Niet alleen wordt boven het eerste hoofdstuk van een serie flashbacks aangegeven in welke tijd het zich afspeelt, Corina Bomann laat heden en verleden ook op zeer natuurlijke wijze in elkaar overlopen. Het ene hoofdstuk in het heden sluit af met een opening naar het verleden. Dit zorgt voor een erg fijne manier van lezen.

De schrijfsstijl van Corina Bomann is vlot en levendig. Ze weet ook de gebeurtenissen uit het verleden, in een ander continent, op zeer waarheidsgetrouwe manier te beschrijven. Het boek speelt zich in Duitsland en in Vietnam af, en beide landen spreken gelijk tot de verbeelding door de perfecte vertelling van Bomann.
Na de eerste paar bladzijden ben je al gevangen door haar verhaal en wil je meer. Er is geen mogelijkheid om te stoppen voor het boek uit is. Ik heb erg van het boek genoten en geef het daarom 5 sterren.