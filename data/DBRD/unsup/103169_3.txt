Kwak kwak. De kikker loert al vanaf het omslag en komt na ieder hoofdstuk nog even kijken. 'Eat that frog' – het boek om superproductief te worden, volgens de makers. Tracy stelt dat voor optimale productiviteit je elke dag moet beginnen met het inslikken van de kikker, in andere woorden, de moeilijkste klus moet je als eerste doen. Dit geeft de meeste voldoening. Dit zou ook de klus moeten zijn die het belangrijkste is voor je carrière. Maar is dit in de praktijk wel zo? Er zijn genoeg voorbeelden te noemen van klussen die niet belangrijk zijn voor je voortgang, maar die wel degelijk moeten gebeuren. Groei in je carrière hangt bovendien niet alleen van je effectiviteit af, maar ook van je capaciteit en de gelegenheid om door te groeien en de baan te krijgen die jij graag wilt. Het stellen van prioriteiten is daarbij natuurlijk wel van belang.

De 21 punten geven voor ieder wat wils. Iedereen heeft zijn eigen manier van werken, maar het zou heel goed kunnen dat er voor jou iets tussen zit wat jouw productiviteit kan verhogen. Zo zou bijvoorbeeld het plannen meer structuur kunnen geven aan je leven, of kan het stellen van doelen net dat beetje extra motivatie geven dat je nodig hebt. Het zijn korte hoofdstukken, dus mocht een bepaald onderwerp niet van toepassing zijn, dan hoef je er niet veel aandacht aan te besteden en kun je met een kikkersprongetje naar het volgende onderwerp.

'Eat that frog' leest makkelijk en geeft aan het eind van elk hoofdstuk een korte samenvatting, mocht je naderhand iets willen opzoeken. Daar hoort dan een soort opdrachtje bij om jezelf te verbeteren. Mocht je niet veel tijd hebben om te lezen, maar wil je toch iets meer weten over productiviteit? Dan is dit boek de kikker die je moet slikken.