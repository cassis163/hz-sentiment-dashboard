Op de site van wintertuin.nl is het volgende over Fauser te lezen: "Fauser is een stripproductie waarin tekenaars en schrijvers gezamenlijk aan een lopende strip werken. [...] Daarnaast is er een podiumvariant waarbij de tekeningen geprojecteerd worden en de strip door de schrijver wordt voorgedragen, al dan niet met acteurs die sc√®nes en dialogen spelen."

Elk duo van tekenaar en schrijver draagt precies vier bladzijden bij aan het verhaal van de hoofdpersoon, genaamd Fauser. Walter van den Berg en Olivier Heiligers zijn verantwoordelijk voor de kennismaking met hem. Zij zetten een ietwat sneue man neer, de 'held' van een doe-het-zelf internetpraatgroep, die in de werkelijkheid van alledag een tikje tegenvalt. Dit duo wordt opgevolgd door Erik-Jan Harmens & Raccou, A.H.J. Dautzenberg & Bandirah, Els Moors & Rob van Barneveld, Ivo Victoria & Chiel te Bokkel, Maartje Wortel & Bloeme van Bon, Henk van Straten & Waldemar Schuur, Alma Mathijsen & Gijs Kast en Willem Claassen & Joost Dekkers.

De abrupte overgangen van tekenstijl springen direct, soms zelfs bijna letterlijk, in het oog als 'de derde' bladzijde wordt omgedraaid. Zoals in het geval van de overgang van de tekeningen van Ruben Accou naar die van Bandirah in het derde deel. Dat is nogal een verschil: van een ietwat verschrompelde, verfomfaaid kantoormannetje en tekeningen in aardetinten, is de Fauser op de volgende pagina's een geile kerel in een gifgroene ochtendjas die al binnen twee pagina's met een dikke, voluptueuze, zwarte 'dame' tekeergaat, die hij eigenhandig door het beeldscherm het huis in heeft getrokken (...). Het verschil tussen de tekeningen van de tekenaars is net zo groot als het verschil in tekst van de schrijvers. Bijna altijd werkt dat prima, soms zijn er echter vier pagina's nodig om over de schok heen te komen.

De grootste charme van Fauser is niet het stripverhaal over de man zelf, want hij is niet erg interessant en maakt weinig mee. De charme van Fauser ligt in de wijze waarop elk afzonderlijk koppel in staat is om op volstrekt eigen wijze een vervolg te geven aan de man en zijn verhaal, waardoor hij iedere keer volledig anders is, maar daarbij toch verrassend en wonderbaarlijk congruent blijft.

De extra's aan het eind van Fauser zijn zonder meer geweldig: de eerste tekening van de hoofdpersoon is er bijvoorbeeld in opgenomen, net zoals de verschillende stadia van de eerste pagina, er is een - enigszins hilarische - toelichting van Erik Jan Harmens op zijn scenario te vinden en de twee verschillende versies van het allerlaatste panel. Meer van deze extra's zou in het geheel niet erg zijn geweest.

Fauser wordt op 7 maart 2015, tijdens het Nijmeegse Boekenfeest gepresenteerd. Schrijvers Walter van den Berg en Maartje Wortel en tekenaar Olivier Heiligers vertellen dan over dit bijzondere project.