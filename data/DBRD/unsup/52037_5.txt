Deze bundel bevat twee boeken van Rindert Kromhout: Meester Max en de minimonsters (1998) en Meester Max en het wiebelkind (1999). De hoofdstukken zijn ieder een verhaal apart en bestaan uit zo’n 4 bladzijden. Dit maakt de bundel als voorleeswerk geschikt voor 4 jaar en ouder, maar als samen-leesboek geschikt voor 7 jaar en ouder. Door alle belevenissen loopt de rode draad van het schooljaar van een kleuterklas en hun zieke juf, in het tweede boek hun zwangere juf Wendy.

- De kleuterklas van juf Wendy wordt graag voorgelezen uit ‘Meester Max en de maximonsters’ en voorlezen kan juf Wendy als de beste. Wanneer juf Wendy ziek wordt komt de bovenmeester Max invallen. Dat verloopt wat stroef in het begin, want meester Max geeft eigenlijk geen les meer als hoofd van de school en hij heeft groep 8 als laatste lesgegeven. Hij is er niet meer aan gewend dat kleutertjes soms in hun broek plassen of een troep maken in het leslokaal. Verschillende kleuteronderwerpen als tanden wisselen, veters strikken en de schoolfoto komen aan bod. Uiteindelijk komt juf Wendy weer terug op school en mag ook Meester Max op de klassenfoto.
- Juf Wendy is in verwachting, de kinderen willen niet dat Meester Max in komt vallen. Ze proberen haar over te halen de baby mee naar school te nemen. Als Meester Max verteld dat hij op moet passen op het hondje Billie van zijn zus en het hondje mee naar school neemt, dan mag hij blijven. Er is een nieuw kindje in de klas, Karin, ze zit nooit stil en loopt van alles omver. Ze krijgt zelfs een wiebelstoel en alle andere kindjes worden jaloers. Er zijn meer huisdieren in de klas, we lezen over de muis in de klas en de luizen op mooie hoofden. Juf Wendy krijgt een baby en komt gelukkig na de zomervakantie weer terug in de klas.

Deze bundel staat vol met vrolijke verhalen met verrassende ontknopingen. Heel treffend worden de kleutergedachten in woord en beeld gebracht door de auteur. Rindert Kromhout is zelf kleuterleraar geweest, dat is goed te merken. De boeken zijn gedateerd maar nog steeds up-to-date alsof kleuters altijd kleuters blijven. De illustraties van Merle van Hees maken van de bundel een mooi geheel. Ik heb genoten van het lezen van deze bundel en ga zeker op zoek naar ‘Meester Max en de reuzenkleuters’ (2011).

Meester Max en de minimonsters is in januari 2015 uitgegeven door Uitgeverij Leopold.