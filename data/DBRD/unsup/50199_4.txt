Nicole Frank overleeft op wonderlijke wijze een auto-ongeluk waarbij ze in een ravijn naast de weg stort. Ze weet uit haar auto te klimmen en herinnert zich het kleine meisje Vero dat bij haar in de auto zat. De zoektocht naar Vero komt op gang, alleen vindt de politie geen spoor van het kleine meisje. Navraag bij Nicole’s man Thomas levert op dat Vero helemaal niet bestaat. Maar hoe betrouwbaar is Thomas? Hoe komt het dat Nicole in zeer korte tijd voor de derde keer op een rij hersenletsel oploopt? En hoe betrouwbaar is het geheugen van Nicole?

Lisa Gardner weet de lezer met een beklemmend gevoel haar thriller in te trekken. Nicole noemt zichzelf de vrouw die al twee keer uit de dood is opgestaan. Ze heeft iets gedaan met Vero, maar wat? Ze kan het zich niet herinneren. Duidelijk is dat Nicole in de war is: Vero leert vliegen, alleen het landen is problematisch. Juist door Nicole het ik-perspectief te geven en de andere personages niet, komen de hersenspinsels van Nicole goed tot leven. Maar is Vero alleen een hersenspinsel of is er meer aan de hand?

Gardner roept vanaf het begin vragen op en weet de lezer tot het eind in spanning te houden hoe het verhaal in elkaar steekt. De toewijding van Thomas voor Nicole is aandoenlijk, maar is hij schuldig of onschuldig. Duidelijk is dat Nicole en hij een verleden delen, onduidelijk is wat dat dan is. Zijn ze gevlucht, en waarvoor dan? Nicole blijkt achter zijn rug om een privédetective ingehuurd te hebben. Heeft hij daarom de auto met Nicole erin het ravijn in geduwd? En dan komt Vero weer op de proppen, deze keer als een jaren geleden vermist meisje. Wat heeft zij met Nicole te maken?

Gardner heeft een vlotte schrijfstijl, het verhaal leest daardoor makkelijk weg. Goed gedoseerd geeft Gardner informatie, waardoor de contouren van het gehele verhaal langzaam duidelijk worden. En dat heeft geen dertien in een dozijn plot, wat voor de oplettende lezer halverwege het boek al te raden valt. Wat overblijft is het inzicht hoe dramatische gebeurtenissen in de jeugd impact kunnen hebben op de rest van het leven van een kind.