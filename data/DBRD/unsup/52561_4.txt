's Nachts wordt de zeilboot van het Duitse echtpaar Nathan en Livia Moor overvaren. Ze weten de kust van het eiland Skye te bereiken en krijgen onderdak in het vakantiehuis van Virginia en Frederic Quentin. Tegen de zin van Frederic overigens. Hij verwacht problemen.

Niet veel later, Virginia en Frederic zijn weer teruggekeerd naar hun huis in Norfolk, volgt Nathan Virginia. Terwijl Frederic voor zijn werk in Londen verblijft, biedt Virginia Nathan onderdak. Het klikt tussen hen en ze beginnen een affaire.

In diezelfde periode worden de vermoorde lichamen van twee kleine meisjes gevonden. En niet veel later verdwijnt ook de zevenjarige dochter van Frederic en Virginia. Een spannende en moeilijke periode breekt voor hen aan.

De echo van de schuld is een goed geschreven boek waarin de spanning langzaam maar zeker wordt opgevoerd. Een spanning die niet alleen het gevolg is van de verdwenen meisjes, maar ook door de relatie tussen Nathan en Virginia.

Gedurende het verhaal lijkt het dat het plot voorspelbaar is. Alle aanwijzingen zijn daarvoor aanwezig. Maar Charlotte Link weet de lezer op het verkeerde been te zetten waardoor het verhaal toch een verrassende wending heeft.

Het boek heeft toch een klein minpuntje. De dialogen met de meisjes zijn te veel geschreven vanuit de visie van een volwassene: ze zeggen en denken namelijk dingen die niet bij hun leeftijd horen. Dit heeft overigens geen enkele invloed op de verhaallijn, want die is gewoon sterk. De echo van de schuld is al met al een uitstekende thriller.