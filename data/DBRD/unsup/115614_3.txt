Je moet als schrijver wel lef hebben om zo’n overbekend thema ter hand te nemen. Alice duikt in Wonderland, Neo verdwijnt in de Matrix, Harry bezoekt Zwijnstein, Edmund verovert Narnia, Dorothy waait naar Oz en Jacob … ? Jacob gaat op zoek naar miss Peregrine en haar eigenaardige kinderen.

Dan is natuurlijk de vraag: hoe werkt de schrijver dat thema uit? Kan Ransom Riggs – met zo veel illustere voorgangers – de uitdaging aan? Nou, dat lukt hem aardig. Het is snel en plezierig lezen met hier en daar wat humor, genoeg aantrekkelijke karakters, flink wat actie, zo nu en dan wat mysterie en verrassingen en heel veel menselijke en misschien ook niet-zo-menselijke interactie.

Een groot pluspunt vond ik de foto’s in het boek waaromheen het verhaal opgebouwd is. Tegenwoordig kun je op internet heel veel van die ‘vreemde’ foto’s vinden waar rare personen of bovennatuurlijke fenomenen lijken te zijn vastgelegd. Fascinerend. En voor mij dus een prachtige aanvulling op dit verhaal.

Het grootste minpunt vond ik het perspectief en het tijdsaspect. We beleven het hele verhaal mee vanuit één en hetzelfde standpunt: door de ogen van Jacob. Bovendien wordt het verhaal exact in chronologische volgorde verteld dus volledig zonder flashbacks en flashforwards. Ook maakt Riggs nauwelijks gebruik van versnelling of vertraging in de tijdsduur. Je hoeft geen enkele moeite te doen en dat zorgt voor een luie lezer. Dat vind ik jammer. Daarom net geen vier sterren.

Overigens heeft Riggs aangegeven dat het doel van dit eerste deel is: kennismaking met de karakters en hun vreemde wereld. In het tweede deel zullen wij die wereld daadwerkelijk binnenstappen en ten volle gaan beleven. Ben benieuwd … op naar deel twee!