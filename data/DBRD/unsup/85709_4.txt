Indrukwekkende coming of age roman, over Metin, een Turkse jongen, die met zijn familie naar de Bijlmer verhuist. Zijn vader, moeder, zijn zus en hijzelf worden zeer goed geportretteerd, elk in hun eigen ontwikkeling. Je volgt Metin van kleine jongen tot op de universiteit, je ziet hem groeien (zowel fysiek als mentaal).
Dit alles tegen de achtergrond van de Bijlmermeer, een stukje Nederland waar niet iedereen direct mee in aanraking komt of is gekomen. Raakpunten met hedendaagse migranten zijn nooit ver weg.
En ook al speelt het zich af op een voor mij niet zo gekende locatie (tenzij dan van de ramp), er waren zeker punten van herkenning, omdat het zich in de jaren 80 en 90 afspeelt, wat meermaals een glimlach op mijn lippen toverde (Evert Hartman die ineens voorbij kwam, good memories!).

Ik geraakte in het begin iets moeilijker in het boek, maar daarna zat ik echt ‘in’ het leven van Metin en iedereen rond hem, begon echt mee te leven. Dit komt ook door de vlotte schrijfstijl van Murat Isik. De titel van het boek is trouwens ongelofelijk goed gekozen, en wordt al vrij gauw duidelijk.

Ik ben nu vooral nieuwsgierig hoe het Metin en zijn familie na het einde van dit boek vergaat.

Met dank aan Hebban.nl voor het gewonnen boek voor de challenge ‘Lees een dik boek’!