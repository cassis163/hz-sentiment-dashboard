Heksenvervolging, oorlogsvliegtuigen en een familiemysterie. Het lijkt een onwaarschijnlijke combinatie, maar Patrick Lennon brengt in Bevlekt deze elementen op heel natuurlijke wijze bij elkaar. Hij switcht gemakkelijk tussen verschillende tijdperken en verhaallijnen en voert ongemerkt de spanning steeds verder op.
Het belangrijkste verhaal is dat van Tom Fletcher, een ex-politieagent die tegenwoordig privé-detective en beveiliger is. Na achttien jaar zonder enig contact krijgt hij ineens een raadselachtig telefoontje van zijn vader, die hem naar een verlaten steengroeve stuurt. Daar vindt Fletcher het lichaam van een vermoorde man. Is dit de man waar zijn vader het over had? Fletcher heeft geen idee. Hij stelt zijn oud-collegas van de politie op de hoogte, maar begint ook zijn eigen onderzoek. Er bestaat tenslotte een kleine mogelijkheid dat hij iets meer te weten komt over zijn moeder, die achttien jaar geleden spoorloos verdween.
Zijn speurtocht leidt Fletcher naar een van de beroemde colleges in Cambridge en een machtig en invloedrijk Amerikaans bedrijf. Beiden lijken iets te maken te hebben met de oude luchtmachtbases van de Amerikanen, waarvan er in de Tweede Wereldoorlog heel wat waren in Engeland. Er is iets dat te maken heeft met de vliegtuigen op één van de bases, om specifieker te zijn, met de schilderingen op de neuzen van die vliegtuigen. In plaats van de gebruikelijke pin-up-achtige dames, hadden enkele vliegtuigen afbeeldingen van Steel Witches. Maar wie waren deze vrouwen, en wat voor geheim droegen zij met zich mee?
Ondanks herhaalde waarschuwingen blijft Tom koppig het spoor volgen. Hij moet koste wat het kost ontdekken wat er met zijn moeder gebeurd is. Welk geheim ontdekte zij vlak voordat ze verdween? Terwijl een gigantische storm losbarst boven Cambridge jaagt Tom achter zijn verleden aan. En dat gaat heel wat verder terug dan hij ooit had kunnen bedenken.
Het duurt even voordat Bevlekt op gang komt. Tom is niet per se een personage waar je als lezer meteen warme gevoelens voor ontwikkelt, en hoewel het verhaal direct vlot van start gaat, moet je er echt even in groeien. Langzaam maar zeker wordt de zoektocht van Tom steeds interessanter, en omdat Lennon het verhaal onderbreekt voor een getuigenverslag uit lang vervlogen tijden, krijg je soms snippers informatie die Tom nog niet heeft en waarvan je wil weten hoe ze in het verhaal passen.
De uiteindelijke ontknoping is sterk, maar tegelijk ook een beetje een anticlimax. Sterk omdat Lennon een heel groot verhaal weet te verweven in een klein familiemysterie. En tegelijkertijd wat teleurstellend omdat er nog heel wat losse eindjes blijven liggen. Sommige dingen worden wellicht bewust niet opgehelderd, maar er zijn ook wat zaken die netter afgerond hadden kunnen worden. Een trage start en een licht tegenvallend eind dus, maar daartussenin een prima verhaal.