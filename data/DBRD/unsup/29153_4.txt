Christopher C. Petersen ( pseudoniem van C. Hoksbergen) schreef met “vlucht” het eerste deel van de Weerling- trilogie. Het verscheen in 2107 maar ik had het echter nog niet gelezen. Toen het verzoek kwam om het tweede deel te recenseren werd het hoog tijd om dit boek eerst te lezen. Hoewel er in het tweede deel een korte terugblik staat waar je ook wel mee uit de voeten kon ben ik blij dat ik dit boek in zijn geheel heb gelezen omdat het zeker de moeite waard is om gelezen te worden. De auteur is altijd al geboeid geweest door verhalen die zich niet in de werkelijkheid afspelen en is fan van Tolkien, Lewis en J.K. Rowling. Na het schrijven van korte verhalen kwam uiteindelijk het idee voor de Weerling-trilogie.

Levi, is een zestienjarige jongen en hoofdrolspeler in het verhaal. Hij woont veilig thuis bij zijn moeder, broertje en zusje. Zijn vader is al sinds zijn zesde jaar verdwenen. Na een verhuizing, waar ze bij hun tante en oom in het dorp terecht komen, ziet Levi een blinde zakkenroller aan het werk en als hij hem volgt wordt hij samen met hem ontvoerd en naar een kamp gebracht. De blinde jongen, Tobias, heeft dan al geopperd dat Levi een Weerling zou zijn maar die term is voor Levi totaal nieuw. In het kamp zitten nog meer jongeren van hun leeftijd, allemaal Weerlingen die een training moeten doorstaan en worden opgeleid om het land te helpen daar een opstand en burgeroorlog op de loer liggen.Levi komt er achter dat zijn oom meer weet over zijn ontvoering, ontdekt wat het is om een Weerling te zijn en wat zijn eigen gave is. Daarnaast zijn er nog meer mysteries en complotten die het verhaal nog meer spanning geeft en de lezer geboeid blijft doorlezen.

De tekst op de achterflap maakt nieuwsgierig maar is ook wel wat aan de vage kant. Het fijne hiervan is dat er niet te veel wordt weggegeven en je het als lezer zelf allemaal moet gaan ontdekken. Al snel kom je er achter wat een Weerling is en wat hij/zij kan, net als Levi. Het idee is niet helemaal origineel kabbelt het in mijn achterhoofd maar de uitwerking er van is dat zeker wel. De jongeren die ontvoerd worden en in een trainingskamp terecht komen krijgen een uitgebreid trainingsprogramma. Gelukkig gebeurd er omheen voldoende zodat je als lezer niet tot in de treure hoeft te volgen. De spanning tussen sommige jongeren lopen hoog op wat voor de lezer leuke en spannende fragmenten met zich meebrengt, de complotten tussen de provincies en de strijd die daar uit voort komt worden mooi in het verhaal verweven zonder dat je de draad van het verhaal kwijt raakt. Goede spanningsopbouw, duidelijke uitleg van situaties waarbij je voldoende je eigen fantasie kan laten gaan.

Voor liefhebbers van Terra Fabula, de Grijze Jager, Narnia en Potter zal dit boek ook zeker in de smaak vallen. Het is niet te ingewikkeld, combinatie van dialoog en actie is goed op elkaar afgestemd en karakters worden voldoende uitgewerkt.