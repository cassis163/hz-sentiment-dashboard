Ergens midden in Berlijn ontwaakt een man op een bankje. Het is 2011 en de man heet Adolf Hitler.

Hoe vergaat het Hitler bijna 70 jaar na de Duitse capitulatie in het nieuwe Duitsland? Hij past zich wonderbaarlijk snel aan zijn nieuwe leven aan. Tijdens dat nieuwe leven denkt hij wel vaak met weemoed en heimwee terug aan zijn "vorige" leven. Hij was soldaat tijdens de Eerste Wereldoorlog en vocht mee in de loopgraven en van 1933 tot 1945 was hij Rijkskanselier.

Timur Vermes' boek geeft een kijkje in het moderne Duitsland. Dat verschilt overigens niet heel erg van het moderne leven in andere Westerse landen. Maar door de komst van Adolf Hitler wordt dat leven en die samenleving wel extra uitgelicht. Hij maakt de mooie en slechte dingen van het huidige Duitsland mee. En hij grijpt zijn kans, want zijn Duitsland moet geholpen worden!; zijn Duitsland moet weer een indrukwekkend land worden!; zijn Duitsland moet weer boven alle landen uitstijgen!
De heer A. Hitler wordt razend populair en weet zijn publiek net als 80 jaar geleden op demagogische manier te benaderen.

In een Duits interview met Timur Vermes werd gevraagd waar hij z'n idee voor deze roman vandaan had gehaald. Het antwoord was dat hij in Turkije het tweede boek van Hitler in een winkeltje had gezien (het tweede deel van Mein Kampf?) en daarop besloot Vermes dat hij dan wel een derde boek van Hitler kon schrijven.
Ja, inderdaad: nogal kort door de bocht deze besluitvorming.

In datzelfde interview vertelde Vermes dat hij eigenlijk vrij weinig over Hitler wist. Wat niet verbazingwekkend is, want alles wat met Hitler te maken had was men in Duitsland uiteraard niet trots op en dat werd dan ook behoorlijk verdoezeld in de geschiedenisboeken. Inmiddels zijn de Duitsers minder angstig voor die zwarte bladzijde uit hun verleden. Van "Er ist wieder da" werden in een jaar 1 miljoen exemplaren verkocht. Nieuwsgierig naar de fantasie van Vermes waren velen dus wel. Of ze hadden zelf ook wel eens zulke gedachten gehad: Wat alsâ€¦

Toen ik over het boek hoorde was ik er direct heel nieuwsgierig naar. Hoe en wat zal er dan gebeuren? Het is een goed samenhangend verhaal geworden, dat geloofwaardig realistisch overkomt. Om het allemaal niet te ernstig te laten zijn, komt er (op onverwachte momenten) ook humor in voor. Hitler maakt echter nooit grappen, hij raakt in grappige situaties verzeilt. Gaandeweg het boek dacht ik waar gaat dit heen? Hoe zal dit eindigen?