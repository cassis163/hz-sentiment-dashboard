Titel: Bloedspoor
Auteur: Louise Boije af Gennäs
Serie: Resistance trilogie, 1
Uitgeverij: Karakter Uitgevers BV
Publicatiedatum: juli 2018
Aantal blz: 368

Cover
Deze cover doet je denken aan zwarte krachten, donkere mystiek. In eerste instantie niets voor mij. Maar bij het lezen van de achterflap werd ik toch wel nieuwsgierig. De coverfoto is echt prachtig en staat ook op de binnenkant.

Auteur
Louise Boije af Gennäs (1961) is een Zweedse schrijfster, feministe en co-writer van de langstlopende soap in Zweden “Rederiet”.

Achterflap/samenvatting
In de Resistance-trilogie beschrijft Louise Boije af Gennäs het gevecht van een individu tegen de autoriteiten.

Nadat Sara's vader tijdens een brand is overleden, verhuist ze naar Stockholm. In het begin lijkt haar leven bijna te soepel verlopen. Sara heeft een aantal traumatische gebeurtenissen meegemaakt en is nu dolgelukkig omdat ze eindelijk het leven leidt dat ze wil. Al snel beseft Sara dat de zaken anders zijn dan ze lijken. Er gebeuren vreemde dingen die steeds angstaanjagender worden en volkomen onverklaarbaar zijn. Ze begint aan haar eigen geestelijk gezondheid te twijfelen en bekijkt iedereen om haar heen met groeiende argwaan. Verbeeldt ze zich de vreemde dingen die met haar gebeuren? De dreiging tegen Sara en haar familie wordt duidelijk als steeds blijkt dat er iemand is die koste wat kost iets van haar wil. Maar wat wil diegene? En waarom? Sara zoekt de antwoorden in het verband tussen de mysterieuze dood van haar vader en de documenten die ze in zijn kantoor heeft gevonden.

Mijn mening
Sara verhuist na de dood van haar vader naar Stockholm. Ze vindt een kleine kamer in een oud gebouw en een baantje in een eetcafé, waar de dagen erg lang zijn. Dan ontmoet ze Bella, een vrouw die haar een baan aanbiedt bij een pr-bedrijf. Het lijkt allemaal te mooi voor woorden. Een af en toe gebeuren er dingen die ze niet kan verklaren. Maar luistert Sara naar het stemmetje in haar hoofd? Op een dag vindt ze papieren in de lade van het bureau van haar vader en begint te lezen. Waarom heeft haar vader deze papieren verzameld en wat bedoelt hij met zijn aantekeningen?

Bloedspoor is een verhaal dat je vanaf de eerste bladzijde in een greep houdt. Een verhaal met een flinke dosis onderhuidse spanning. En hoe dieper je in het verhaal komt, des te meer je door wilt lezen. Want het opbouwen van spanning kan deze schrijfster wel.

Louise Boije af Gennäs heeft een schrijfstijl die mij wel bevalt. Hoewel ik daar eigenlijk niet van houd, is het boek geschreven in de ik-vorm. Alles wordt verteld vanuit Sara. Maar op de een of andere manier leest dit erg lekker weg. De hoofdstukken zijn lang, er zijn maar 12 hoofdstukken, maar ze zijn door middel van sterren onderverdeeld in paragrafen, soms kort, soms wat langer. Ook worden er stukken krantenknipsels beschreven, waardoor het onderzoek van haar vader steeds meer gaat leven.

Naarmate het boek vordert, spelen mogelijke ontknopingen een steeds grotere rol. Maar Louise Boije af Gennäs weet het tot het einde toe spannend te houden, met een enorme cliffhanger als toetje. De lezer krijgt niet op alle vragen antwoord, daarom is het ook een trilogie, maar je wordt absoluut klaargestoomd voor deel 2.

Spanning: 4,5
Plot: 4,5
Leesplezier: 4,5
Schrijfstijl: 4
Originaliteit: 4,5
Psychologie: 4,5

Ik geef Bloedspoor 4,5 ster en kijk heel erg uit naar het vervolg!

Leontine