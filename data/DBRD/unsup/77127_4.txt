Het belangrijke werk Fahrenheit 451 van Ray Bradbury (1920-2012) verscheen al in 1953 en was toen vooral een aanklacht tegen de steeds groter wordende macht van de tv - en entertainment industrie die het eigen denken van de mens steeds verder beperkt en centrale overheden ongekende macht gaf om het publiek te be√Ønvloeden. Dat deze boodschap in de huidige tijd nog steeds heel erg van toepassing is en alleen maar een grotere dreiging lijkt te worden, maakt dat deze Science Fiction roman bijna Real Fiction is geworden.

In een nabije toekomst zijn alle boeken, kranten, tijdschriften en overige gedrukte en geschreven woorden verboden. Het gaat zelfs zo ver dat de term "brandweerman" niet meer slaat op iemand die branden blust met water maar op iemand die juist branden sticht, met vuur, om al deze verboden materialen te vernietigen. Guy Montag is zo'n brandweerman en als we kennis met hem maken staat hij aan de vooravond van een grote ommezwaai in zijn leven. Twijfel was er al een tijdje maar de ontmoeting met het jonge meisje Clarisse en een zelfmoordpoging van zijn vrouw geven hem een laatste duw. Van uitvoerder van de wet wordt hij een vijand van die wet en moet hij letterlijk rennen voor zijn leven.

Waar andere romans die een dystopische toekomst schetsen vaak erg donker en pessimistisch zijn, zoals bijvoorbeeld 1984 van George Orwell, krijgen we in Fahrenheit 451 door de ommezwaai in het leven van de hoofdpersoon een wat optimistischere kijk op de toekomst voorgeschoteld. Het verzet waar Montag zich bij aan kan sluiten, staat nog maar in de kinderschoenen maar geeft al een hoopvolle blik naar hun plannen voor de toekomst waarin de overdracht van kennis een belangrijke rol moet gaan spelen.

Het is al 65 jaar geleden dat Bradbury dit boek schreef, maar hij had al een uitermate scherpe kijk op de toekomst. Het zal dan ook niet verbazen dat een aantal voor ons heel gewone technische zaken als oortelefoons en interactieve beeldschermen al in dit boek een grote rol spelen. Bradbury schreef een roman die de gemoederen nog steeds bezighoudt.