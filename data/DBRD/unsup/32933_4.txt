November is Movembermaand! Mannen laten een maand hun snor staan om geld in te zamelen voor onderzoek naar prostaat- en teelbalkanker. Auteur Arjen van Lith deed mee en hield in Mijn snor dertig dagen lang een dagboek bij van zijn reis naar mannelijkheid.
‘Mijn snor is als het leven zelf, en daarvoor bestaat geen generale repetitie.’ Vanaf het begin zet Van Lith de toon: een snor is zoveel meer dan alleen een paar haren op je bovenlip. Sterker nog, het roept vragen op die hij zichzelf niet eerder heeft gesteld. Vormt hij zijn snor, of vormt zijn snor hem? In welke historische context staat zijn snor? Welke invloed heeft zijn snor op het universum? Toch is het boek alles behalve een filosofische zoektocht om een antwoord te vinden op deze levensvragen. Van Lith is boven alles eerlijk, en vertelt op humoristische wijze hoe de haargroei op zijn bovenlip zijn zelfbeeld langzaam verandert.

Als trotse snordrager merkt hij al snel dat niet iedereen zijn enthousiasme deelt voor deze vorm van gezichtsbeharing. Zijn familie lacht besmuikt als hij met een donzig vlassnorretje op de verjaardag van zijn moeder verschijnt. Toch wordt hij ook geaccepteerd door mensen die hem eerder niet zagen staan. Er wordt nu wel naar hem geknikt als hij langs de moskee loopt: ‘Mijn hele leven lang ben ik een individualist geweest. Sinds ik een snor draag, is dat gevoel alleen maar sterker geworden. Niettemin kreeg ik na die geheime begroeting een warm gevoel van binnen: ik hoorde toch ergens bij’.

Daarnaast wordt je getrakteerd op de talloze hoofdbrekens die de verzorging van gezichtsbeharing met zich meebrengt. In welke vorm moet de snor geknipt worden? Hoe kan hij het best verzorgd worden? De ene dag pampert Van Lith zijn snor in een welnesscentrum, de andere dag hangen de haartjes er maar wat zielig bij na een avondje flink doorhalen. Een snor lijkt een eigen leven te leiden dat net zo veranderlijk is als het weer. Daarnaast wordt het persoonlijke verhaal voorzien van kleur dankzij enkele opvallende snorrenfeitjes. Wat gebeurde er met Wubbo Ockels toen hij zonder snor door het leven ging? Waarom komt in het Engels de uitdrukking ‘never trust a man with a moustache’ voor? Hoeveel mensen uit de top tien van Grootste Nederlanders Aller Tijden hadden een snor?

In Mijn snor geeft Van Lith de snor een podium. De scherpe observaties en humoristische insteek zorgen ervoor dat je altijd een glimlach op je gelaat houdt. Daarnaast steekt het alle mannen die deelnemen aan movember een hart onder de riem. Ook al word je door je omgeving niet altijd serieus genomen met bovenlipbeharing, laat je niet kennen!