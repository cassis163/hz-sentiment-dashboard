‘Ik leef in een wereld die ik niet ken’ vertelt het verhaal van Koos Markus, opgetekend door zijn dochter, Marjolijn Markus. Koos is een vitale, intelligente man die tot zijn 78e jaar een accountantskantoor heeft. Plotseling raakt hij verward. Hij doet zijn auto weg, vergeet afspraken, omzeilt gebeurtenissen en camoufleert vergissingen. Bovendien stopt hij abrupt met zijn zaak. Koos heeft Alzheimer.

Marjolijn Markus staat net zo abrupt voor het feit dat zij ineens mantelzorger is. Het leidt voor haar geen enkele twijfel dat zij de zorg voor haar dementerende vader op zich neemt en ze doet dat met liefde, passie en kennis. Markus neemt in deze nieuwe rol namelijk haar jarenlange ervaring in de gezondheidszorg mee.

“Koos start zijn computer op en is de inloggegevens van zijn bankprogramma kwijt. Ik merk dat hij hierdoor in de war raakt. Omdat ik weet waar die gegevens staan, help ik hem in te loggen en zie ik dat hij ruim achttienhonderd euro rood staat. Wat gaat er allemaal fout?”

Wat begon als een mailwisseling met familie om hen op de hoogte te houden van het ziekteproces van Koos, is uiteindelijk dit prachtige, invoelende boek geworden. Het boek bevat enerzijds tal van aangrijpende momenten en anderzijds biedt het inzicht in de ontwikkeling van dementie en hoe daar als naasten mee om te gaan.

“Als ik op een ochtend bij hem kom zie ik bruine voetstappen op de grond in de gang. Als ik goed kijk zie ik dat het ontlasting is. Het toilet zit helemaal onder. Ik duik de gangkast in om een emmer en schoonmaakmiddel te pakken. Koos komt de keuken in en vraagt: Moet je niet iets drinken?”

De wereld van Koos wordt allengs minder de zijne. Zijn ziekte draait de vader-dochter verhouding om. Markus weet hier op een prachtige en persoonlijke wijze over te verhalen. Je voelt de vele emoties die in dit hele proces langskomen. De hoogte- maar ook zeker de dieptepunten, het verdriet, de onmacht, het komt allemaal aan bod. De transparante en open manier waarop Markus haar verhaal doet, maakt dat het voor velen in een soortgelijke situatie tot steun zal zijn. Bovendien belicht zij met haar boek het feit dat mantelzorgers waarlijk onmisbaar zijn in onze huidige maatschappij c.q. het medische circuit.

“Die nacht neem ik een beslissing. Ik wil niet dat Koos sondevoeding krijgt of naar een ziekenhuis gebracht wordt. Ook wil ik niet dat, mocht dit nodig zijn, hij gereanimeerd wordt. Ik ken mijn vader heel goed en dit had hij nooit gewild. Als er geen kwaliteit van leven meer is, moet het ophouden.”

Haar transparantie in combinatie met haar fijne, warme schrijfstijl, maken dit boek tot een mooi en dieprakend geheel en ik raad het dan ook graag aan!

Over de auteur
Marjolijn de Jong-Markus (1961) werkt 25 jaar in de gezondheidszorg wanneer haar vader de eerste verschijnselen van dementie vertoont. Vanaf dat moment legt Markus zich vol passie toe op de zorg voor haar vader. Via mailberichten voorziet zij familie en vrienden van updates m.b.t. het ziekteproces van haar vader. Deze berichten vormden het idee voor dit boek.

Uitvoering
Uitgeverij De Brouwerij
ISBN10 9078905042
ISBN13 9789078905042 Paperback, 240 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/