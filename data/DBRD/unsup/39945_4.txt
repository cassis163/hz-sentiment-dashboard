Moeder en dochter hebben elkaar nodig, maar maken direct ruzie als ze samen zijn. Ze kunnen elkaar niet peilen en hebben het moeilijk om emoties met elkaar te delen. Marelle Boersma weet de dubbele dynamiek van aantrekken en afstoten tussen moeder en dochter heel goed te beschrijven. Josje wil graag voor haar moeder zorgen, maar door de chaos in haar hoofd wil dit nog al eens mislukken. Eerlijk gezegd kreeg ik soms echt de kriebels van Josje. Ze kwam bij mij met momenten ronduit psychopathisch over. Ze is heel erg druk, heeft woede-uitbarstingen en is erg manipulatief, maar tijdens het lezen kreeg ik gaandeweg ook medelijden met haar. Ze ligt duidelijk in de knoop met zichzelf en met de rest van de wereld. Een borderline-persoonlijkheid volgens mij?

Maar Josje is lang niet de enige die het moeilijk heeft met de wereld. Alle personages in het boek hebben zo hun problemen. Waar Josje beseft dat er iets mis is in haar hoofd, komt Myrna klem te zitten door haar fysieke aftakeling en haar toenemende hulpbehoevendheid.

Moederziel is een beklijvende thriller, waarbij je je als lezer - net als Myrna zelf - tot op het einde afvraagt wie nu te vertrouwen is en wie niet. Ik heb regelmatig met ingehouden adem zitten lezen, hopend op een goede afloop. Volgens mij zit hier wel een filmscript in! Ik vond het alleen een beetje jammer dat Myrna's oudste dochter Saar weinig bij het verhaal betrokken is.