Sarah Finch is onderwijzeres aan een meisjesschool in een voorstad van London. Op een dag verdwijnt de 12-jarige Jessica en haar lichaam wordt door Sarah in een park gevonden als zij aan het joggen is. De schok dat Jessica een van haar eigen leerlingen was en de verwoestende gevolgen die deze moord voor de ouders heeft, brengen Sarah terug naar een gebeurtenis die 16 jaar geleden plaatsvondt. Haar broertje Charlie verliet het ouderlijk huis en kwam nooit meer terug. De consequenties voor Sarah en haar ouders waren desastreus.

Het wordt problematisch voor Sarah als de politie verbanden gaat leggen tussen de twee gebeurtenissen. Is het toeval dat Sarah zo direct betrokken is bij de twee gebeurtenissen? Steekt er iets achter haar behulpzaamheid? Of is zij een verdachte?

Spoorloos is de debuutroman van de Ierse schrijfster Jane Casey. Debuteren is altijd lastig want wat de schrijver/schrijfster voor ogen staat, is niet altijd hetzelfde wat de lezer van het resultaat ervaart. Ik ben zoÂ´n lezer en wat mij betreft mag Jane Casey blijven; zij is er heel goed geslaagd een spannende en overtuigende misdaadroman te schrijven.

Naarmate het verhaal vordert geeft Jane Casey kleine stukjes informatie vrij die de lezer naar de oplossing kunnen leiden. En naarmate dit proces vordert, wordt het verhaal ook steeds gruwelijker. Het zit goed in elkaar en heeft heel veel wendingen en als je dan aan het einde denkt te weten wie de dader is, denk je toch verkeerd. En dat is essentieel voor een goede thriller.

Sarah en haar moeder worden neergezet op een manier die herkenbare personen van hen maakt. Mensen die getekend zijn door gruwelijke gebeurtenissen en de soms vernietigende gevolgen daarvan voor hun persoonlijke leven dag in dag uit ervaren. Het verhaal is vlot geschreven en leest gemakkelijk maar heeft toch diepgang. De ontknoping is onverwacht en redelijk spannend. De gebeurtenissen die in het verleden plaatsvinden worden door Jane Casey in de tegenwoordige tijd beschreven en wat zich vandaag de dag afspeelt in de verleden tijd. Dat maakt het onderscheid tussen wat er met Charlie enerzijds en Jessica anderzijds is gebeurd duidelijker en het verhaal wordt er krachtiger door.

Het liefdesleven van Sarah komt wat gekunsteld en onwerkelijk over en zij maakt ook een aantal fouten die haar gedrag wat ongeloofwaardig maken maar afgezien daarvan is Spoorloos een goeddoordachte en plezierig leesbare misdaadroman met een verrassende ontknoping. Wat mij betreft is het debuut van Jane Casey goed geslaagd.