Paul Auster is een meesterverteller en zijn verhalen zijn altijd prikkelend en bijzonder. Zo ook in dit boek, dat net als in zoveel andere boeken draait om een man die zich op het randje van de maatschappij bevindt. De hoofdpersoon, Jim Nashe, heeft namelijk een erfenis opgestreken en gebruikt dat om zijn baan op te zeggen en eindeloos Amerika te doorkruizen met zijn nieuwe auto. Tot zijn geld begint op te rakenâ€¦

Net op dat moment ontmoet hij Jack Pozzi, een begenadigd pokeraar, die denkt flink binnen te kunnen lopen bij een partij tegen twee buitenissige miljonairs, maar niet voldoende geld heeft. Jim Nashe is wel gecharmeerd van dit grofgebekte opdondertje en besluit zijn laatste geld in hem te investeren. Maar of dat verstandig is?

Het eind zal ik nog maar niet verklappen en overigens geeft deze korte samenvatting nog geen inkijkje in alle andere betekenislagen die Auster zoals altijd verweeft in zijn boeken. Maar hoe dan ook: dit is weer een kostelijk boekwerk van Auster, die inmiddels mijn favoriete schrijver is geworden. Geweldig!