In Blauwe maandag maken we kennis met psychoanalyticus Frieda Klein. Eén van haar patiënten, Alan, is geobsedeerd door kinderen met rood haar en sproeten. En toevallig is onlangs een jongetje met die kenmerken spoorloos verdwenen. Frieda schakelt de politie in en zet daarmee de levens van veel mensen op hun kop.

Ik vond Blauwe maandag een goed en spannend boek met een hoofdpersoon uit onverwachte hoek: een psychoanalyticus die voornamelijk in de hoofden van haar patiënten kruipt om te kijken waar hun problemen vandaan komen. Dat daarin heel wat schuilgaat, blijkt wanneer ze langzaam maar zeker en met hulp van nog meer onverwachte personages, zoals Josef de Oekraïense klusjesman, dieper doordringt in de geest maar ook in de levens van de mensen om haar heen. Af en toe irriteerde Frieda me mateloos met haar eigengereide gedrag, maar meestal boeide ze me met haar aparte kijk op mensen.
Nicci French is van plan een 8-delige serie rondom Frieda Klein te schrijven. De hoofdpersonen zijn geïntroduceerd en de kennismaking is wat mij betreft geslaagd. Op naar de volgende delen!