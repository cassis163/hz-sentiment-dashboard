Dit boek mensen... DIT BOEK! Gaat heen en lees het zo spoedig mogelijk! Wauw! Kippenvel over mijn hele lijf. Mijn hart klopte in mijn keel en adrenaline gierde door mijn lichaam tijdens het lezen. Gah! Hoe kan ik zoiets perfects omschrijven? Hoe kan ik uitleggen wat De Flirt allemaal met je zal doen? Ahh... Het duurde echt even voordat ik van dit verhaal bekomen was. Voordat mijn hartslag weer een beetje normaal was en ik weer rustig kon ademhalen... Want zoiets episch laat je niet gauw los en nu ik er weer aan denk begint mijn hart alweer sneller te slaan...

Dan te bedenken dat ik al een paar jaar geleden aan dit boek was begonnen, maar niet verder was gekomen dan een paar bladzijdes. Toen had ik het weggelegd en was er niet meer op terug gekomen. Niet te geloven dat ik zo'n geweldig verhaal bijna gemist zou hebben! Hoe vaak komt het namelijk niet voor dat je een boek moet wegleggen. Niet omdat het zo langdradig is, maar omdat het te spannend is. Omdat je al die emoties even niet meer aan kan. Omdat de tranen van frustratie in je ogen staan. Frustratie omdat jij je zo in het verhaal inleeft dat je net als de personages de moedeloosheid van de situatie ervaart? Dat je gewoon net als zij geen uitweg ziet en alleen maar morele steun kan bieden? Wensend dat alles anders was? Niet gauw, toch?

De Flirt was dat alles en meer. Veel meer. Het begon al goed doordat je in een compleet andere wereld wordt gegooid, waar je geen enkele regel of gebruik kent en niet weet wie vriend of vijand is. Want met elke bladzijde die je leest, verandert de stand van zaken. Keer op keer. Waar niet iedereen een vrije wil heeft, maar onderworpen is aan de wil van hun meesters. Stukje bij beetje laat Andrea Cremer echter op meesterlijke wijze je met deze werkelijk intrigerende wereld kennis maken. Geen homp info die je in een keer moet verwerken, nee! Integendeel, een feitje hier en een brokje informatie daar. Zo wist ze mijn aandacht meer dan te behouden, te vergroten en uiteindelijk een beetje te bevredigen. Want nog steeds weet ik niet alles, brand ik van nieuwsgierigheid en heb ik tal van onbeantwoorde vragen...

Het verhaal en de personages maken het plaatje, of in dit geval boekje ;) , compleet. Calla staat absoluut haar vrouwtje als hoofdpersonage. Zeker gezien de moeilijke beslissingen die ze op jonge leeftijd al moet nemen en het feit dat ze zal moeten kiezen tussen twee totaal verschillende jongens. Ren, aan wie ze haar hele leven al beloofd is en van wie haar bloed toch wel een beetje warm wordt en aan de andere kant Shay. Een vreemdeling met een onweerstaanbare aantrekkingskracht. Een keuze die verstrekkende gevolgen zal hebben... Ja, er zit weer een love triangle in, maar wacht! Deze is zo goed bedacht en uitgevoerd! Ik begreep volkomen de gevoelens van Calla. Hoe onmogelijk het was om de een boven de ander te verkiezen. Hoe ze heen en weer werd geslingerd tussen beide mannen en haar gevoelens. Haar onmacht... Eindelijk een liefdesdriehoek die werkt!


Conclusie
Tsja, ik kan nog wel meer voorbeelden gaan geven over hoe goed dit boek is, maar dan verklap ik misschien te veel. Dit is gewoon een boek dat je zelf moet ervaren. Dus: gaat heen en lees De Flirt! Dit boek is te geweldig voor woorden en zal je zelfs na het lezen nog in zijn greep houden. Een echte absolute aanrader! Ik ga nu naar de bib om het volgende deel te scoren. Ik wil antwoorden! Weten hoe het verder gaat en me weer kunnen verdiepen in dit epische avontuur!

Deze recensie verscheen als eerste op CarpeLibra.nl