Ik kende Elon Musk nog niet, maar dit boek heeft me ervan overtuigd dat hij zeker een wavemaker is: iemand die niet meedeint op de golven van een ander, maar ze zelf creëert. Iemand die de wereld verandert.


Musk Mania

Elon Musk, de man achter Tesla, PayPal en SpaceX, is de ultieme wavemaker: een leider die niet alleen meesurft op de golven van vernieuwing, maar ze het liefst zelf veroorzaakt. Aan de hand van vijf even waanzinnige als toepasbare succesprincipes ontrafelen Hans van der Loo en Patrick Davidson de magie van Musk en laten ze je zien hoe ook jij waanzinnige prestaties kunt realiseren.

Net iets te summier

Dit boek heb ik met interesse gelezen, maar echt pakken deed het me niet. Musk Mania is voornamelijk een aanrader voor de aanhangers van fanatieke wereldveranderaars als Steve Job. Hoewel ik zie dat hij een intelligente man was, vind ik hem net niet sympathiek genoeg om hem interessant te vinden. Zo is het ook met Elon Musk: hij mag dan geniaal zijn, het lijkt me sterk dat hij een gelukkig leven leidt.

De autobiografische gedeelten vond ik erg overheersen. Waar waren de haakjes naar analyses om de lezer wat bij te brengen? Het las als een voorbeeld zonder de theorie. De vijf principes worden steeds in één hoofdstuk behandeld. Dat wordt afgesloten met een Musk Mini-Masterclass met enkele vragen of hoe jij het zou doen. De overgang van Musks geniale uitvindingen naar wat ik zou doen, vond ik te groot. Het is gaaf waartoe hij in staat is, maar nu schrikte het af.

Gek is ook hoe tussen hoofdstuk 6 over principe drie en hoofdstuk 7 over principe vier ineens hogekwaliteitsfoto’s van Elon Musk en zijn uitvindingen te vinden zijn. Het is geprint op mooi papier en het biedt wel een extraatje, maar het had beter verdeeld kunnen worden over het boek. Nu komt het uit de lucht vallen en ik wist niet wat ik ermee moest, behalve gauw doorbladeren.

'Musk Mania' is een summier boekje dat vooral interessant is voor de fans van creatieve technologiegenieën zoals Steve Jobs.

(Deze recensie verscheen eerder op www.alexhoogendoorn.nl)