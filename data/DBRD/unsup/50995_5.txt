Eindelijk gaat Nikki op vakantie. Haar moeder houdt tot het laatst geheim waar ze heen gaan. Dat het een primitieve vakantie zal worden weet Nikki wel, maar het is een flinke domper als blijkt dat haar verwende nicht Jennifer ook meegaat. De drie jaar oudere puber heeft een flinke hutkoffer met kleding bij zich en vermaakt zich met haar mobiele telefoon en make-up. Haar hele houding is precies het tegenovergestelde van Nikki. Natuurlijk ligt Nikki ook liever aan een zonovergoten strand met een lekker sapje, maar de vakantiebestemmingen die haar moeder uitzoekt hebben altijd wel wat avontuurlijks.  

Het eiland in de Noordzee waar ze een week gaan kamperen, wordt het Verboden Eiland genoemd. Niemand, behalve de overheid, kent van zijn bestaan en voor het eerst mogen mensen kennismaken met de bevolking die zich altijd afzijdig heeft gehouden van de economie. Dat het een vreemde plaats is om op vakantie te gaan, dat weten de meiden wel. Maar daarnaast blijkt er iets helemaal niet in orde te zijn op het eiland. Kunnen Nikki en Jennifer erachter komen wat er gaande is? En kunnen ze de eilandbewoners redden?  

Zodra je de eerste pagina van Het Verboden Eiland gelezen hebt, zit je midden in het verhaal en kom je er pas weer uit na het lezen van de epiloog. Dit is vooral te danken aan de schrijfstijl. De tekst leest snel, doordat het maar weinig moeilijk woorden bevat waar je over struikelt. Dit is vooral voor de doelgroep (10-12 jaar) zeker goed te doen. Daarnaast geven de levendige dialogen en de ontbrekende saaie hoofdstukken de lezer geen excuus om het boek aan de kant te leggen.  

Het verhaal steekt bovendien ontzettend goed in elkaar. Twee totaal verschillende meiden zitten met elkaar opgescheept op een eiland waar van alles aan de hand blijkt te zijn. Het is mooi hoe schrijfster Helma Camp laat zien hoe Jennifer aan de mobiele telefoon verknocht is. Dit is iets wat ook in het dagelijkse leven steeds vaker gezien wordt. We kunnen bijna niet meer zonder al die luxe om ons heen. De tegenstelling tot hoe de mensen op het eiland leven is erg mooi weergegeven. Ook zonder al de luxe van onze hedendaagse economie zouden we kunnen overleven.  

In het verhaal zijn daarnaast ook de aspecten vriendschap en loyaliteit terug te vinden, naast het ontdekken van de eigen krachten en opkomende volwassenheid. Wil je voor een avond een boek verslinden? Dan is dit echt een aanrader. Een mooi en spannend verhaal van eigen bodem, dat tegelijkertijd belangrijke actuele themaâ€™s aansnijdt.