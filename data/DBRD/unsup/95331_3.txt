Ik weet nog steeds niet zo goed wat ik van De Krijtman vond. Het boek was naar mijn mening niet heel slecht, maar het was ook niet zo geweldig als ik in sommige lyrische recensies las. Gewoon een prima thriller, maar ik heb wel eens betere gelezen.

Wat ik vanaf het begin gelijk al vond is dat C.J. Tudor een beetje een Stephen King-achtige sfeer neerzet. Het deed mij een beetje denken aan It, maar dan in een stuk minder bladzijden. De vriendengroep, de zomer en dan het terugkijken op gebeurtenissen jaren geleden die nu weer terug lijken te komen. Pennywise vs. krijtmannetjes. Ik kon er niks aan doen tijdens het lezen, maar ik bleef deze boeken maar met elkaar vergelijken. Het verhaal is wel compleet anders, maar er zijn te veel elementen die met elkaar overeenkomen om de vergelijking niet te maken. Krijtmannetjes zijn wel een stuk realistischer dan een moordlustige clown overigens.

Op zich zit het plot uiteindelijk wel goed in elkaar. Sommige dingen zag ik al van mijlenver aankomen, maar er zaten aan het einde uiteindelijk wel nog een paar goede verrassingen die ik helemaal niet verwacht had. Toch had het allemaal nog wel iets beter uitgewerkt kunnen worden. Het hele boek gaat namelijk nogal traag, maar dan aan het einde als alle onthullingen komen, voelt het allemaal nogal als een informatie-overload en een beetje afgeraffeld. Het hele boek heeft al een beetje een beklemmend sfeertje, maar pas aan het einde komt de spanning echt naar voren en juist dat deel duurt naar mijn mening veel te kort. Dit was niet per se heel storend, want hoewel het verhaal traag ging, werd mijn nieuwsgierigheid wel constant gewekt en wilde ik doorlezen om te weten te komen hoe het verhaal zou aflopen.

De krijtman is een prima thriller, maar niet zo spannend als ik van te voren gehoopt had. Het grootste gedeelte van het boek gaat nogal traag en als het dan echt spannend wordt, gaan de gebeurtenissen ineens veel te snel. Het einde had wel wat meer uitgesmeerd mogen worden, maar het plot zit wel goed in elkaar, uiteindelijk worden alle puzzelstukjes bij elkaar gevoegd aan het einde. Dit boek is een prima boek als je op zoek bent naar een boek a la It, maar dan iets minder horror, een minder uitgewerkt plot, maar wel een stuk realistischer.