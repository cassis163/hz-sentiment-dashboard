‘Verraad’ berust deels op waargebeurde feiten. Alle personages zijn fictief. Het verhaal wordt verteld vanuit het perspectief van hoofdpersonage Sofie.

Het verhaal vertelt over Sofie Ventura. Ze heeft haar ouders al jong verloren en heeft geen partner. Om het gemis te compenseren stort ze zich op haar werk bij een grote drogisterijketen.
Als er een gewelddadige overval plaatsvindt, waarbij twee doden en twee zwaar gewonden vallen, verdenkt Sofie een van haar collega’s, omdat die al eerder geld heeft gestolen uit de kassa.

‘Ik maak je af als je niet meewerkt. Kutwijf.’
‘Jij ook! Op de grond!’

Haar verdenkingen blijken onterecht. Het rechtvaardigheidsgevoel en schuldgevoel wapenen Sofie om zelf op onderzoek uit te gaan en de onderste steen boven te krijgen.

Het verhaal is rommelig opgebouwd; het springt soms van de hak op tak. De hoeveelheid personages die opgevoerd worden duizelt mij. Bijna nergens vind ik diepgang, met uitzondering van de beschrijving van de overval.
Jammer dat al heel vroeg in het verhaal duidelijk is wie er met de overval te maken heeft.

De gruwelijke overval wordt in eenvoudige schrijfstijl levensecht beschreven, wat bijzonder knap is. De gedachtegang van Sofie wordt goed verwoord; alleen jammer dat deze wordt onderbroken door bijvoorbeeld: ‘Sofie schreeuwt het uit.’ Hierdoor lijkt het alsof Sofie een ander personage is.

‘Verraad’ geeft exact weer waar dit boek overgaat. Het vleugje romantiek komt als een welkome afwisseling.

Het verhaal heeft een open einde. De vrij lange epiloog vertelt hoe het twee maanden later met de diverse personages gaat en heeft nog verbijsterende en leuke ontwikkelingen. Misschien een idee om de epiloog mee te nemen in het verhaal?

Taalkundig en qua verhaallijn kan het allemaal net iets beter.

Sarah heeft zeker de potentie om uit te groeien tot een graag en veel gelezen auteur.

Toch een knap debuut; zeker omdat het verhaal deels is gebaseerd op eigen ervaring. Geen gemakkelijke opgave om dan weer alle herinneringen toe te moeten laten.



Schrijfstijl: 2 ½ ***
Taalkundig: 2 **
Verhaallijn: 2 **
Psychologie: 2 ½ ***