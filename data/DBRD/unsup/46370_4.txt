Hoe raak je in hemelsnaam verstrikt in een sekte? Je kunt toch gewoon nee zeggen of opstappen? In De Sekte van Mariette Lindstein wordt het al te goed duidelijk dat het niet zo eenvoudig is als het lijkt. Sofia Bauman, net afgestudeerd aan de universiteit, komt in aanraking met Franz Oswald en zijn levenslessen “Via Terra”. Maar wat begint als een mooie kans en uitzicht op een goede carrière verandert langzaam in een leven vol opofferingen. Wat volgt is een psychologische worsteling om te ontsnappen aan het eens zo rustgevende leven op het eiland Dimön.
Het verhaal wordt verteld door Sofia en wisselt af met korte cursieve stukjes door een tweede verteller. Dit laatste maakt het verhaal in het begin wat verwarrend, omdat pas rond pagina honderd duidelijk wordt wie er aan het woord is en hoe de vork in de steel zit.
Sofia geeft een goede inzage in het leven op Dimön, de bewoners en de charismatische leider Franz Oswald. Stukje bij beetje wordt je meegenomen in het web dat hij spint en zijn greep op zijn volgers. Uiteindelijk probeert Sofia aan zijn invloed te ontsnappen. De spanning wordt goed gedoseerd waardoor je tot de laatste pagina op het puntje van je stoel zit. Gaat het Sofia lukken of blijkt Franz zijn invloed verder te reiken dan gedacht?
De Sekte is deel een uit de Thrillertrilogie en het debuut van Mariette Lindstein. De trilogie is gebaseerd op haar eigen ervaringen binnen de Scientology, waar zij zevenentwintig jaar deel van uitmaakte en waar zij opklom tot rechterhand van leider David Miscavige. Deel twee De Sekte Herrijzenis wordt in februari 2018 verwacht en staat met stip op mijn boekenwenslijst.