Ik ben heel enthousiast over dit boek. Het biedt veel ontwikkeling, veel achtergrond en menselijke verhalen. Het plot is verrassend. De rol van de kerk vind ik ook goed beschreven. Goede titel ook. Heeft betrekking op de huidige personages maar evengoed op de historische informatie en de manier waarop de kerk informatie gefilterd heeft. Ik vind het een origineel plot als het gaat om de rol van vrouwen die door de kerk klein is gehouden en dat de personages dat aan de kaak willen stellen. Daarmee is Het negende gebod een geloofwaardige, hoogstaande thriller met internationale allures en veel historische en maatschappelijke context.


Het boek had de hele tijd mijn volle aandacht. Er gebeurde veel en de schrijver gaf veel achtergrond, informatie, maar ook actualiteit, zodat je vol in het boek bleef zitten. De schrijfstijl van Chris is goed. Soms vraagt het wel wat van je concentratie door bepaalde woordkeuze, bijbelteksten en de historische brieven die dan een iets andere stijl hebben, maar voor het verhaal zeker wat toevoegen. Soms was het ook leuk om een beeldende beschrijving te lezen zodat je a.h.w. een stukje film zag.


In het begin moest ik even wennen aan de personages. Het wisselde wat snel, maar wel op een goede manier, zodat je al snel in de opbouw van het verhaal zat. Het begon met een moord in de proloog. Geen idee wie, wat of waarom. Dat helpt al in het opbouwen van spanning. Daarna wordt vanuit een antiquariaat een historische brief aangeboden en worden drie potentiele kopers uitgenodigd. De verkoopster blijkt een geheime agenda te hebben. Daarna vallen we midden in de scene ten tijde van de Romeinse strijdploegen, zijnde een filmsetting waar de hoofdpersoon Esther scenerioschrijver is (net als de schrijver). Op dat moment is nog niet voor te stellen hoe de schrijver dit tot 1 verhaal kan schrijven, maar dat lukt hem zeker. Het verhaal is goed opgebouwd en ontwikkelt zich verrassend. Het einde had ik niet zien aankomen, of eigenlijk de 3 eindes niet. De rol en daden van Naira zijn verrassend, maar de uitwerking van de film op het einde ook.