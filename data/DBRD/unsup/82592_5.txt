De schoonheid van de leugen, het laatste deel van De Vliegenvanger trilogie is een boek in zes delen. Elk deel is voorzien van een toepasselijke titel of gedicht en de genummerde hoofdstukken zijn onderverdeeld in paragrafen die starten met het teken voor omega Ω. Omega is de 24e en laatste letter van het Griekse alfabet.
De schoonheid van de leugen vertelt het verhaal van de Vliegenvanger tot de laatste letter...

De delen uit de Ravelli-trilologie zijn afzonderlijk en in willekeurige volgorde te lezen. Ze zijn echter met elkaar verbonden door een rode draad die langs vier generaties haar weg vindt.

Voor in het boek lees je:
'Mijn naam is M. Ravelli. Ik ben bedrogen. Twee mannen hebben mijn naam gestolen. Hun verhaal heb ik verteld. Nu is het tijd om de sluier van mijn eigen leven te lichten.'
Op dat moment weet je nog niet wie deze M. Ravelli is, maar even later stelt deze zich voor aan Olivia.
'Mijn naam is Martha Ravelli. Mijn wieg stond in San Virello, onder de zwarte luifel van de maffia.'

Het is wederom een heerlijk verhaal om je helemaal in te verliezen.
Dit derde deel van de trilogie neemt je mee over de wereldbol. Je reist van Friesland, via Italië naar Tanzania. De beschrijving van Tanzania, het land waarin Olivia Ravelli opgroeit is zo goed getroffen dat je het voor je ogen ziet verschijnen en de lome warmte voelt.

Olivia neemt zich op zeer jonge leeftijd voor om schrijfster, piloot en niet perse op de allerlaatste plaats, gelukkig te worden. De eerste twee voornemens worden beloond wanneer haar eerste roman een bestseller wordt en zij een F-16 gevechtsvlieger wordt. Samen met haar beste vriendin Deborah voeren ze gevaarlijke missies uit.
Olivia groeide op in Tanzania, waar barones Helga von Bissacker de rol van excentrieke tante op zich nam en Olivia echt leerde leven.
Een vrouw als barones Helga zou verplicht moeten worden in het leven van elk meisje. Dat zou heerlijk zijn!

Olivia weet wat ze wil, maar liefde laat zich niet dwingen. Wanneer ze Helga vertelt over het verlies van haar grote liefde Roberto, wordt het haar bijna te veel.
'Hij was de liefde van mijn leven. Zoiets voel je meteen. God, wat hield ik van die man. Ik ben nog nooit zo gelukkig geweest. En plotseling was het over. Een bermbom in Afghanistan.'
Hij heeft nooit kennis kunnen maken met hun zoon Giovanni; Roberto overleed voordat hij geboren werd. Giovanni groeit op bij de vader van Olivia en zijn nieuwe echtgenote omdat Olivia steeds onderweg is.

De wereld wordt opgeschrikt met de boodschap dat Al Jihad een terroristengroep die vooral actief is in Somalië, ruim honderdvijftig kinderen vasthoudt in een voormalig schoolgebouw.
Wanneer Olivia en Deborah op weg zijn om precisieaanvallen uit te voeren met als doel een reddingsoperatie vanuit de lucht te ondersteunen, wordt de F-16 van Olivia neergeschoten. Ze wordt gevangengenomen door een Somalische terreurgroep.
Zonder zich twee keer te bedenken gaan de Joodse Deborah en de Duitse Helga over tot actie en hullen zich in boerka's om Olivia te bevrijden.
De vriendschap van deze drie vrouwen gaat heel ver.

In dit laatste deel, vol spanning en humor, komt Olivia uiteindelijk in contact met haar grootvader, de legendarische Vliegenvanger.
Zijn motto was: 'Een dag niet gelogen, is een dag niet geleefd.'
Voor hem was het steeds De schoonheid van de leugen die belangrijk was.