Het beste van Adam Sharp is het derde boek van Graeme Simsion. Hiervoor schreef hij twee boeken over een man met autisme, die op zoek gaat naar de liefde. Dit boek gaat ook over een zoektocht naar de liefde, maar dan naar een verloren liefde.
Adam is getrouwd en tevreden met het leven dat hij leidt, totdat hij een mailtje krijgt van een vrouw uit Australië; Angelina. Tweeëntwintig jaar geleden heeft hij daar voor een korte periode gewoond en hebben ze een relatie gehad. Door deze mail wordt Adams leven volledig op zijn kop gezet. Hij gaat terug naar het verleden en raakt weer verliefd op haar.
Hij verbreekt zijn relatie met Claire en gaat, op uitnodiging van Angelina, een week naar het vakantiehuis van Angelina en haar huidige man, Charlie. Hier ontstaat een merkwaardige driehoeksverhouding. Gaandeweg wordt duidelijk wat er zich allemaal in de levens van Adam, Angelina en Charlie afspeelt. Waarom zijn de keuzes gemaakt in het verleden en wat voor consequenties hebben ze op hun huidige levens? Dit wordt allemaal op een leuke manier gekoppeld aan verschillende songteksten.
Het verhaal mag wat mij betreft wel iets minder voorspelbaar zijn; het eindigt zoals je ook verwacht dat het zal eindigen. Aan de andere kant wekt het zeker de nieuwsgierigheid naar wat er nu precies is voorgevallen.