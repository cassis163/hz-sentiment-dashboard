De roze omslag met op de voorkant een mond die lijkt te happen naar een roze kralenketting doet mij meer aan een erotisch boek denken, maar de tekst op de achterkant legt uit dat het om een verstopte oester gaat die de mooiste parel van je leven zou kunnen zijn. Voor mij te cryptisch, maar de rest van de tekst van de achterflap sprak mij wel aan - “Périne Monte die aan het begin van haar eigen glossy Pearls staat en daarvoor alles wil laten wijken”

We maken in hoofdstuk één kennis met Périne. Zij heeft een zeer belangrijke zaak aan haar hoofd: haar gloednieuwe Glossy op de kaart zetten! Ze lijkt hard, maar ondertussen is Périne toch heel zorgzaam naar haar collega’s en hun kinderen. De relatie met haar vriend Menno heeft ze verbroken, omdat hij niet bij de lancering van Pearls aanwezig kon zijn. Périne laat zich dan, naar mijn gevoel, erg makkelijk door een andere man inpalmen. Hierin komt ze heel naïef over, terwijl ze toch zo’n harde zakenvrouw zou zijn? Dit voelt niet helemaal logisch.

Gaandeweg komt Périne er toch achter dat er meer zaken in het leven belangrijk zijn, parels die gekoesterd moeten worden, zoals relaties met collega’s, partner en familie.

Een verhaal dat lekker wegleest, vanwege de Glossy wordt kleding wat uitgebreider besproken dan gebruikelijk, maar dat past gewoon goed in dit verhaal. De hoofdstukken beginnen met een zwierige hoofdletter en eindigen met een grappig symbool. Af en toe een brief op appje in een ander lettertype en zelfs een bedreiging aan het adres van Périne. Dat zijn van die opvallende dingetjes waar ik van houd! De hoofdstukken zijn kort waardoor je zo een heel eind weg leest. Een leuk boek, voor mij een lekker tussendoortje, even wat luchtigs na al de thrillers waar ik ook dol op ben. Een pareltje van 4 sterren.