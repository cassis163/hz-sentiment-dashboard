De veertienjarige Teresa verruilt haar woonplaats Turijn in de zomervakantie steevast voor het Zuid-Italiaanse dorpje Speziale. Wekenlang brengt zij samen met haar vader de vakantie door bij oma van vaderszijde. De dagen zijn lang en saai, totdat Teresa kennismaakt met de drie buurjongens, Nicola, Tomasso en Bern. De laatste twee zijn ondergebracht bij Nicola’s streng religieuze ouders. De vier trekken met elkaar op van zonsopgang tot zonsondergang. Teresa voelt zich vooral aangetrokken tot de introverte Bern. Toch groeien de tieners na verloop van tijd uit elkaar.

Op zeker moment overlijdt oma en laat zij haar huis na aan Teresa. Als zij terugkeert naar Speziale blijkt dat Nicola’s ouders zijn vertrokken en hun huis min of meer is gekraakt door Tomasso en Bern. Nicola is elders gaan studeren, een aantal andere jongeren heeft zich bij de ‘krakers’ gevoegd. Onder hen twee rabiate milieuactivisten. Teresa sluit zich aan bij de leefgemeenschap. Haar relatie met Bern bloeit weer op en uiteindelijk blijven zij samen, op zeker moment getrouwd en wel, achter.
Als Teresa maar niet zwanger wordt, en Bern als geen ander verlangt naar een kind, komt de relatie onder druk. Zij zoeken uiteindelijk hun heil bij een kliniek in de Oekraïne. De verwijdering tussen de twee is echter niet meer te stoppen.

De milieuactivisten hebben vernomen dat een oude olijfboomgaard gekapt zal worden. Zij besluiten tot radicale actie over te gaan, met fatale gevolgen, waarbij eens te meer duidelijk wordt hoezeer de vier personen uiteen zijn gegroeid. Met letterlijk fatale gevolgen.

'De hemel verslinden' is wederom een ijzersterk Giordano-werk. Als enige minpunt kan worden vermeld dat je niet kunt stoppen als je eenmaal begonnen bent met lezen. Niet aan beginnen als je de volgende dag vroeg moet werken!