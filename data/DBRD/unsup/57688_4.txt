Hels, de zinderende zomerthriller komt langzaam op gang maar daarna breekt de hel los! Marcella Kleine en Marjolein vd Gaag hebben begin van dit jaar plannen gemaakt om samen een thriller te schrijven en dat is goed uitgepakt. Het hele verhaal loopt vloeiend in elkaar over, dat de schrijfsters een klik hebben en hun schrijfstijl matcht is goed te merken.
Twee jonge meiden, Martine en Jessica kennen elkaar van de hotelschool in Maastricht en gaan in de zomer in een hotel in Scheveningen werken. Ze zien het al helemaal voor zich, zon, zee en een bruisend nachtleven met woest aantrekkelijke mannen. Het begint goed, er is zon, zee en de mannen zijn er ook. Een stemmetje waarschuwt ze dat het eigenlijk te mooi is om waar te zijn.
Er komt een schaduw over hun uitbundige leventje als er in de duinen het lichaam van een jonge vrouw wordt gevonden. Haar vriendin is spoorloos verdwenen. De beide meiden werkten ook in het hotel waar Martine en Jessica hun vakantiewerk doen.
Martine en Jessica zijn beiden behept met een rugzakje, de zus van Martine is bij een verkeersongeluk omgekomen en de dader is doorgereden. Jessica wordt emotioneel verwaarloosd door haar ouders en hunkert naar liefde. Ze zijn kwetsbaar en twee mannen weten hun zwakke plek te vinden en maken hier misbruik van. Martine en Jessica zijn daarnaast ook wat naïef. Al snel komen ze in een nachtmerrie terecht.
De thriller is afwisselend geschreven vanuit het perspectief van Martine en Jessica met af en toe een cursief geschreven stuk tekst vanuit de dader. In het begin kabbelt het allemaal een beetje en leer je de vrouwen kennen maar daarna word je meegesleurd in het verhaal en wil je nog maar één ding, doorlezen en weten wie hier een vuil spelletje speelt. De schrijfstijl is soepel, prettige zinnen en een verhaal wat pakt. In de epiloog kom je nog even voor een verrassing te staan. Het zit net even anders als ik gedacht had.
De cover is opvallend mooi, twee gezichten in het schijnsel van vuur, uitstekend passend bij deze thriller. Een schrijversduo dat vaker van zich mag laten horen.