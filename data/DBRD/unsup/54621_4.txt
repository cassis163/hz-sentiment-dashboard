Dat rijkdom en succes geen garantie tot persoonlijk geluk zijn of zaligmakend, dat ervaart auteur Linda Conrads de afgelopen jaren zelf, dag in, dag uit. Nadat ze op een haar na aanwezig was bij de moord op haar zus en de vermeende dader in de ogen heeft gekeken bij de vondst van haar zus, leeft ze als een kluizenaar. Ze komt niet buiten en onderneemt sociaal gezien niets. Haar wereld is sinds de moord op haar zus onherstelbaar veranderd, ze heeft nachtmerries en het achtervolgt haar dagelijks. Wanneer ze op tv ineens een bekend gezicht meent te herkennen, dat van de moordenaar, staat ze op scherp. Zijn gezicht zal ze nooit vergeten en ze raakt totaal in shock. Omdat ze tijdens het politieonderzoek destijds naar de moord op haar zus ook niet serieus werd genomen en hem niet heeft kunnen laten oppakken besluit ze het nu over een andere boeg te gooien. De man blijkt een programma te presenteren en omdat Linda voor al haar lezers en fans een groot mysterie is maakt ze van dat gegeven gebruik. Ze besluit zichzelf te laten interviewen en een val op te zetten, voor hem! Maar Linda is in de afgelopen jaren natuurlijk wel wat wereldvreemd geworden en de vraag is dan ook of ze in staat zal blijken geraffineerd genoeg te werk te kunnen gaan om dit plan te laten slagen.

‘De val’ kent een zeer originele invalshoek. De wraak van een nabestaande is niet geheel vernieuwend maar in dit boek is er voor een vorm gekozen die het wel origineel maakt! Vooral het feit dat Linda al die jaren niet meer buiten haar veilige cocon is gekomen en zich daardoor van de wereld heeft vervreemd qua dagelijkse zaken, maken haar daden wel heel impulsief en verrassend. Om de moordenaar in de val te lokken bedenkt ze een plan, en dat is duidelijk onderscheidend te lezen in het boek. Het kent daardoor twee verhaallijnen, die van haar fictieve wereld, waarmee ze de moordenaar lokt, en haar werkelijke wereld waarin ze haar plan smeedt en elke dag strijd heeft met haar verdriet en trauma. Haar fictieve wereld is deels toch werkelijkheid want precies die wereld bevat de ingrediënten die de geplande val compleet maakt, namelijk wat vroeger is gebeurd. Ze hoopt op die manier herkenning te kweken bij de dader en hem zo uit z’n tent te lokken. Door voor deze opzet te kiezen slaat de auteur twee vliegen in een klap. Jij als lezer komt beetje bij beetje te weten wat er is voorgevallen én de moordenaar voelt het vuur steeds dichter aan zijn schenen. Een mooie manier van ‘onschuldig en naïef’ iemand in de val lokken. Maar zo onschuldig is Linda natuurlijk niet, ze is uit op wraak. Maar is wat Linda zich meent te herinneren ook wat er werkelijk is gebeurd?

De auteur weet plotwendingen te creëren waardoor je gaat twijfelen. Zou het? Of toch niet? Linda komt ook niet altijd even zeker van haar zaak over en dat doet de spanning absoluut goed. De spanningsboog is wellicht niet tenenkrommend maar wel continu aanwezig. Het samenspel voelt aan als een kat en muisspel en de twee draaien om elkaar heen en dagen elkaar uit. Wie lokt er nou wie in de val?

Dit boek valt duidelijk onder de noemer psychologische thriller. Er worden spelletjes gespeeld, je wordt op het verkeerde been gezet, je wordt voor de gek gehouden en jij niet alleen. En het mooie is, is dat je lang niet weet niet wie er nou gelijk heeft of niet. Knap geschreven en mooi gebracht. Ook de verschillende lettertypes waardoor duidelijk onderscheid zichtbaar is in de verhaallijnen verdient lof, dat leest zo prettig en houdt het leestempo erg hoog. Het boek leest rap weg en dat komt zeker ook doordat de schrijfstijl erg vlot is en er geen gecompliceerd taalgebruik is. Daardoor is ‘De val’ voor iedere lezer die van een goed opgezet spannend boek houdt of thrillerliefhebber is een echte must en maakt dit debuut tot een ware aanrader.

4,5 sterren