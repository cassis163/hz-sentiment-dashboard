OVER DE INHOUD:

Het boek begint met een proloog waarin Ria onder andere vertelt wat haar boodschap aan de lezer is.

Haar verhaal begint in juli 2010 en eindigt in december 2015 en wordt verteld in zestien korte hoofdstukken.

Ria voelt zich al geruime tijd moe, heeft verschillende lichamelijke klachten. Als ze op haar werk wordt overgeplaatst naar een andere afdeling, is dat de druppel die de emmer doet overlopen. Ria heeft een burn-out. Ze belandt in een diepe crisis, waarbij ze soms twijfelt aan haar bestaansrecht.

Ze zoekt hulp bij diverse hulpverleners waaronder een osteopaat. Uiteindelijk blijkt dat ze het meeste baat heeft bij sjamanisme. Sjamanisme is een techniek om contact te maken met de onzichtbare of spirituele wereld. Sjamanisme gaat ervan uit dat alles een ziel heeft en in essentie dezelfde energie is. Dit geldt niet alleen voor bijvoorbeeld bomen, dieren en mensen, maar ook voor natuurwezens in de onzichtbare wereld. Sjamanisme is een manier van leven door innerlijke groei en bewustzijn. Het kijkt naar de totaliteit van het leven en vanuit een ander oogpunt dan een arts dit normaliter doet. Het sjamanisme wordt geleid door een sjamaan, die vanuit zijn spirituele kracht het genezingsproces op gang brengt. Hij probeert psychologische, medische en sociale aspecten op een natuurlijke manier weer in evenwicht te brengen.

Maarten is een sjamaan en Ria roept zijn hulp in. Hij blijkt een zielsverwant te zijn. Met zijn hulp maakt Ria een innerlijke reis om bij zichzelf te komen, los te laten en de kleine Ria, het kind van toen, toe te laten en later te omarmen. Een pijnlijke, eenzame en emotionele reis. Tijdens deze reis heeft ze de ene na de andere droom, die Maarten haar uitlegt. Visioenen krijgen betekenis. Haar hele lichaam doet pijn. Ze zet door, omdat ze haar zielsplan wil verwezenlijken, haar taak hier op aarde wil vervullen én ze weet zich gesteund door Maarten.

Na twee jaar in behandeling te zijn geweest bij Maarten durft ze hem pas haar volle vertrouwen te geven. En dan vanuit het niets stopt Maarten met de behandelingen. Ria begrijpt er niks van. Waarom is Maarten plotseling gestopt, wat is er aan de hand? Krijgt ze antwoord op haar vragen? Lukt het Ria om haar innerlijke reis alleen af te maken? Groeit haar bewustzijn en zelfvertrouwen? Hoe gaat het met haar zielsplan?

Ik vermoed dat ik weldra eindelijk eens ga kunnen zien waar ik naartoe reis. Ik kijk verlangend en nieuwsgierig uit naar die nieuwe wereld.

MIJN MENING:

Ria schrijft op een natuurlijke en vlotte manier over haar innerlijke reis, waarbij haar kracht voelbaar is. Ze gaat geen enkele emotie of gedachte uit de weg. Ze laat zien wat het verleden en met name onveilige, liefdeloze kinderjaren en onderdrukte talenten met je kunnen doen op latere leeftijd.

Er wordt een goed beeld geschetst van het karakter van het kind én de volwassen Ria. Situaties en gebeurtenissen worden dusdanig goed beschreven, dat in-en meeleven vanzelf gaan. Tijdens het lezen wordt duidelijk dat de geest veel invloed heeft op het functioneren van ons lichaam. Waarom het zo moeilijk is om terug te keren naar je ware Zelf. Haar verhaal zet aan tot nadenken, geeft vertrouwen en inzicht. Is er meer op deze aarde dan dat we denken?

Dit is een ontroerend, boeiend boek vanuit de gevoels- en beleefwereld van Ria geschreven. Open en eerlijk vertelt ze haar verhaal met een duidelijke boodschap. Spiritualiteit, dromen en visioenen zijn hierbij belangrijke componenten.

Een vrouw die te lang zwijgt, ook al heeft ze veel veerkracht, wordt een uitgeputte vrouw.