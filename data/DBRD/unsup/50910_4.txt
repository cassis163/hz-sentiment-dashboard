Corine Hartman timmert aardig aan de weg als thrillerschrijfster. Na haar debuut in 2007 met Schone kunsten is haar oeuvre inmiddels flink gegroeid. En niet zonder succes, de triomfen stapelen zich op. Zo won zij begin dit jaar geheel terecht de Crimezone Thriller Award 2011 voor Beste Nederlandstalige Thriller met Als de dood en werd zij door lezend Nederland uitgeroepen tot beste Nederlandstalige thrillerschrijfster van België en Nederland. Haar nieuwste boek, Stormvloed, bewijst dat het allemaal niet voor niets is: Hartman levert wederom een spannend en aangrijpend verhaal af.
Een kasteel in het glooiende heuvellandschap onder de rook van Maastricht vormt het decor van Stormvloed. Op het buitenterrein van het kasteel wordt een lijk gevonden. De dode man is lid van 'De Verlichting', een religieuze commune die in het kasteel gehuisvest is en onder leiding staat van de bezielende Jesjoea. De leden geloven in een naderende zondvloed en een verlicht leven erna. Het heeft alles weg van een moord en er wordt een onderzoek gestart waarbij alle leden van de commune worden verhoord. Als blijkt dat een vrouwelijk lid wordt vermist, wordt alles op alles gezet om de dader te vinden.
Het gezin van Vonne Hollmans bevindt zich in het centrum van dit alles. Haar man Rudi – die door een ongeneselijke ziekte niet lang meer te leven heeft - leidt het onderzoek. Zoon Mathias maakt deel uit van het onderzoeksteam en dochter Nadia is een van de leden van de commune. De familie besluit tijdens het onderzoek in het kasteel te gaan wonen, met alle gevolgen van dien. De voorspelde zondvloed komt steeds dichterbij en lijkt alles te maken te hebben met de mysterieuze moord.
Stormvloed is deels geschreven vanuit ik-figuur Vonne Hollmans. Zij is een boeiend karakter, prachtig neergezet. Haar beschermende karakter wordt schitterend beschreven, waardoor de lezer haar handelen in bepaalde situaties kan begrijpen. De vrees dat haar gezin iets zal overkomen, ligt ten grondslag aan de beslissing om tijdelijk in het kasteel in te trekken. Dat zij hierbij haar eigen emoties opzijzet, is voor haar meer dan logisch. Het verhaal wordt af en toe onderbroken met brieven van Vonne aan haar dochter, geschreven in een periode na het werkelijke verhaal. Deze brieven vormen een prettige afwisseling en geven net dat extra beetje spanning waar een goede thriller zich mee onderscheidt.
Het verhaal is volledig in balans en het hoge niveau wordt gedurende het hele boek vastgehouden. De plot draait voornamelijk om de emoties in het gezin Hollmans, met als subplot het onderzoek naar de moordenaar. De spanning zit in deze emoties en in de hartverscheurende dingen die de familie treft. Wie is de dader? Wat is hij nog meer van plan? En welke rol speelt de familie Hollmans hierin? De verhaallijnen vloeien op het eind samen, waarbij ook de betekenis van de brieven duidelijk wordt. Het einde zal voor eenieder verrassend zijn.
Religieuze sekten en de voorspelling van het einde der tijden zijn veelbeschreven thema’s in thrillers, maar Hartman schrijft een uitermate boeiend en ontroerend verhaal. Ze heeft het punt bereikt waarbij iedere thrillerliefhebber blindelings een boek van haar mag kopen, want ze bewijst eens te meer over een uniek schrijftalent te beschikken. Corine Hartman is hot!