Het is feest! Nijntje doet haar mooiste jurk aan, de kamer is versierd, er is taart, limonade en ander lekkers en er zijn cadeautjes. Nijntje en haar vriendjes leven zich uit in een verkleedpartij en dansen de hele middag!
Zo passeert alles wat je op een kinderfeestje kan verwachten de revue; door de heldere kleuren van de zwart omlijnde illustraties in de bekende Brunastijl en de blije gezichtjes spat de vrolijkheid ervan af. Op de linkerpagina’s wordt steeds iets in eenvoudige bewoordingen verteld, terwijl op de rechterpagina’s daarover een vraag wordt gesteld met een keuzemogelijkheid in de afbeeldingen. Zo wordt het voorlezen vanzelf interactief.
De grote ronde, kartonnen uitgave in vrolijk geel heeft het formaat van een bord.
Feestelijke uitgave voor vanaf 2 jaar .