Popster Brigitte Friends vraagt aan schrijver Jens Jameson om haar biografie te schrijven.
Al gauw blijkt echter dat Brigitte vooral geïnteresseerd is in haar vader, van wie ze de identiteit niet kent. Jens zijn zoektocht leidt naar Brigittes geboorteland Nederland. Daar ontmoet hij de onderzoeksjournalist Esther die de opdracht krijgt Jens te helpen. In het begin is Esther hier niet blij mee want ze is bezig met haar eigen onderzoek. Rockster Steve Demood zou zelfmoord gepleegd hebben naar aanleiding van zijn faillissement. Maar is dit wel zo en welke rol speelde TMC (The Music Company) die de financiën van Steve Demood regelde?
Beide onderzoeken leidden naar Hamburg waardoor Jens en Esther besluiten samen te werken.
In Hamburg wordt Jens bijna vermoord en hij besluit tot het uiterste te gaan om te ontdekken wie de waarheid rond Brigitte Friends vader wil verbergen. Hun onderzoeken brengen hen dichter tot elkaar en ze worden een koppel. Maar is hun liefde bestand tegen de mysteries die hen naar Londen, Barbados en Mallorca brengen?

Het boek heeft me aangenaam verrast. Nederlandstalige schrijvers liggen me niet zo, maar deze schrijver heeft een leuke en vlotte stijl. Er zijn 2 verhaallijnen in het boek die mooi samenvloeien. Als lezer ben je nieuwsgierig naar het vervolg en wil je weten of Jens uiteindelijk de biologische vader van Brigitte vindt. Daarnaast krijg je ook informatie over de vaak ondoorgrondelijke financiële structuren die bedrijven hanteren. Je wilt dat Esther de waarheid achterhaalt.
Er zat veel actie en spanning in het verhaal. Voor mij is het soms ongeloofwaardig dat Jens en Esther maar hun charme hoeven te gebruiken om iets gedaan te krijgen. Daarnaast weet Jens altijd precies op welke plaats hij moet zoeken om iets te vinden en de kleinste hint zoals een telefoonnummer leidt naar nieuwe landen en nieuwe verdachten.
Geen hoogvlieger, maar een leuk ontspannend boek. Ik ben alvast nieuwsgierig naar deel 2 van de trilogie.