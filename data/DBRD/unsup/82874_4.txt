De Amerikaanse auteur James Patterson voorstellen is tegenwoordig amper nodig. Voor de lezers die hem niet kennen: volgens Time Magazine is hij 'the man who can't miss.' Naast het schrijven houdt hij zich bezig met een project om kinderen aan het lezen te krijgen. Als resultaat daarvan stond hij tegelijkertijd op nummer 1 in de volwassenen- en kinderbestsellerlijsten van de New York Times. Kill Alex Cross is het recentst vertaalde boek uit zijn serie rond rechercheur Alex Cross.
Kill Alex Cross begint in een ijltempo met de ontvoering van de kinderen van de Amerikaanse president Edward Coyle, Ethan en Zoe. Alex Cross, rechercheur bij de politie van Washington DC en held van dienst, wordt moedwillig buiten de kern van het onderzoek gehouden, o.a. door de Secret Service en de CIA. Ogenschijnlijk los van deze gebeurtenissen wordt Washington DC geconfronteerd met terroristische aanslagen, zoals de aantasting van het drinkwater, de moord op 2 politieagenten, een verijdelde aanslag met gifgas en de bomaanslag op de minister van Buitenlandse Zaken. De inlichtingendiensten verdenken de moslimorganisatie Al Ayla (De Familie), maar tasten voor de rest in het duister. Ondertussen raakt Alex Cross persoonlijk betrokken bij het onderzoek naar de ontvoerde presidentskinderen: de first lady gelooft namelijk dat hij, door de gebeurtenissen uit zijn verleden, de meest geschikte persoon is om haar kinderen te zoeken. En dus moet Alex, in een door paranoia geteisterd Washington, op zoek naar Ethan en Zoe. Zijn onderzoek draait rond de al dan niet bestaande link met de terreuraanslagen. Tussendoor moet hij ook nog zijn mannetje staan in het dagelijkse leven, te midden van zijn gezin.
Kill Alex Cross werd door James Patterson geschreven met zijn gebruikelijke vlotheid, flair en het gebruik van cliffhangers. Zoals zijn andere boeken uit de deze serie is ook Kill Alex Cross een echte pageturner, en is daardoor laagdrempelig genoeg voor lezers die zich voor de eerste maal wagen aan deze serie.
Het is kernmerkend voor James Patterson dat de lezer het boek beleeft vanuit het standpunt van Alex Cross. Maar door Pattersons aparte vertelstijl heeft de lezer toch het gevoel het verhaal vanaf de zijlijn te ondergaan. Fans van Alex Cross komen dus niet voor verrassingen te staan. Het actuele thema maakt het boek ook aantrekkelijk voor lezers die nog niet vertrouwd zijn met het werk van Patterson.
Dit boek past goed in de Alex Cross-traditie en dat is, zoals zo vaak in series rond een bepaald hoofdpersonage, tegelijkertijd een sterkte en een zwakte. Er is namelijk weinig plaats voor vernieuwing. Dit neemt niet weg dat het boek een spannend verhaal brengt, dat met een razende vaart doordendert.
Het is de moeite van het lezen en de 4 sterren absoluut waard.