Colleen Cross is de auteur van de bestselling juridische thriller-serie rond Katerina Carter en de daarvan afgeleide serie de Kleur van Geld, ook met Katerina Carter in de hoofdrol. Haar twee populaire thriller/detectiveseries hebben dezelfde hoofdpersoon. Colleen Cross is zelf accountant en fraude-expert en schrijft waargebeurde misdaadverhalen.

Katerina Carter is forensisch accountant. Helaas loopt het allemaal even niet zo lekker, haar geld raakt op en ze heeft geen cliënten meer. Als Susan Sullivan, de hoogste baas van Liberty Diamond Mines haar inhuurt, neemt Kat de opdracht maar al te graag aan. De financieel directeur van Liberty Diamond Mines is verdwenen en hij heeft een gigantische som geld gestolen. Kat verwacht dat dit een simpele zaak gaat worden maar al snel blijkt dat er veel meer aan de hand is. De ontdekkingen die ze doet, leveren gevaar op voor haar eigen leven…

‘Kat pakte het stuur zo stevig mogelijk vast en voelde hoe haar vingers verkrampten, terwijl ze zich concentreerde op de weg voor haar en probeerde te anticiperen op de bochten van een weg die ze niet kende. Het werd weer donker in de auto. Toen werd ze geramd door de vrachtwagen.’

Nooduitgang is het eerste deel van een reeks juridische actiethrillers, met Katerina in de hoofdrol. Een juridische thriller waar het draait om geld en macht. Verteld vanuit het perspectief van Kat, in de derde persoon, wordt je gelijk een boek vol actie in gezogen. Colleen Cross heeft een prettige schrijfstijl en het boek laat zich vlot lezen. Mits je geïnteresseerd bent in de aandelenwereld en cijfertjes. Ik kwam er achter dat dat niet helemaal mij ding is en de passages die verhalen over aandelen en dergelijke liet ik liever aan mij voorbijgaan. Aan de ene kant best wel interessant en leerzaam, maar aan de andere kant waren deze passages soms wat aan de langdradige kant. Daarentegen had de rest van het verhaal mijn volledige aandacht. Veel actie en spannende scenes.

‘Kat duwde de kruk naar beneden en deed de deur open. Door wat ze zag bleef ze vol afschuw als aan de grond genageld staan.’

Het verhaal heeft veel onvoorspelbaarheid en voor de lezer blijft het allemaal gissen, waardoor er een goede continuïteit van spanning is. Kat weet op een gegeven moment niet meer wie ze kan vertrouwen en juist de mensen die het dichts bij haar staan hebben de nodige verrassingen voor haar. Daarnaast wordt haar financiële situatie steeds nijpender en het zal niet lang meer duren voordat ze helemaal blut is. Gelukkig zijn er nog twee mensen in haar leven op wie ze volledig kan vertrouwen, oom Harry en haar ex Jace. Eigenlijk wil ze hulp van haar ex niet aanpakken, het is niet voor niets haar ex, maar ze zal wel moeten, ze heeft geen keuze. Vastbesloten deze zaak tot een goed einde te brengen, stort ze zich op deze uitermate complexe zaak. In dit eerste deel van deze reeks leren we Kat kennen als een vrouw die zich niet zo snel uit het veld laat slaan, soms onorthodoxe methodes hanteert en iemand die beschikt over een groot doorzettingsvermogen.

Nooduitgang is een leuke, juridische thriller met voldoende spanning om geboeid te blijven. In dit eerste deel heb ik al veel sympathie gekregen voor Kat, oom Harry en Jace en ik ben benieuwd naar hun volgende avontuur. Een aanrader voor de liefhebbers van John Grisham.