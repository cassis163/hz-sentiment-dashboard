Na het overlijden van haar vader neemt Emilia Nightingale zijn boekenwinkel over, zoals ze hem had beloofd. Na enkele tegenslagen slaat de twijfel toe, maar met de juiste mensen in haar leven probeert ze de moed erin te houden. Ook de inwoners van het stadje willen dat de boekhandel blijft en steunen Emilia op alle mogelijke manieren.
Terwijl ze met veel moeite het hoofd boven water kan houden slaagt ze erin om het leven van enkele bewoners van Peasebrook te veranderen en ontpopt zich tot vriendin en luisterend oor in de boekenwinkel.
Met de voorbereidingen van het komende huwelijk van Alicia, dochter van Sarah en Ralph van Peasebrook Manor, komen geheimen aan het licht waar Emilia niet van wist hoe ze ermee verbonden zou zijn.

Op de cover staat een etalage van de boekhandel met open deur. Als het ware een uitnodiging om het boek open te slaan er meteen in te beginnen!
Aan de schrijfstijl valt niets op te merken. Vlot, duidelijk en geen moeilijke technische termen. Helemaal zoals een roman moet zijn.
Wat mij stoorde zijn de hoofdstukken. Wat mij betreft mochten deze anders zijn ingedeeld. Op de ene pagina gaat het over één persoon, terwijl op de volgende pagina meteen over een ander personage gaat. Als hier een nieuw, duidelijk hoofdstuk was begonnen zou het iets duidelijker geweest zijn.

Waar je op sommige momenten helemaal niet zou begrijpen hoe sommige personages verbonden zijn aan elkaar of wat hij of zij te maken hebben met Nightingale Books, komen ze tegen het einde van het boek allen vlotjes bij elkaar en sluit alles mooi aan.

Een boek over liefde en een boekhandel. Je zou het cliché kunnen noemen, maar het draait volledig anders uit dan ik had gedacht. Ben je een romanticus? Dan is het een absolute aanrader! Ben je een thrillerfanaat? Dan is dit een perfect boek om tussendoor even mee te ontspannen!
Ieder dorp of stad zou een boekenwinkel als Nightingale books moeten hebben!