Deel 3 opent heftig. Twee Zweden van Egyptische afkomst worden thuis overhoop geschoten. Een derde bewoner vlucht. Groot alarm voor het team van politiebureau Visby. Familiebanden en -geschiedenis, werk en privé leven worden onder de loep genomen. Net als de vele motieven die een rol kunnen spelen. Racisme, onbekende criminele activiteiten, politieke motieven, problemen in de familie of een op radicale geloofsgronden gestoelde moord. En hier blijft het niet bij. Een aanslag - een daad van terreur - zet het eiland op z'n kop. De media duikt er ook nu weer bovenop en zet vol in op verwijten. Voor de rechercheurs is het vooral een onduidelijk raadsel qua personen, motieven en aanwijzingen, waarbij geen puzzelstukje lijkt te passen.

Fredriks privé problemen zijn sinds deel 2 niet verdwenen, maar juist groter geworden. Hij leidt een chaotisch leven. Via overspel beland hij in een huwelijkscrisis, een breuk en lonkt een dreigende scheiding. Het is een worsteling met zichzelf, terwijl hij zich eigenlijk met alle aandacht op deze uiterst zware misdaden moet richten en het team met zijn professionaliteit, kennis en kunde moet ondersteunen.

Håkan Őstlundh, die de serie thrillers rond inspecteur Fredrik Broman op het Zweedse eiland Gotland situeerde, schreef deze tussen 2004 en 2014. Hij behoort in Nederland niet tot de bekendste schrijvers in het genre Scandinavische thrillers, maar deze reeks, die het predicaat literaire thriller verdient, is de moeite waard. Een prettige en goede aanvulling op alle anderen,.
Verhalen die, naast goede, geloofwaardige opbouw van het plot, gebeurtenissen, karakters en samenhang in het verhaal, simpel ouderwets speurwerk laten zien, niet gelardeerd met spectaculaire acties of te snel doordenderende gebeurtenissen. Ze stralen een rustige, landelijke, wat lome sfeer uit en hebben een prettige verteltrant. Beschrijvingen zijn vol fijne nuances met zijsprongen en details over landschap, alledaagse observaties, het leven in Zweden en natuurlijk het leven en zielenroerselen van zijn creatie, Fredrik Broman en zijn gezin. Alles zonder onrealistische overdrijving. Concreet en bondig op een manier die prettig leesbaar is.
Ogenschijnlijk lijkt er weinig te gebeuren in de verhalen, maar Őstlundh weet uitstekend sfeer te creëren, slaagt er in om je fantasie te prikkelen en je te laten visualiseren wat hij beschrijft. Hij bewandelt leuke zijpaden, laat gedachten van personages tot zijn recht komen, construeert goede plots en haakt her en der aan aan actuele onderwerpen. Soms volgen we personages tot in hun ziel, alsof het een roman betreft ingekapseld in een thriller. De verhalen kennen een rustige opbouw zonder saai, eentonig of langdradig te worden. Het verveelt nergens, alles behoudt compleetheid, spanning en blijft boeien. Voor de liefhebber van dit genre: de reeks telt 7 delen, een ruime 2.500 pagina’s te gaan.