Saskia Oudshoorn - van der Meulen schreef ik 2015 haar debuut Buitenspel, niet lang daarna volgde Op eenzame hoogte en deze thriller werd benoemd tot Nederlandse vrouwenthriller van het jaar 2017. Voor de Crime Compagnie Contest die begin 2018 werd georganiseerd door het schrijversplatform Sweek, herschreef ze Buitenspel en behaalde daarmee een felbegeerde finaleplaats.

Eva Groen gaat na haar studie journalistiek aan de slag bij een dagblad in Amsterdam. Omdat ze nog een paar weken vrij heeft, besluit ze spontaan naar New York te gaan. In het vliegtuig loopt ze de mysterieuze Stephen Vredeling tegen het mooie lijf. De klikt knettert er vanaf, maar al gauw steken de twijfels hun kop op bij Eva. Iets heeft haar voorgoed beschadigd, en het lukt haar niet iemand snel toe te laten. Zelfs Stephen niet, bij wie ze zich overduidelijk op haar gemak voelt. Tegelijkertijd heeft ze ook het gevoel dat hij iets verbergt.
Door een dramatische speling van het lot moet ze halsoverkop terug naar Nederland. Ze vergeet haar telefoon, en heeft niet meer de kans om Stephen te spreken. Terug in Nederland stapelt het verdriet zich op en Eva’s leven wordt flink overhoop gegooid.
Gelukkig is er iemand die het beste met haar voorheeft. Pretendeert hij (of zij), want de intenties die deze persoon met Eva heeft, zijn niet bepaald kosher.

Zie jij mij brengt spanning van meerdere kanten. Je hebt aan de ene kant de relatie tussen Stephen en Eva, waar al vanaf het begin ‘iets’ mee lijkt te zijn. Saskia Oudshoorn hint subtiel naar een gebeurtenis uit het verleden van Eva waardoor ze voorgoed veranderd is. En Stephen heeft onderhuids ook iets dat wringt. Aan de andere kant heb je de dreiging die gelijk in het begin wordt ingezet; de persoon die Eva in de gaten houdt. Het verhaal wordt hiermee niet een doorsnee feelgood, maar krijgt een akelig thrillertintje mee.
Oudshoorn heeft oog voor detail. Vooral het stuk over New York geeft je als lezer het idee dat je er zelf bent. Het nadeel is wel dat dit op sommige plekken het verhaal vertraagt omdat er teveel details worden omschreven. Ook lijkt dit ten koste te gaan van de uitwerking van de personages.
Het verhaal wordt vanuit het eerste perspectief verteld, waarbij de auteur wisselt tussen Eva en Stephen. In het begin is Eva veel aan het woord, maar vanaf het moment dat er per hoofdstuk gewisseld wordt, vlieg je door het verhaal heen. Het tweede gedeelte van het boek wordt vanuit de derde persoon verteld, ook weer wisselend tussen de personages. Dit geeft je als lezer over het geheel van het boek een goed totaalbeeld van de emoties, maar creëert in het tweede gedeelte wel meer afstand vanwege die perspectiefwissel.
Zie jij mij kan in meerdere opzichten worden uitgelegd in het verhaal. Het staat voor de obsessieve liefde; de wens om door een onbereikbaar iemand gezien te worden, maar ook het zien van elkaar binnen een relatie. Doordat er teveel stof wordt besteed aan details en omschrijvingen, komt niet alles volledig tot zijn recht in dit verhaal. Dat is jammer, want het is een heel interessant verhaal en Saskia Oudshoorn weet goed de spanning op te bouwen en met name tussen de twee hoofdpersonages vast te houden.
Stiekem scheurkt het hier en daar wel wat tegen het cliché aan, maar als je van een romantisch verhaal met een vleugje spanning houdt, ga je daar echt niet wakker van liggen. Van de cliffhanger overigens wel…