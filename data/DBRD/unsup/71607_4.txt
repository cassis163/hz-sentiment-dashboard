‘Bestemming onbekend’ begint met meteen knallend. Met een explosie. Hoofdpersoon Iskander Bregt blijft als enige gast over op terras van Hotel Metropole in Brussel. Wanneer hij een mysterieuze figuur in het zwart gewaar wordt, besluit hij deze man te volgen. Enkele uren later ontwaakt Iskander in zijn restaurant in Noord-Spanje.
Het mysterie wordt allengs groter aangezien er gedurende de volgende acht dagen mensen uit heel Europa verdwijnen en weer opduiken. Wie zijn deze ‘Reizigers’ en wie is de mysterieuze man in het zwart? Je leest het in ‘Bestemming onbekend’.

“Het beeld van de twee bewusteloze mensen op het terras was bizar. Carlos controleerde de polsslag die bij beiden helder en krachtig was. Ze zouden het overleven. Terwijl hij zelf tot rust kwam, observeerde hij met de nodige argwaan de twee stille gedaanten.”

'Bestemming onbekend' is een mysterieuze en uiterst boeiende vertelling. De Valk verstaat de kunst om zijn lezers direct vast te nemen qua aandacht en niet meer los te laten totdat de laatste pagina is omgeslagen. Een fascinerende wereld waarin enkele personages op wereldvreemde wijze ‘Reizen’. Iskander, Zoe, Fisller zijn een paar van de intrigerende personages die acteren in ‘Bestemming onbekend’ en die met regelmaat in levensgevaar verkeren in een poging om te ontdekken wat er achter de vreemde ‘Reizen’ zit en wie de mysterieuze, in zwart geklede man is.

“Uit zijn ooghoek zag Iskander wit licht. De reis was bijna voorbij. Hij vroeg zich af hoe lang het allemaal geduurd had. Het witte licht vervaagde en maakte plaats voor het beeld van de vestibule in Hotel Metropole. Net als bij de beelden in de mist nam de ruimte snel driedimensionale vormen aan.”

Het thema is origineel en verfrissend en het schrijftalent van De Valk mag er zijn! Deze auteur schrijft beeldend, zijn dialogen zijn natuurlijk en zijn personages geloofwaardig. Er wordt wel het een en ander van de lezer gevraagd, namelijk concentratie anders ben je wellicht het spoor op enig moment bijster. Er gebeurt namelijk veel in ‘Bestemming onbekend’ en de gebeurtenissen volgen elkaar snel op.

“De zwarte Audi reed door het Schotse landschap. Iskander had, op weg naar de uitgang van het ziekenhuis, vanuit zijn ooghoeken goed om zich heen gekeken. Hij zou opnieuw iedere kans die zich voordeed om te ontsnappen gebruiken, maar de gangen waren leeg geweest en zelfs bij de uitgang was niemand te bekennen.”

Qua genre is het, wat mij betreft, meer dan een thriller. Wanneer je het persé in een genre wilt onderbrengen (en dat geeft de lezer wel duidelijkheid), dan is het nog het meeste een SF-thriller.

Chapeau voor Wessel de Valk; wat een goed werk!

Over de auteur
Wessel de Valk is afgestudeerd criminoloog, ondernemer en schrijver. Hij heeft een eindeloze interesse in innovatieve ontwikkelingen. Dit is zijn debuutroman; het tweede deel getiteld 'Het Patroon' verschijnt april 2017.

Uitvoering
Futuro Uitgevers
ISBN 9789492221681
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/