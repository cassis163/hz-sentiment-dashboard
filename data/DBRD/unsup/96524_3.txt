Paul Dieudonné (1960) groeide op in Nederland, maar emigreerde met zijn familie eind jaren zestig naar Canada. Als liefhebber van de detectiveromans van A.C. Baantjes (1923-2010) bleef hij een band met Nederland houden. De auteur is sterk beïnvloed door de boeken van A.C. Baantjer en dit vind je terug in Rechercheur De Klerck en het doodvonnis.

Rechercheur De Klerck en het doodvonnis is het eerste deel in de detectiveserie over Lucien de Klerck en zijn assistent Ruben Klaver van de Rotterdamse recherche.

Rotterdam wordt geteisterd door een serie merkwaardige zelfmoorden, of is er een geraffineerde moordenaar aan het werk?

Als ondernemer Bart Bovend’Eerdt terugkomt van een zakenreis ontdekt hij dat iemand zijn kantoorpand is binnengedrongen. Dit is vastgelegd op een verborgen camera. Na enkele weken denkt De Klerck de verdachte gevonden te hebben en zet deze vast, maar volgens Bovend’Eerdt is er sprake van een misverstand. Ondanks veel twijfels laat De Klerck de verdachte vrij en Bovend’Eerdt en de verdachte verlaten gezamenlijk het pand. Een uur later komt er het bericht dat de ondernemer zichzelf heeft opgehangen aan de Erasmusbrug. Hij heeft op zijn kantoor een briefje achtergelaten maar De Klerck vindt het allemaal maar vreemd en vraagt zich af of de zelfmoord wel vrijwillig was.

‘De Klerck hield er geen goed gevoel aan over. Het was hem te gemakkelijk. Zelfmoord. Het ging er bij hem niet in dat iemand het ene moment harststochtelijk verzocht om de vrijlating van een verdachte, om het andere moment zijn eigen dood tegemoet te springen. Het was… bizar… tegenstrijdig.’

Het boek verhaalt vanuit het perspectief van De Klerck vanuit de derde persoon. Een kalm begin waarin kennis wordt gemaakt met de personages en de betreffende zaak wordt ingeleid. De kennismaking is aangenaam. De Klerck heeft een innemend karakter en Klaver is een jonge, gretige rechercheur. Bij de introductie van de personages is al gelijk de invloed van de boeken van Baantjer te zien. Alleen speelt dit alles zich niet af in Amsterdam maar in Rotterdam. Wat voor een grote groep het meest herkenbaar zal zijn is de Erasmusbrug, die ook op de cover afgebeeld staat.

Rechercheur De Klerck en het doodvonnis bestaat hoofdzakelijk uit dialogen en het is alsof je als lezer ernaast staat en de gesprekken tussen de personages aan het afluisteren bent. Hierdoor wordt de lezer uitgedaagd mee te speuren en deze zaak samen met de hoofdpersonages tot een oplossing te brengen. En het is zeker een uitdaging want er is veel speurwerk voor nodig om deze zaak tot een bevredigend einde te brengen. Zoeken naar motieven waarbij men regelmatig net weer de verkeerde kant op wordt gestuurd.
Een klein minpuntje is dat er regelmatig wat herhalingen in het verhaal voorkomen. Maar dit boek is wel een echte detectiveroman waarmee de liefhebber zijn hart kan ophalen en heerlijk mee kan speuren. Een detectiveroman die niet alleen aan Baantjer laat denken, maar zijdelings qua opzet ook een klein beetje aan Hercule Poirot.

Een aangename kennismaking die nieuwsgierig maakt naar de volgende delen.