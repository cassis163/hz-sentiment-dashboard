Sydney woont in een appartementencomplex met haar beste vriendin Tori. De laatste weken speelt een jongen gitaar op het balkon van een appartement aan de andere kant van het complex. Sydney is onder de indruk van zijn gitaarspel en verzint haar eigen teksten bij de muziek die hij speelt. Uiteindelijk krijgen ze ook contact via telefoonberichten en komt ze erachter dat hij Ridge heet.

Door Ridge komt Sydney er op haar verjaardag achter dat zij wordt bedrogen door haar vriend Hunter en Tori. Omdat Sydney niet meer met haar vriendin in één huis wil wonen pakt ze haar spullen en vertrekt. Als ze buiten staat weet ze eigenlijk niet waar ze naartoe moet, ze wil niet naar haar ouders, omdat ze wil bewijzen dat ze zelfstandig is. Dan wordt ze door Ridge uitgenodigd om in zijn appartement te verblijven, want zij hebben nog een kamer over.

Al snel komt ze erachter dat Ridge doof is en met een writersblock kampt. Samen gaan ze muziek schrijven. Sydney heeft al verschillende teksten bedacht bij de muziek die Ridge op het balkon speelde en nu maken ze er samen mooie songs van. De twee hebben een bijzondere band, ze voelen elkaar perfect aan door de muziek die ze samen schrijven, totdat Sydney erachter komt dat Ridge een relatie heeft met Maggie. Sydney houdt hoop voor de toekomst, want misschien ooit is er de mogelijkheid dat ze weer bij elkaar komen.

Hoe blijven Sydney en Ridge met elkaar omgaan en komen zij bij elkaar of blijft Ridge Maggie trouw? Op al deze vragen komt in het boek gelukkig een antwoord.

Het boek is geschreven vanuit de perspectieven van Sydney en Ridge, zij komen om en om aan bod, zodat je het verhaal vanuit beide personen kunt ervaren. Ridge is doof en praat niet en omdat Sydney geen gebarentaal kan, communiceren ze via telefoonberichten of chatgesprekken via de computer.

Sydney en Ridge schrijven samen songs voor de band Sounds of Cedar, de band van Ridge, zijn broer Brennan en een paar vrienden. Deze songs vind je cursief in het boek, maar kun je ook beluisteren via de website van de uitgeverij. Het beluisteren van de liedjes is een mooie extra toevoeging aan het boek en brengt de muziek en het bijbehorende gevoel helemaal tot leven.

Misschien ooit is een heerlijke feelgoodroman, je wordt meegezogen in het bijzondere liefdesverhaal van Sydney en Ridge. De songs, die ook echt te beluisteren zijn brengen het verhaal nog meer tot leven.