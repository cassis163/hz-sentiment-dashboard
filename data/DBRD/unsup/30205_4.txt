Een prachtige cover, omslagontwerp door Liesbeth Thomas.
De titel van het boek Tulpenfeest wordt helemaal duidelijk tijdens het lezen.

Een verhaal om over na te denken. Hoe close is een gezin/familie eigenlijk? Wat gebeurt er wanneer een van de familieleden door een gelukkige omstandigheid anders kan doen dan de anderen?
Is een gezin sowieso een lieve, leuke en vooral aardige gemeenschap? Zit er rek in?
Er is maar een heel klein iets (of in dit geval een groot geldbedrag) nodig om hetgeen wat al een hele tijd verborgen bij iemand leeft, boven water te krijgen. En op wat voor manier!

Je voelt de kilte tussen de personages en dan weer de warme gevoelens voor elkaar, soms heel onverwacht.
De beschuldigingen vliegen over en weer, niet alleen tussen de zussen. Je verbaast je tijdens het lezen over de rol van de ouders, meestal wordt dat verstopt onder de deken der liefde. Heel mooi gedaan.
Een gevoel dat we allemaal herkennen, denk ik: 'Teleurstelling en hoop streden om voorrang toen ze op weg ging naar huis. Hoop won.'
Duidelijk is dat iedereen een eigen waarheid heeft, iedereen ziet een gebeurtenis op zijn/haar eigen manier. Net zoals in ons eigen leven.

Ik heb dit boek graag gelezen en waardeer het met 4/5 sterren.