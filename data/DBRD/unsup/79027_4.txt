In hartje Den Haag runt de 54-jarige Berend Boterenbrood een oer-Hollands restaurant met de leuke naam Blote Billetjes in het Gras. Zijn oudste dochter Eva is fotografe, maar daarmee verdient ze niet genoeg om van te leven en daarom werkt zij bij haar vader als serveerster. Berend is voor de 3e keer getrouwd. Al zijn vrouwen heten toevalligerwijs Marijke. Als grapje zegt hij dat het heel handig is, want dan kan hij zich nooit vergissen in de naam. Tijdens zijn eerste twee huwelijken heeft hij weinig tijd gehad voor zijn kinderen. Daar wil hij verandering in brengen. Meer thuis zijn, tijd hebben voor zijn jongste dochter. Daarnaast wil hij een kookboek schrijven met al zijn recepten, met door Eva gemaakte foto’s van de gerechten, en daarom zet hij het restaurant te koop.
Eva heeft niet zo lang geleden een einde gemaakt aan een slechte relatie en snakt naar liefde. Een tijdje heeft ze het op internet geprobeerd, maar dat liep op niets uit en nu hoopt zij op een spontane ontmoeting.
De Fransman Lucien Lamoureux toont belangstelling voor het restaurant. Hij is chef-kok bij een gerenommeerd Amsterdams hotel, maar wil graag voor zichzelf beginnen. Omdat hij Den Haag verder niet kent, vraagt hij Eva hem wegwijs te maken. Is dit de ontmoeting waar Eva op hoopt? Het lijkt er wel op, tot Eva de tweelingbroer van Lucien ontmoet die een boekje over hem opendoet. Als Eva Lucien hiermee confronteert, leidt dit tot een breuk.
Dan leest Eva een krantenartikel en snapt zij hoe de vork in de steel zit. Lukt het Lucien en Eva om een en ander uit te praten en kunnen zij hun verleden met elkaar bespreken of is de kloof te groot?

“De Franse Slag” is een boek vol liefde en romantiek, maar ook bedrog en criminaliteit.
Het toont de kracht van liefde en begrip binnen een familie, waar de drie gezinnen van Berend op zeer goede voet met elkaar staan.
De vriendschap van Eva en Els brengt hen naar de sportschool én naar Parijs, waar een paar onverwachte ontmoetingen plaatsvinden.
Gelukkig ontbreekt de nodige humor niet, waarbij vooral misverstanden over de betekenis van Nederlandse woorden heel leuk uitgewerkt zijn.

“De Franse Slag” is een heerlijke feelgood roman met een vlotte schrijfstijl, die je meteen het verhaal in trekt. Je krijgt trek als je leest over alle lekkere producten (vooral de macarons). En heb je last van hoogtevrees? Misschien lukt het je om dat samen met Eva te overwinnen op de Eiffeltoren. De emoties van vooral Eva zijn voelbaar en zorgen ervoor dat je met haar meeleeft.

Renée Olsthoorn is auteur, blogger en vertaler Engels en Frans (onder andere voor HarperCollins Holland). In 2017 kwam haar feelgood roman “De Franse slag” uit en in 2019 is het vervolg “Josefiens Zevende Hemel” uitgeven.