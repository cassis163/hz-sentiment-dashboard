Zwarte dageraad is het derde deel in de serie rondom Olivia Rönning en Tom Stilton. Voorgaande twee delen heb ik met veel plezier gelezen!

Cilla en Rolf Borjlind heb ik afgelopen jaar in Amsterdam mogen ontmoeten tijdens een meet en greet, erg leuk, gezellige en realistische mensen. Ze vonden het enorm interessant om de meningen van lezers te horen en hier ook wat mee doen. Bij de meet en greet werd bijvoorbeeld aangegeven dat er vrij veel staccato zinnen in werden gebruikt en de hoofdstukken erg kort waren. Je kunt in dit derde deel merken dat ze hier meer op gelet hebben, de hoofdstukken zijn wat langer geworden, maar wel onderverdeeld in kortere stukjes, waardoor het heerlijk leest. De staccato schrijfstijl is ook wat verminderd, waardoor het filmistische uit de andere delen, hier wat minder merkbaar is. Cilla en Rolf zijn van oorsprong scenario schrijvers. Ondanks dat dit is aangepast, leest het boek nog heerlijk en kun je veel dingen voor je zien.


Net als in de voorgaande delen, wordt er in dit deel ook weer een maatschappelijk dilemma gebruikt, waaromheen het verhaal is opgebouwd. Voorgaande delen was dit geweld tegen daklozen en drugshandel. In dit deel wordt een zeer alledaags thema gebruikt, namelijk: Racisme. In het boek wordt door de nazi’s die betrokken zijn, Anders Breivik als groot voorbeeld gezien voor het begin van het uitroeien van het “onkruid” uit de Scandinavische samenleving.

Olivia zit voor een half jaar bij een politiekorps ver van haar geliefde Stockholm. In het dorpje waar ze werkt wordt de gemeenschap opgeschrikt door de moord op een geadopteerd meisje. De familie is kapot van dit drama en Olivia probeert ze zo goed mogelijk op te vangen. In Stockholm wordt een getint jongetje vermoord. Zelfde modus operandi als bij het meisje. Hierbij wordt Mette met de Rijksrecherche ingeschakeld en worden de moorden al gauw aan elkaar gelinkt. Maar wat is het motief? Ondertussen wordt Olivia bedreigd en uitgescholden door nazi’s van het Zweeds Arisch Verzet. Olivia vlucht naar Stockholm om Mette te helpen met het onderzoek.
Ondertussen heeft Tom via een goede vriend een boek in handen gekregen waar allemaal krantenknipsels inzitten over een moord die hij nooit heeft kunnen oplossen. De moord op Jill Engberg. Hij gaat toch weer op onderzoek uit en door een speling van het lot, wordt de moord ineens weer actueel. Maar hoe is alles met elkaar verbonden? En wat heeft de moord op Jill te maken met de moorden op de kinderen? Het verhaal krijgt een hele onverwachte wending..

 

Het is weer een gruwelijk spannend en meeslepend verhaal waarbij we weer steeds meer te weten komen over Olivia en Tom. Ook over Mette komt er het 1 en ander boven water. De personages zijn weer zo mooi en levendig omschreven en worden nog verder uitgediept, dat je het gevoel hebt dat je er zelf bij bent. Verslavend! Als je eenmaal begonnen bent, wil je niet meer stoppen…