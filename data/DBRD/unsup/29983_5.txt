Mensen die mij iets of wat kennen, weten dat ik normaal niet echt fan ben van het thrillergenre. Laat me mezelf even een goede klap tegen mijn hoofd geven, want als de volgende thrillers die ik lees even goed zijn als dit debuut van Sterre Carron, moet ik mijn mening dringend herzien.

Wat mij eigenlijk vrij snel opviel, waren de relatief korte hoofdstukken, wat ik heel fijn vind in een boek. Bij heel lange hoofdstukken krijg ik snel het gevoel dat een verhaal onnodig lang uitgerekt wordt en dat is hier dus zeker niet zo. De hoofdstukken lopen ook heel goed in elkaar zonder dat ik het gevoel kreeg dat ik een stukje miste ergens.
De schrijfstijl van Sterre zou ik vooral benoemen als “omschrijvend”, waarmee ik dus bedoel dat alles wat Sterre omschrijft ook meteen heel duidelijk wordt in mijn hoofd. Ik kan me meteen de omgeving voorstellen en ik plakte al vrij snel een gezicht uiterlijk op de personages. Ookal omschrijft Sterre veel, toch leest het boek heel vlot en ik had het dan ook in een mum van tijd uitgelezen. Het plot zit goed in elkaar zonder noemenswaardige fouten, en de spanning plus enkele subliem geplaatste cliffhangers maken dat je het boek eigenlijk eerder uit hebt dan je zou willen. Ik merkte bijvoorbeeld dat ik, naarmate het einde naderde, trager begon te lezen omdat ik het boek maar niet uit wilde hebben, ookal weet ik uiteraard dat dat onvermijdelijk is.

Kortom: Fantastisch debuut dat smaakt naar meer!