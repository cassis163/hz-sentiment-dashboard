Dit boek, Icarus van Deon Meyer, heb ik gesigneerd gewonnen 2 jaar geleden via een prijsvraag van A.W. Bruna Uitgevers. Voor De Week van het Vergeten Boek van Hebban heb ik het eindelijk uit de kast gepakt.

Icarus is alweer het vijfde deel in de serie met rechercheur Bennie Griessel in de hoofdrol.
De vertaling uit het Afrikaans is van de hand van Martine Vosmaer en Karina van Santen. Zij ontmoetten elkaar op de opleiding aan het Instituut voor Vertaalkunde in Amsterdam. Inmiddels vertalen zij als ruim 30 jaar samen boeken uit het Engels en Frans, en sinds 2011 ook uit het Afrikaans. Zij vertaalden al eerder boeken van Deon Meyer.
Het ontwerp van de prachtige omslag is weer van Studio Jan de Boer, een grafisch ontwerpbureau voor het boekenvak. 4 ontwerpers maken alles voor boeken van omslagen tot websites. Ze bestaan inmiddels ruim 30 jaar. Ze maakten o.a. ook de boekomslag voor Koudvuur van Cilla en Rolf Börjlind, Enter van Willem Asman, Tik Tak van Chris McGeorge en ook andere boeken van deze schrijver.

Je kunt dit boek lezen zonder de eerdere delen te kennen, maar je mist dan wel achtergrondinformatie over de personages en hun onderlinge relatie.

Er wordt een lijk gevonden in de zandduinen bij Parklands. Het is Ernst Richter, internetondernemer en oprichter van Alibi.co.za, een controversiële website waar mensen alibi's kunnen regelen als ze iets willen verbergen. Vaak gaat het om affaires.
De zaak wordt toegewezen aan de Valken, de speciale eenheid binnen de politie, omdat geen enkele afdeling zijn handen wil branden aan zo'n high profile zaak.
Tussen de hoofdstukken door lezen we over de familiegeschiedenis van Francois du Toit. En langzaam wordt duidelijk wat zijn rol is in dit verhaal.

Deon Meyer geeft ons een prachtige inkijk in de levens en gedachten van verschillende leden van het politieapparaat in Kaapstad.
Kapitein Bennie Griessel, de briljante rechercheur met een alcoholprobleem.
Zijn partner Cupido Vaughn, die voor hem door het vuur gaat. Rechercheur-adjudant Jamie Keyter, die zich graag wil bewijzen. Persvoorlichter John Cloete. Mooiwillem 'George Clooney' Liebenberg, die bijna iedereen kan laten praten door zijn bedside manners. Reginald 'Flif' Davids, het technologische genie. Frank Fillander, die zeer geliefd is vanwege zijn geduld en mensenkennis en Vusumuzi 'Vusi' Ndabeni, die een onverstoorbaar humeur heeft en het grootste deel van zijn salaris altijd aan zijn moeder stuurt.

Door plaatsen en straten op te zoeken via Streetview waan je jezelf deel van het boek. Je ziet voor je waar ze zijn en hoe alles er uitziet. Dit geeft het lezen een diepere laag. Het landschap van Kaapstad is een extra personage in het geheel.
Via korte hoofdstukken wisselt het perspectief snel en dat houdt de vaart erin. De auteur zet ons met wat kleine twists op het verkeerde been, waarna een spannende ontknoping volgt.

Deon Meyer heeft het idee voor dit verhaal gekregen nadat hij de documentaire Red Obsession (2013) - waarin chateau Bordeaux worstelt om aan de monsterlijk gerezen vraag uit China te voldoen - heeft gezien. Als tweede noemt hij een artikel uit Fortune (17-04-2014) met de titel With technology, an easier path to infidelity in France. Hierin wordt een bedrijf beschreven dat alibi's regelt voor mensen die overspel plegen.

Icarus is vooral een verhaal over vriendschap, collegialiteit, jalouzie, onmacht en prachtige driedimensionale personages tegen de achtergrond van een moord en het mooie Zuid-Afrika.