Het eerste boek van Håkan Östlundh in de reeks met Fredrik Broman waarvan er tot nog toe 7 verschenen zijn. Deze Zweedse auteur en journalist studeerde vergelijkende literatuurwetenschappen en ideeëngeschiedenis aan de universiteit van Stockholm. Hij schreef ook scenario's voor televisie en theater. In 2004 kwam Släke uit, vertaald als Eiland van de angst (2010) maar ook als Stank (2007). Het is zijn thrillerdebuut dat zich afspeelt op het Zweedse eiland Gotland, gelegen ten zuidoosten van Zweden in de Oostzee.
Net als De duiker is het gewoon een goed boek. We maken kennis met Fredrik Broman die net verhuisd is naar Gotland en hij krijgt al dadelijk te maken met een gruwelijke moord. Het boek vervolgt traag maar gestadig zijn gang. Er zijn enkele verrassende elementen in verwerkt en maar goed ook. Het boek is immers niet van een nagelbijtende spanning, alhoewel de auteur aan het einde wel zijn best heeft gedaan. De plot is ook best goed maar de schwung ontbreekt. Net zoals bij de personages die gebracht zijn met weinig flair, ze spreken niet tot de verbeelding en blijven vrij vlak.
Toch een derde ster. Omwille van de creativiteit maar ook omdat de plot wel snor zit.