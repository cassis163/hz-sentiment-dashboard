'Een cussler' is aan het uitgroeien tot een soortnaam, want niet alleen wordt Clive Cusslers werk steevast automatisch geassocieerd met verhalen vol actie waarin een aspect van de maritieme geschiedenis verbonden wordt met een stukje actualiteit. Ook aan de voorwaarde dat er een aanzienlijke productie moet zijn om de naam algemeen bekend te maken, voldoet deze veelschrijver, die in de herfst van zijn leven meer en meer samenwerkt met coauteurs, zoals Jack DuBrul die al voor de vierde keer meewerkt aan een verhaal in deze reeks.
De kaper, dat zich nagenoeg volledig afspeelt in Noord-Afrika en de bijbehorende territoriale wateren, past volledig in het concept van Cussler: dit zesde deel uit de reeks Dossier Oregon, draait volledig rond Suleiman Al-Jama. Een naam die vele ladingen dekt, want het is niet alleen een piraat die in de eerste helft van de negentiende eeuw onder de noemer van de jihad schepen enterde die niet onder de vlag voeren van islamitische staten, maar ook de naam van zowel een hedendaagse kaper als van een machtige terroristenleider in Libië. Zeventien jaar na Sahara, dat verfilmd werd, trekt Cussler dus nog eens de woestijn in.
Het hoofdpersonage om wie het in deze serie draait, is Juan Cabrillo, een ex-CIA agent die een eigen bedrijf oprichtte en nu vanaf de Oregon, een tot commandoschip omgebouwd vrachtschip, in onderaanneming opdrachten uitvoert voor de Amerikaanse regering en veiligheidsdiensten. In De kaper wordt hij gevraagd de minister van Buitenlandse Zaken op te sporen, wiens vliegtuig op weg naar vredesbesprekingen in Tripoli, boven de Libische woestijn van de radar verdween. Dit is het begin van een rollercoaster die dendert langs de meest uiteenlopende locaties en constant begeleid wordt door een soundtrack van ratelende machinegeweren, bulderende kanonnen en fluitende kogels. Er wordt de lezer geen moment rust gegund, want er gebeurt zoveel zo snel achter elkaar dat het amper te bevatten is. En dat meer dan driehonderdvijftig bladzijden lang.
Hoewel sommige scènes en locaties herinneringen oproepen aan films als Indiana Jones - Raiders of the Lost Ark en The Goonies, is het merendeel van de actie zeer origineel van opzet. Alleen al voor het bedenken daarvan moet men zijn hoed afnemen. Waar blijven de auteurs het toch allemaal halen? Even is er de vrees dat het verhaal ook een karretje gaat aanhangen bij de immer stomende locomotief die de reli-thriller is, maar in de leuke epiloog tovert een originele, tegendraadse wending hieromtrent zelfs een glimlach op het gezicht van de lezer. Iedereen zou dus minstens de laatste twee bladzijden van De kaper moeten lezen, zelfs zij die zich normaliter ver van dit subgenre houden.
Natuurlijk worden de grenzen van de geloofwaardigheid meermaals tot barstens toe opgerekt, maar dat is in dit soort boeken en films niet alleen gemeengoed maar zelfs een algemeen aanvaard gegeven.
Met De kaper levert Clive Cussler en co een rasecht actieverhaal af, dat geserveerd wordt als een surf en turf. Maar het moet gezegd: het is amusement van de bovenste plank, dat je vastgrijpt vanaf de eerst bladzijde en je pas loslaat bij het dichtslaan van het boek. Een aanrader, die bij iedereen die groot geworden is met Alistair MacLean, Desmond Bagley, en Clive Cussler zelf, jeugdherinneringen zal oproepen. De Amerikaanse oude vos heeft zichzelf overtroffen en een referentiewerk afgeleverd in dit subgenre. Of zou al die eer Jack DuBrul moeten toekomen?