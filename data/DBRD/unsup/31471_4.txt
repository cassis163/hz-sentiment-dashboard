Max Havelaar met Zombies van Martijn Adelmund is een mooi gebonden boek, dat werd ingezonden voor de Harland Award Romanprijs, de Gouden Strop voor de “beste speculatieve roman van het jaar”, maar de shortlist niet haalde. Ik ken (nog steeds) niet alle boeken van de longlist, zelfs maar twee van de shortlist, maar van mij had Max Havelaar met Zombies op de shortlist mogen staan. Het is namelijk een uitstekend leesbaar, heel interessant boek. Ik heb de Max Havelaar nooit gelezen en weet niet hoe dicht Martijn bij het oorspronkelijke verhaal is gebleven, maar het introduceren van zombies, met de zoals in het nawoord ook uitgelegde symbolische waarde, is overtuigend en voelt nergens geforceerd. Ik kreeg zelfs het idee om de oorspronkelijke Havelaar te gaan lezen, om de verschillen te zien. Het heeft de sfeer van de kolonie Indonesië, zoals ik die ook kende uit het werk van Couperus en de verfilming daarvan, uit de verhalen in de geschiedenisles, uit andere, ook fantastische boeken uit de jaren veertig en vijftig die zich daar afspeelden. Ook in deze tijd nog steeds een geëngageerd boek. En vooral natuurlijk een interessant literair experiment, geïnspireerd door ‘Pride and Prejustice and Zombies’. Een leuk, leesbaar boek, dat veel aandacht verdiend.