Het boek ‘Wachten op een wonder’ van Sarah Loudin Thomas schept alleen al met de titel nieuwsgierigheid. Samen met de uitnodigende voorkant vraagt dit boek om gelezen te worden.

Het verhaal speelt zich af in West Virginia in 1954, maar ondanks dat het verhaal zich niet hier en nu afspeelt, word je moeiteloos meegenomen door de schrijfster en kom je dichtbij de personages.
De manier van schrijven is heel toegankelijk. Dat maakt het boek plezierig om te lezen. Het verhaal en de schrijfstijl zorgen ervoor dat je door wilt lezen.

Het verhaal gaat over een klein dorpje en zijn bewoners in een tijd van droogte.
Casewell Phillips wordt verrast door de komst van een vrouw met haar dochtertje. De ontmoeting met deze vrouw, genaamd Perla, zorgt voor een verandering in zijn leven en in zijn dorp. Perla heeft namelijk een gave om met weinig eten genoeg te maken voor een ieder die wil. Deze gave leidt tot verdeeldheid en stellingname in het dorp. Er is dankbaarheid, maar ook veroordeling. Is zij het wonder waar dit dorpje op wacht? Of wacht zij op een wonder? Op welk wonder wordt er gewacht en door wie?

Het bijzondere aan het verhaal is dat je gaat nadenken over wat een wonder is. Is een wonder alleen maar bovennatuurlijk en/of groot? Of zit het ook in de wat kleinere, wellicht iets minder opvallende dingen? Zie jij Gods hand hier in? En hoe zit het dan in mijn eigen leven…?

Al met al is ‘Wachten op een wonder’ van Sarah Loudin Thomas een aanrader om te lezen. Het boek is prettig leesbaar, je kunt je door de schrijfstijl goed inleven in de personages en je wordt eenvoudig meegenomen in het verhaal.