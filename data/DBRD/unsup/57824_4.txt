Een redelijk origineel en mede daardoor boeiend boek waarbij de Spaanse schrijver Esteban Martin -net als in zijn vorige "De Gaudi Sleutel" die hij samen met Andre Carranza schreef- ook hier de insteek neemt om geschiedkundige feiten te vermengen met fictie en met een sfeervol beeld van Barcelona.
Hoofdpersonen zijn schilder / kunstenaar Pablo Picasso en de mythische figuur Sherlock Holmes.
De wat lange aanloop naar het eigenlijke verhaal is een mix van perioden in Picasso's leven, zijn ontwikkeling als schilder, zijn gedachtewereld, relaties, de liefde van zijn leven en zijn vrienden.
De historische thriller neemt de lezer in vogelvlucht mee naar zijn jeugd, zijn eerste atelier en studie in Barcelona waar hij zijn medestudenten al op grote achterstand zet; zijn langzaamaan groeiende bekendheid en eerste schilderijen, die hem in bepaalde kringen op een voorzichtig voetstuk zetten; vervolgstudie in Madrid en terugkeer naar Barcelona.
Pas veel later in het verhaal worden bij Picasso bekende, omdat hij in hun bordeel enige tijd woonde, prostituees stuk voor stuk vermoord en wordt hij door de politie verdacht en er door, wat later blijkt de moordenaar, bij betrokken. De moorden en de grote gelijkenis met de moorden jaren eerder in het Engelse Whitechappel door Jack de Ripper, zijn aanleiding voor een diepgaand onderzoek dat, vanwege deze gelijkenis, ondersteund gaat worden door het prototype van Sherlock Holmes in de figuren van Steven Arrow (Holmes) en Raymond Sherrinford (Watson) terwijl we in het verhaal ook terloops kennis maken met hun geestelijk vader, Arthur Doyle.
In eerste instantie is de mix een beetje teveel van het goede, die het verhaal wat vertroebeld alsof je twee los van elkaar staande verhalen, elk met een eigen leven, door elkaar heen leest. Uitgebreid komen de geschiedenis van Jack the Ripper en de ontstaansgeschiedenis van de verhalen van Sherlock Holmes aan bod hetgeen, mag ik aannemen, wel al algemeen bekend is bij de lezer. De focus gaat daarmee op enig moment vrijwel weg van Picasso en het onderzoek van Arrow en Sherrinford beheerst verder het verhaal. Ten koste van de historische opzet, de ontwikkeling en geschiedenis van Picasso waardoor het verhaal ineens volledig fictie wordt en het in elk tijdgewricht en zich overal - niet perse in Barcelona - had kunnen afspelen. Het verhaal vindt zijn oorsprong in het beroemde Picassoschilderij: les demoiselles d'Avignon, die de misdaden verbeeld. Verder wordt de relatie tussen Arrow en Sherrinford aardig uitgediept en vormt een extra laag binnen het verhaal. Een historische roman verbonden met een literaire thriller maakt het geheel wat ongebruikelijk, soms iets ongemakkelijks, maar door de twee invalshoeken wel origineel.