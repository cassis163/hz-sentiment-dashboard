The hate U give gaat over een donker meisje, Starr die opgroeit in een achterbuurt te midden van bendes, armoe en criminaliteit. Om haar te beschermen laten haar ouders haar naar een particuliere school gaan met overwegend blanke kinderen. Ze probeert te laveren tussen de twee werelden waarin ze leeft en slaagt daar redelijk in. Totdat ze naar een feest in haar buurt gaat en ze schoten hoort, waarop ze er vandoor gaat met haar jeugdvriend Khalil. Hij wordt aangehouden en doodgeschoten en Starr staat voor een dilemma. Komt ze voor hem op en probeert ze haar buurt te verbeteren? Of blijft ze veilig in de anonimiteit zodat niemand op haar school haar associeert met de arme buurt waar ze woont en dit soort dingen gebeuren.

The Hate U Give is het debuut van Angie Thomas en wat een debuut!! binnen no time heeft ze je zo ver dat je je identificeert met de hoofdpersoon en je wordt plaatsvervangend gefrustreerd en boos van het tenenkrommende gebrek aan gerechtigheid in de arme zwarte buurten in Amerika. Mooie stukjes waarin je meemaakt hoe hecht het gezin is, maar ook heftige gebeurtenissen maken dat je het boek niet wil wegleggen. Een steengoed boek!