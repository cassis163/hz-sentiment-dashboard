Wat een heerlijk boek! Oude tijden herleven. Toen alles nog kon en het grote geld zijn intrede nog niet gedaan had in de motorsport. Coureurs waren gewone jongens, niet de supersterren zoals we ze tegenwoordig zien. Een aantal van hen sliep in hun tentje of camper gewoon op dezelfde camping als de fans en materiaal kon zonder problemen van elkaar geleend worden. Je kunt je in deze tijd van het grote geld en sponsors niet meer voorstellen dat coureurs als Valentino Rossi en Marc Márquez een helm, monteur of complete motor van elkaar zouden lenen. Dat is door sponsorverplichtingen, maar ook door onderlinge verschillen niet meer mogelijk.

De broederschap in de racewereld mag dan misschien wel nagenoeg verdwenen zijn, de veiligheid daarentegen is gelukkig enorm verbeterd. De omstandigheden tijdens de race waarin Jack zijn fatale ongeluk kreeg waren daadwerkelijk levensgevaarlijk en helaas is dat ook gebleken. Geen enkele coureur zou tegenwoordig nog onder die omstandigheden willen en mogen rijden.

Wat ik mooi vind aan het boek is dat de auteur er voor gekozen heeft om de verhalen zo te schrijven zoals ze verteld zijn in de interviews. Je hoort daardoor de stem van de geïnterviewden in de verhalen en dat maakt het extra levendig. Dat maakt dit boek een prachtig eerbetoon aan een van de beste motorcoureurs die Nederland gekend heeft.