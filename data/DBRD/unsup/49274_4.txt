Voor de februari reading challenge van de plaatselijke bibliotheek is de opdracht om een kort verhaal te lezen. Na even zoeken op internet kwam ik er al snel achter dat Arthur Japin veel korte verhalen heeft geschreven. Met het schaamrood op de kaken moet ik toegeven nog nooit iets van zijn werk te hebben gelezen, en daarom is deze challenge een uitgelezen moment om daar verandering in aan te brengen.

Tijdens het selecteren van het verhaal kwam ik meer dan 20 korte verhalen tegen. Welke nu te kiezen? Het ontbreken van unieke beschrijvingen per boek maakte de keuze niet makkelijker. Dan maar het lot laten beslissen. In de verhalenbundel Stampvol verhalen is Hoppa! opgenomen. Dus dat werd hem.

Een lang verhaal kort

Jan en Kristna hebben elkaar leren kennen als circusartiesten. Jan is echter verlamd door een val tijdens zijn optreden en kan hier moeilijk mee omgaan. Ze hebben hun reizende bestaan moeten inruilen voor een vaste woonwagen en Jan kan niet meer optreden, wat zijn lust en zijn leven is. Kristna kan het optreden echter maar moeilijk achter zich laten. In het verhaal kijkt Jan door verschillende vensters naar zijn leven en hoe dit aan hem voorbij is getrokken.

Personal touch

Persoonlijk heb ik helemaal niks met het circusleven en toch heeft dit verhaal mij aangegrepen.Prachtige beeldspraak over de vensters en hoe iemand zijn leven aan zich voorbij ziet trekken. Dat iemand zijn leven kwijt is en hoe alles iemand kan ontglippen na een enkel ongeluk. Prachtig geschreven en aangrijpend verhaal.

Een kort verhaal waarin elke zin een betekenis, of zelfs een dubbele betekenis heeft. Een knap geschreven roman waarin de lezer, ondanks de compacte omvang, een fraai stukje literatuur krijgt voorgeschoteld. Japin krijgt het voor elkaar om zonder veel zinnen meer te vertellen dan menigeen auteur kan. Hij vertelt weinig uit het verleden en van het ongeluk en toch heeft de lezer het idee te weten hoe het zit.

Voor mij is dit verhaal aanleiding om vaker iets van Japin te lezen!