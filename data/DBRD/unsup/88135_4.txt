Ymke de Ruyter behoort tot de ‘lucky few’ wiens manuscript uit de slush pile van een uitgeverij is getrokken. Naast haar werk als scenarioschrijver zal haar thriller ‘De foiegrasmoorden’ binnenkort in de boekwinkel te vinden zijn. Ymke heeft dus alle reden om blij te zijn, maar aan haar persoonlijke leven schort nogal wat. Haar zoon zit in de jeugdgevangenis vanwege het plegen van twee moorden, haar dochter kampt met de gevolgen van anorexia en ze ligt in scheiding.

Met haar toetreding tot de Nederlandse thrillerwereld gaat er een wereld voor haar open. De borrels op de uitgeverij waar de oude garde elkaar bijpraat over de nieuwe titels die uitkomen en de worsteling van een debutant die gelukkig mag toetreden tot het Nederlandse Thriller Genootschap om daar onder het genot van meerdere alcoholische versnaperingen verhalen uit te wisselen. Maar als er vreemde dingen gebeuren in de schrijverskring van Ymke, begint ze zich af te vragen of ze zelf nog in veiligheid verkeert. Zijn de moorden toeval of opzet? En is het voor Ymke wel verstandig dat haar debuutthriller het levenslicht ziet? Beginnen de verhalen uit de boeken van haar collega’s werkelijkheid te worden?

Suzanne Hazenberg is scenarioschrijver voor de Nederlandse televisieserie Goede Tijden, Slechte Tijden en heeft daarnaast vier thrillers op haar naam staan. De debutant is de tweede thriller waar het personage Ymke de Ruyter in terugkeert, na haar verhaal in Thriller.

Hoewel Ymke een terugkerend personage is, stoort dit totaal niet als het dit voor de lezer de eerste kennismaking met de scenarioschrijver en haar gezin is. De auteur zorgt ervoor dat de lezer goed geïnformeerd wordt en leidt de lezer op een goede manier in het nieuwe verhaal. Het verhaal heeft een mooie balans tussen het belevenissen van het tumultueuze gezinsleven en de spanning rondom de moorden die in het thrillerwereldje plaatsvinden. Want naast het feit dat Ymke al stress heeft voor de lancering haar debuutthriller werkt haar persoonlijke leven ook niet altijd mee.

Met De debutant heeft Suzanne Hazenberg een vermakelijke en treffende thriller geschreven waarin de bekende taferelen van het schrijversbestaan worden toegelicht en de verdenking meerdere malen op verschillende personen valt. Een heerlijk boek voor iedere lezer die geïnteresseerd is in de verborgen kant van de Nederlandse thrillerwereld.