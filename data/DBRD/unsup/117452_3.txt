Uiteraard had ik wel eens van Bob de kat gehoord. Het is bijna onmogelijk om NIET van hem gehoord te hebben, maar ik had nog nooit iets van hem gelezen. Gelukkig was daar de Anderwereld kerstbox met daarin dit hartverwarmend kerstverhaal.

Het is een relatief kort verhaal, maar het is wel een verhaal dat echt de kerstgedachte predikt. Het gaat over het waarderen van de kleine dingen, het gaat over kleine gebaren die hele grote verschillen kunnen maken en het gaat over de ware kerstgedachte dat je kerst vooral moet doorbrengen met de mensen die je dierbaar en lief zijn.

Het was een prima verhaaltje om op kerstavond, tijdens de reclameblokken van All You Need Is Love even snel weg te lezen, maar het was ook niet heel veel meer dan dat. Ik kan me wel voorstellen dat het grote verhaal, hoe Bob het verschil maakt tussen leven en dood, wel indrukwekkend om te lezen is, want James Bowen heeft een hele eerlijke, fijne schrijfstijl met een hele goede reflectie op zijn eigen talenten en tekortkomingen.