Als de dochter van Gabriela McKenzie is ontvoerd, krijgt ze hulp van een verzekeringsmaatschappij. Zij staan garant voor de betaling van het losgeld en zullen ook de onderhandelingen met ontvoerder Joseph voeren. Maar de politie mag er niet worden bijgehaald.

De reden van deze ontvoering is de zogenaamde Oktoberlijst. Deze lijst, die van Gabriela's werkgever was, is nu in het bezit van Gabriela. Haar werkgever is spoorloos verdwenen en heeft een grote som geld meegenomen. De politie is met deze zaak bezig, maar criminele organisaties zitten ook achter deze lijst aan.

Per hoofdstuk nadert het verhaal een climax. Maar dan wel in omgekeerde volgorde. Want het bijzondere van het boek is dat het verhaal met het laatste hoofdstuk begint. Dit is in het begin wel even wennen. Want het verhaal gaat in feite terug in de tijd.

Jeffery Deaver's boeken staan altijd garant voor een gezonde dosis spanning. Helaas is het bij dit boek veel minder het geval. Hoewel het verhaal erg vlot leest, ontbreekt het 'zenuwslopende' zoals op de achterkaft vermeld staat. Het plot is nog wel verrassend te noemen, maar De Oktoberlijst is zeker niet Deaver's beste thriller.