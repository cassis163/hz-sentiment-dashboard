In 2010 kwam het boek Inside Out van Maria V. Snyder uit. Het boek is het eerste deel van een tweeluik en staat los van de eerdere goed ontvangen boeken van Snyder, namelijk The Studie-serie en The Glass-serie. Inside Out is een dystopisch verhaal in een compleet andere setting dan andere dystopieën. Het leven van Trella speelt zich namelijk af in een buizenstelsel en of er een wereld daarbuiten is, is onbekend.  

Trella is een zonderling. Ze ergert zich aan de andere sloven, die naar haar idee dom zijn en zich alleen maar vermenigvuldigen in de al overvolle ruimtes. Daarom ontsnapt Trella graag even aan de massa door alleen op ontdekking te gaan door de buizen, wat haar de bijnaam ‘Koningin van de buizen’ oplevert. Een ontmoeting met een profeet verandert echter haar betrekkelijk rustige leventje. Want is er toch meer? Bestaat Buiten dan toch? Trella gaat op onderzoek uit en dan blijkt dat het leven niet zo simpel is als zij dacht dat het was.  

De flaptekst maakt de lezer meteen nieuwsgierig, maar jammer genoeg komt het boek traag op gang. De eerste hoofdstukken lijken in eerste instantie namelijk vol fouten te staan. Trella wil graag wat anders eten, maar ze heeft nog nooit ander voedsel gezien. Hoe kun je verlangen naar een andere smaak als je niet weet dat die bestaat? Dit soort onregelmatigheden kunnen voor de lezer irritant zijn. Als je dan toch een nieuwe wereld uitwerkt, doe het dan goed. Verderop in het boek bleek echter dat veel van deze onregelmatigheden in het boek deel van het verhaal te zijn. Het boek bleek een verhaal te bevatten dat wat langer moet bezinken om te begrijpen hoe goed het uitgewerkt is. Het gehele verhaal is vanuit Trella’s oogpunt beschreven en haar visie en haar denkfouten beheersen dan ook de eerste hoofdstukken van het verhaal. En op het moment dat ze erachter komt dat ze mis zit, kom jij er als lezer achter dat het boek toch wat diepgaander is als gedacht.  

Het verhaal van Inside Out is fascinerend. Het geeft een andere dimensie aan het dystopische genre. Het concept is simpel, de uitwerking is goed doordacht. Snyder heeft een goed gevoel voor het niet standaard laten verlopen van een verhaal. Het mooiste om te lezen was de ontwikkeling die de sloven doormaken. Gevangen in Trella’s perspectief denk je dat het allemaal gewillige slaven zijn. Verderop in het boek blijkt echter dat dit een te beperkte visie is. De karakterontwikkeling die Trella doormaakt, het inzicht dat ze eigenlijk maar heel beperkt denkend is en dat anderen niet zo min zijn als ze dacht, is verfrissend. Trella is zeker geen heldin. Ze is een egoïst met een toevallig handige hobby.  

Kleine fouten blijven wel bestaan in het boek. Je vraagt je bijvoorbeeld af hoe Trella bijna twee weken zonder slaap kan. Daarnaast is het boek een rush en doet het daarom bijna thrillerachtig aan. Trella gaat maar door en door en door. Onderzoek, dienst en soms slapen en eten, onderzoek! Al opgaande in de rush van Trella wil je het boek zelf ook als een speer uitlezen. Het maakt het boek wel ietwat onrealistisch, want Trella zou eigenlijk al lang van vermoeidheid ingestort moeten zijn. Ook de liefdestwist die het verhaal heeft is niet erg overtuigend. Eigenlijk gebeuren deze ontwikkelingen te snel en zijn ze geen waardevolle toevoeging aan het verhaal.  

De conclusie van het boek was onverwacht. De lezer wordt echt even op het verkeerde been gezet en dat maakt de wending van het verhaal onverwacht en passend. Het gehele concept was realistisch, nieuw en fascinerend. Een dystopie die echt zou kunnen plaatsvinden. Het boek is zeer indrukwekkend en zet een hoge standaard voor het vervolg. Het zal moeilijk zijn voor Outside In om dezelfde diepgang te bereiken. Een fascinerend boek met een goed concept. Daar mogen er meer van geschreven worden.