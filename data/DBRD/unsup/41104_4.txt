Na het lezen van de fantastische boeken De stenen aap, Tot op het bot en De cyberkiller wist ik het zeker, ik wilde alles lezen van Jeffery Deaver! Het eerste het beste boek dat me voor handen kwam was De zonden der vaderen. Net als zijn recente materiaal was dit boek uit de oude doos (1995) ijzersterk.

In De zonden der vaderen voert Jeffery Deaver twee mannen ten tonele, Tate Collier en Aaron Matthews. De één voormalig aanklager, de ander een voormalig predikant. Beide mannen zijn elkaars tegenpolen maar hebben één ding gemeen. Ze beheersen als geen ander de kunst van het woord. In de rechtszaal kruisen hun paden zich voor het eerst. De zoon van Matthews staat terecht voor de moord op zijn vriendin en Collier eist als openbaar aanklager de doodstraf. Hoewel de jongen onschuldig is weet Collier met zijn verbale vaardigheden de jury zo in te pakken dat zij gehoor geven aan zijn eis. Echter, voordat het vonnis is voltrokken, pleegt de jongen zelfmoord in zijn cel. Vanaf dat moment heeft Aaron Matthews nog maar één doel, wraak nemen op Collier door hem zijn dochter af te nemen. Om dit doel te bereiken veroorzaakt hij een gruwelijk spoor van dood en verderf. Uiteindelijk kan de ultieme confrontatie tussen beide mannen niet uitblijven. In een oog om oog, tand om tand-gevecht is de krankzinnige, maar geniale Matthews in het voordeel met een pistool en een mes. Collier heeft alleen het woord als wapen en het is de vraag of zijn rappe tong hem deze keer kan redden

Of Jeffery Deaver nu een boek schrijft in zijn Lincoln Rhyme serie of een op zichzelf staand verhaal, zijn goed uitgewerkte plots en zeer menselijke karakters maken het lezen van zijn werk tot een waar feest. Hoewel ik zeer enthousiast ben over De zonden der vaderen is het plot minder spectaculair en ingewikkeld dan dat van De stenen aap.

Deaver onderscheidt zich van de meeste andere schrijvers door zijn haast filosofische schrijfstijl. Je leest tussen de regels door dat hij behoorlijk wat intellectuele bagage heeft. Als geen ander brengt hij de hoofdpersonen in zijn boeken tot leven. Hij gunt de lezer een kijkje in alle facetten van de veelal gecompliceerde zielenroerselen van de karakters. Interessant voer voor psychologen en voor thrillerfans een echte aanrader!