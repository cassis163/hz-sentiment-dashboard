Uitgebroed is het debuut van Pat Craenbroek.
Een boek zoals ik nog niet eerder las.
Er komen verschillende thema’s aan bod, zoals verraad, liefde, moord, vriendschap, wraak, schuld en haat.

Het bestaat uit een proloog, 5 delen van verschillende hoofdstukken en een epiloog. De karakters worden uitgebreid geschetst en het is een gelaagd verhaal.

Pat Craenbroek heeft gewerkt als gerechtsarts en gebruikt de hieruit opgedane ervaring en inzichten in haar boek, wat voor de lezer heel boeiend is.

Na de proloog, waarin een koelbloedig vermoorde man wordt aangetroffen in een parkeergarage, worden alle personages na elkaar geïntroduceerd.
Dit zijn onder meer 3 vriendinnen op een zeilboot, 2 dakloze jongeren en een gefrustreerde vrouw die doorslaat.
Het zijn verschillende verhaallijnen die later allemaal puzzelstukken van een geheel blijken te zijn. De vorm deed me denken aan de film “Love, Actually”

In het begin lijkt het onsamenhangend, je kent de verbanden niet. Deze fase duurde mij wat te lang en ik voelde mij hierdoor in eerste instantie wat minder verbonden met de personages. Dat vond ik jammer.
Er is ook veel wisseling tussende personages en tussen het heden en het verleden. Ik had daardoor af en toe wat moeite met het volgen van de verhaallijn.

Het geheel komt apart op je over, alles is in dit boek net even anders.
Voor mij was dat een pluspunt en een reden om toch door te lezen, want mijn nieuwsgierigheid werd getriggerd.

De verhaallijnen komen langzaam steeds dichter naar elkaar en je ontdekt dat er een hoofdpersoon is. Ik begon me een detective te voelen. Op driekwart van het boek doet die hoofdpersoon iets wat ik niet had verwacht en waardoor ik, al lezend, tegen mezelf zei dat ik wellicht anders naar de hoofdpersoon moest gaan kijken. Het lijkt allemaal ineens nog een tikje meer duister te zijn.

Dan kan je het boek echt niet meer wegleggen en eindigt het uiteindelijk met de epiloog als een fantastisch dessert. En blijf je achter met het gruwelijke gevoel dat een herhaling van daden niet is uitgesloten.

Het is een goed geschreven en doordacht verhaal en voor mijn gevoel anders dan de traditionele detective/thriller.
Humor, spanning, goed uitgewerkte karakters en verrassende wendingen worden met elkaar gecombineerd op een manier die ik nog niet kende.