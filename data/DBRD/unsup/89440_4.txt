Martin Schwarz is een bijzonder persoon, als politiepsycholoog komt hij in de meest bizarre situaties terecht waar hij zich ook weer uit weet te halen. Toch is het ook een gevoelige man met een geschiedenis waarmee hij niet helemaal in het reine is: het verdwijnen van zijn vrouw en kind op een cruiseschip vijf jaar geleden. Ondanks dat hij nooit meer een voet op een schip wilde zetten gaat hij toch weer op zoek na een mysterieus telefoontje en de vondst van de teddybeer van zijn zoontje. Vanaf daar belanden we in een wir-war van emoties, spanning en plotwendingen.

Fitzek weet hoe hij een verhaal op moet bouwen, het is goed geschreven en spannend en de eerste 200 bladzijdes was ik elke keer weer verbaasd over wat er gebeurde. Het einde was voorspelbaar, maar meer in de zin dat ik hoopte dat dit zou gebeuren en langzaam groeit het besef dat dat ook daadwerkelijk zo kan zijn. Fitzek heeft de personages goed uitgewerkt, ze hebben diepte en karakter en aan het eind is het toch een beetje afscheid nemen en de vraag of dit echt een stand-alone thriller is.