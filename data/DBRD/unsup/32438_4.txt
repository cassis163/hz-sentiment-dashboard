Mia Robbins heeft een succesvolle baan in de marketing. Toch past dit niet bij de dromen die ze altijd heeft gehad. Daarom besluit ze het roer om te gooien en start ze een bloemenwinkel op een idyllisch, maar rustig plein in Amsterdam. Op een dag ontmoet ze daar haar droomman Feo, die tosti’s verkoopt vanuit zijn mobiele zaak. Feo is de man van wie Mia altijd gedroomd heeft, maar is hij net zo ideaal als in haar dromen?

Mia doet haar uiterste best om van haar bloemenwinkel een succes te maken. Om het plein waaraan haar winkel staat meer publiciteit te geven gaat ze de samenwerking aan met verslaggever Axel. Samen bedenken ze mooie plannen om het plein weer in de picture te brengen. Langzaam groeit er een band tussen Mia en Axel en zijn familie.

Mia is verward, moet ze gaan voor Feo, de man van haar dromen of is toch Axel de ideale man? Alsof dat allemaal nog niet genoeg is krijgt Mia ook mysterieuze boodschappen door en krijgt ze daardoor te maken met bijzondere verhalen.

In dit boek weet schrijfster Chantal van Gastel Mia tot leven te wekken en je leeft als lezer helemaal met haar mee. Van haar dromen voor de bloemenwinkel tot haar strubbelingen op liefdesgebied. De bloemenwinkel van Mia wordt beeldend beschreven, waardoor je je in de bloemenwinkel waant en de bloemen bijna ziet en ruikt. Ook de voorkant van het boek helpt bij het neerzetten van het beeld van de bloemenwinkel, een winkel waar ik wel elke week mijn bloemen zou willen kopen!

Het verhaal van Mia is meeslepend, waardoor het moeilijk is dit boek weg te leggen. De gave van Mia is een beetje zweverig en niet helemaal aan mij besteed, maar dit doet niets af aan het verhaal want het is een geweldig boek waarin geloven in jezelf, hopen dat je dromen waar worden en de liefde centraal staan. Dit is een heerlijke feelgood roman die lekker vlot wegleest en je helemaal vrolijk maakt en af en toe ook ontroert door de bijzondere verhalen van Mia’s klanten, de bloemen en de liefde. Ik wist het is wat mij betreft de beste roman van Chantal van Gastel en het is dan ook zeer terecht dat ze met dit boek een Hebban Award heeft gewonnen!