Er is iets verschrikkelijks met Naomi Jenkens gebeurd. Een geheim dat ze al drie jaar met zich meesleept en aan niemand durft te vertellen. Nu komt daar nog één bij. Ze heeft een getrouwde minnaar. Als deze op een dag verdwijnt voelt ze dat er iets naars met hem gebeurd is. Alleen, de politie wil haar niet geloven. Daarom geeft ze hen een reden om naar hem op zoek te gaan. Ze laat hen geloven dat haar minnaar een psychopaat is en daarom een gevaar is voor de samenleving. Om de politie daarvan te overtuigen hoeft ze alleen maar haar eigen herinneringen te vertellen. En het werkt, de politie zet meteen een zoektocht in naar Robert.
Het uitgangspunt van het verhaal is sterk. Toch is het in het begin moeilijk om je met Naomi te identificeren. Dat ligt vooral aan de manier waarop Sophie Hannah haar aan het woord laat. Alles wat Naomi vertelt, is op een manier alsof ze tegen Robert praat en dat is heel erg wennen. Toch is Hannah erin geslaagd om een spannende thriller neer te zetten. Niet eentje die alleen maar draait om een verdwijning, maar een thriller waarin verschillende verhaallijnen op een kundige manier samenkomen. Het boek zit zo in elkaar, dat het beginmysterie, de verdwijning van Robert, vrij snel is opgelost, maar daarna neemt het verhaal plotseling een hele andere wending en komen er tal van zaken aan de oppervlakte die het verhaal interessant maken.
Kortom, Gevarenzone is een boek waar je je best voor moet doen om erin te komen, maar als je eenmaal in het verhaal zit wil je ook weten hoe het verder gaat. Om te zeggen dat het boek zo spannend is dat je het niet weg kunt leggen, is echter te veel eer.