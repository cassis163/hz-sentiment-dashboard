Tijdens het lezen van Jills Talisman kom je als lezer terecht in een voor ons onbekende wereld. Helaas kent ook deze fantasiewereld een oorlog. Jill, de hoofdpersonage in het boek, werkt tijdens deze oorlogstijd naast haar vader (arts) en moeder (verpleegkundige) in haar stad en helpt daar zoveel mogelijk gewonden soldaten. De oorlog komt echter steeds dichterbij en uiteindelijk is ook hun stad aan de beurt. Jill heeft uiteindelijk geen keuze en moet haar familie achterlaten en alleen vluchten. Tijdens haar eenzame vlucht ontmoet Jill, Sam. Sam is gewond, maar dankzij haar kunde weet Jill hem te redden en vluchten ze samen verder. Tijdens hun avontuurlijke reis maken ze de meest vreselijke oorlogstaferelen mee, maar samen slaan ze zich er dapper doorheen. De onzekere Jill weet zich te ontpoppen tot een heldhaftige vrouw en de band tussen Sam en haar neemt met de dag toe.

Jills Talisman is een oorlogsroman waarbij de huiveringwekkende beelden die een oorlog met zich meebrengt herhaaldelijk de revue passeren. De hoofpersonen in dit boek – Jill en Sam – maken nogal wat heftige situaties mee. Situaties waarbij de lichaamsdelen af en toe bijna letterlijk om hun oren vliegen. Gelukkig worden deze dramatische taferelen afgewisseld met een heerlijke dosis romantiek en een helder beschreven fantasiewereld waarbij je als lezer bijna letterlijk in een andere dimensie/wereld waant. Dankzij de afwisseling is het verhaal goed in balans en leest Jills Talisman gemakkelijk weg. Jammer dat je na 234 bladzijden toch echt afscheid moet nemen van Jill en Sam, misschien komt er een deel 2?