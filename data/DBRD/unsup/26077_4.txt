In 1998 won Toes een Gouden Strop voor zijn misdaadroman Fotofinish. In 2001 verscheen Coup zero, die ook met groot enthousiasme door de pers werd ontvangen. Zojuist verscheen De vrije man, en dit was mijn eerste kennismaking met deze auteur van Nederlandse bodem.

Om maar direct met de deur in huis te vallen: ik heb ervan genoten! Niet omdat het nu het spannendste boek is dat ik ooit las, maar De vrije man is een opzwepend ritmische roman en met gevoel geschreven. Jac. Toes, zelf een ervaren tanguero, schrijft vol bezieling over zijn passie: de tango. Hij sleept je werkelijk mee in een sfeervolle setting, waarbij de Latijnse liefdesdans een steeds terugkerend element is in het verhaal.

Ondertussen probeert de hoofdpersoon, fysiotherapeut Harold Daver, zijn vinger te leggen op het feit waarom zijn leven ineens volkomen op zijn kop is komen te staan. Hij wordt verdacht van moord op zijn ex-vrouw, is uit de maatschap gezet, en is ook nog eens hopeloos verliefd op de Argentina Isabella.

Toes moet het niet hebben van zinderende spanning, bloederig geweld of gewiekste rechercheurs. De vrije man is een boek over passie en verraad, even gedurfd als vernieuwend. Snel en vaardig geschreven, met een zeer onverwachte ontknoping.