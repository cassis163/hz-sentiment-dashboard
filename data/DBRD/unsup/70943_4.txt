Het bloed kruipt is het eerste Nederlandse vertaalde boek van de Noord-Ierse Stuart Neville. Hij heeft al meerdere boeken geschreven, maar geen van deze is nog in het Nederlands vertaald. Dankzij een winactie mocht ik het bloed kruipt lezen.

Het boek vertelt het verhaal over de twee broers Devine: Thomas en Ciaran. Twee broers die het niet makkelijk hebben gehad. Na de dood van hun ouders zijn zij van pleeggezin naar pleeggezin gegaan tot het vreselijk misging. Zeven jaar geleden zijn zij veroordeeld voor de moord op hun pleegvader. Ciaran als de hoofddader en Thomas, de oudere broer, als mede dader. Wat er echter precies is gebeurd die nacht, is onduidelijk. Ciaran heeft bekend en is op basis daarvan veroordeeld. Nu, 7 jaar later, komt Ciaran vrij en zijn broer Thomas, inmiddels al wat langer weer op vrije voeten, vangt hem op. Ciaran krijgt begeleiding van reclasseringsmedewerker Paula Cunningham. Niet blij met deze zaak, besluit Paula om contact te zoeken met de toentertijd bij het onderzoek betrokken rechercheur Serena Flanagan. Serena, net weer terug bij de recherche na ziekte, is overtuigd van Ciaran’s onschuld en denkt dat oudere broer Thomas een macht over Ciaran heeft die heel ver reikt. Samen met Paula Cunningham probeert zij erachter te komen wat er zeven jaar geleden nu precies is gebeurd, maar of de broers Devine hier nu zo blij mee zijn? Alle gebeurtenissen komen in een stroomversnelling terecht met uiteindelijk een verassende ontknoping.

Neville weet de verschillende hoofdpersonen in het boek sterk te beschrijven. Door de hoofdstukken te vertellen vanuit de perspectieven van de verschillende hoofdpersonen, leer je ze allemaal goed kennen. Zo is er de schuchtere, ietwat kinderachtige en volledig afhankelijke Ciaran. De dominante, agressieve Thomas. De alleenwonende, licht aan alcohol verslaafde, reclasseringswerker Paula en de door ziekte geteisterde Serena Flanagan, die samenwoont met man en kinderen, maar door de ziekte ook relatieproblemen kent. Door de wisseling van perspectief blijft de vaart in het verhaal. Ook zijn er een aantal hoofdstukken die terugblikken op 7 jaar geleden, waardoor je meer te weten komt over wat er toen precies gebeurde. Het verhaal is geen spannende “whodunnit” maar een echte psychologische thriller waarbij je de spanning voelt en de enorme beklemmende psychologische invloed die Thomas op zijn broer uitoefent. In het begin dacht ik al snel te weten hoe het verhaal in elkaar zat. Toch word ik op driekwart van het boek compleet verrast en blijkt het verhaal heel anders in elkaar te zitten dan oorspronkelijk gedacht. Een echte must-read voor fans van psychologische thrillers. Ik ga deze schrijver zeker blijven volgen.