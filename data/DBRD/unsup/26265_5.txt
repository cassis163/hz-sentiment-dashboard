Een klein leven gaat over een vriendschap tussen 4 mannen. Ze leren elkaar kennen tijdens hun studententijd. De auteur beschrijft uitvoerig en heel mooi de achtergrond van elk personage en hun evolutie doorheen de tijd.

Jean-Baptiste (JB) heeft een donkere huidskleur en werd opgevoed door enkele vrouwelijke familieleden. Zij aanbeden JB, hij was hun held, kon niets verkeerd doen en zou het zeker maken in het leven. JB heeft een hoge dunk van zichzelf (hoe kan het anders met zoâ€™n opvoeding) en wordt kunstenaar. Hij maakt het in de artiestenwereld, maar de keerzijde van al dat succes is dat hij drugs gebruikt. Door zijn druggebruik verwatert zijn vriendschap met Jude en Willem.

Willem heeft altijd gezorgd voor zijn mindervalide broer tot deze op jonge leeftijd overleden is. Willem heeft nooit begrepen noch aanvaard dat zijn ouders niet meer en beter voor zijn broer zorgden. Willem is het uiterst zorgzaam type en zal gedurende de hele vriendschap uitstekend voor Jude zorgen. Willem groeit uit tot een succesvolle acteur.

Malcolm heeft rijke ouders en groeit uit tot een talentvol architect. Malcolm is de enige die de vriendschap met JB staande houdt. Malcolm richt het nieuw appartement voor Jude in met indachtname van zijn behoeften zoals brede ruimtes voor een rolstoel.

Jude zijn verleden wordt pas laat in het boek expleciet uitgesproken, maar als lezer weet je wel veel sneller wat Jude aangedaan geweest is. Al in zijn jonge jaren is zijn vertrouwen in de mensheid meer dan eens gebroken geweest. Jude groeit uit tot een succesvol advocaat. Jude struggelt heel zijn leven met het vertrouwen van anderen, zichzelf open te stellen. Hij gelooft ook steevast dat hij zelf schuld eraan heeft en het verdient. Hij slaagt er toch in om vrienden en ouders te vinden. Uiteindelijk komt Jude in een relatie terecht, maar zijn partner mishandelt hem. Omdat Jude nooit open is tegen vrienden en familie weet hij dus ook niet wat normaal is. De mishandeling is in zijn wereld de normaalste zaak van de wereld. Hij beseft dus niet dat zijn partner niet goed voor hem is. Dit raakt mij zo en je leeft zo mee met Jude dat het zo frusterend voelt om er niets aan te kunnen doen. Op mannenmishandeling rust er nog een groter taboe.

Een klein leven heeft mij meermaals emotioneel gemaakt. Dit boek doet mij ook direct denken aan het non-fictie boek over een gelijkaardig thema, die mij even hard heeft geraakt: Niemandskinderen van Carolien Roodvoets. Mijn volgend boek zal luchtiger lectuur worden.