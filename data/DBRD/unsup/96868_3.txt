Na het overlijden van Appie Baantjer in 2010, is ook het tweede Baantjer-icoon niet meer onder ons. Begin dit jaar overleed acteur Piet Römer, die jarenlang de rol van hoofdinspecteur de Cock vertolkte in de tv-verfilmingen van de serie. Een groot gemis, dat is zeker, maar gelukkig leeft de naam Baantjer nog altijd voort. In 2009 besloot Appie Baantjer samen te werken met vriend en collega Simon de Waal en ontstond er een nieuwe serie: Baantjer & De Waal. De Waal - die nog steeds werkzaam is als rechercheur in de hoofdstad - schrijft nu alleen verder aan deze serie. Een mes in de rug is inmiddels al het zesde deel uit de reeks en het derde dat zonder Appie Baantjer werd geschreven.
In een keurig verzorgd hotel, gelegen op een rustige plek in de Jordaan, vinden rechercheur Peter van Opperdoes en zijn kompaan Jacob een lijk. De man lijkt aan een hartaanval te zijn bezweken, dus een uitgebreid (moord)onderzoek is niet nodig. Toch heerst er bij de oude rechercheur Van Opperdoes het gevoel dat er meer aan de hand is. De naam van de dode man is niet dezelfde als de gast die in de hotelkamer verbleef en een aantal mogelijke getuigen gedragen zich vreemd, alsof ze allemaal iets achterhouden. Een raadsel voor het Amsterdamse tweetal, dat vastbesloten is het te ontrafelen. Van wie is het lijk? Hoe komt het daar? En wat had de man in het hotel te zoeken? Vragen waarop het antwoord lastig te vinden is. Door de vele mogelijke verklaringen loopt het onderzoek langzaamaan vast. Totdat een heldere ingeving het duo weer op het juiste spoor brengt, dat hen zal leiden naar een verrassende ontknoping...
Een mes in de rug is - net als de andere delen uit de reeks - een voor iedereen toegankelijk boek. Geen diepzinnige kwesties, geen hersenkrakende complotten en een niet al te moeilijke woordkeus zorgen ervoor dat het fijn en aangenaam leesvoer is. Een kleine 200 paginas lijken misschien weinig om een spannend verhaal neer te zetten, maar niets is minder waar: Simon de Waal onthult een simpele, maar doeltreffende plot, met een bruisend Amsterdam als achtergrond. Als een ware reisleider leidt hij zijn lezers rond en laat hen kennismaken met de typische inwoners van de hoofdstad en de schitterende locaties die ze bezit.
Het duo Van Opperdoes en Jacob wordt met elk deel beter, en ontpopt zich als een waardige opvolger van De Cock en Vledder. Waar Van Opperdoes vaak kiest voor zijn intuïtie en ervaring, zorgt Jacob voor enkele verfrissende ingevingen. Deze afwisseling is op een leuke manier neergezet, waardoor ook de humor niet ontbreekt en de band tussen het koppel steeds hechter wordt.
Een mes in de rug is weer een ijzersterke politiethriller uit een steeds beter wordende serie. De boeken van Baantjer & De Waal verdienen het om naast de Baantjerverhalen een plaats te krijgen in de boekenkast. Simon de Waal toont aan de reeks alleen voort te kunnen zetten en hanteert daarbij zijn eigen karakteristieke vlotte schrijfstijl, zonder de kenmerkende Baantjersfeer uit het oog te verliezen. Er wordt een lijk gevonden, een aantal mogelijke scenarios doen zich voor en er zijn meerdere verdachten in de zaak. Piet Römer en Appie Baantjer zullen tevreden toekijken en op zn Amsterdams de conclusie trekken: dat zit wel snor!