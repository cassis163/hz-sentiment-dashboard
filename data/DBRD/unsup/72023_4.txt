Het verhaal begint in een reisbureau waar Katrine Bratterud, inmiddels van een verslaving afgekickt, werkt. Ze wordt aangevallen door een man die ze uit haar verleden blijkt te kennen. Thuis krijgt ze ruzie met haar vriend Ole. Ze moet een aantal telefoontjes plegen en Ole, die nogal jaloers is aangelegd, wil weten met wie. Over het voorval in het reisbureau heeft ze hem niets verteld. 's-Avonds gaan Katrine en Ole naar een feest, maar eigenlijk heeft Katrine helemaal geen zin om hier naartoe te gaan. Tijdens dit feest wordt Katrine ziek en even later vertrekt ze; alleen. Door een vriend, Henning Kramer, wordt ze opgehaald, ze eten wat, rijden wat rond, praten wat en tot slot volgt een vrijpartij.

De volgende dag wordt het naakte, ontzielde lichaam van Katrine gevonden en begint het speurwerk van inspecteur Gunnarstranda en zijn asssistent Frank Fr√∏lich. Iedereen die maar enigszins in contact met Katrine is geweest wordt verhoord. Mensen worden verdacht, sporen worden nagegaan en alibi's worden in twijfel getrokken. Ook bespreken de politiemannen diverse scenario's om tot de oplossing van deze moordzaak te komen.

Het boek blijft boeiend vanaf begin tot eind en leest vlot weg. Interessant is het volgen van het verloop van het onderzoek door beide politiemannen. Je verplaatst jezelf min of meer in de positie van de politie. Je denkt te weten wie de moord gepleegd heeft, maar naarmate het onderzoek vordert ga je toch weer anders denken.

De afloop is verrassend, hoewel ik de uiteindelijke dader tijdens het lezen ook al even als verdachte had aangemerkt..