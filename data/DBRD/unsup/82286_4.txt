Meave is marinebioloog en bestudeert haaien. Op haar twaalfde is ze door een haai gebeten, maar hij liet haar gaan. Haar grote liefde voor haaien is geboren. Ze wordt Meave de haaienfluisteraar. Haar werk wordt heel mooi beschreven. Je zou graag met haar mee duiken en het met eigen ogen zien: de blauwe zee, de kleurige vissen in alle vormen en maten. Er spreekt een duidelijke oproep om haaien niet als vijanden te zien.

Dit is het raamwerk voor een liefdesverhaal. Na een onderzoeksperiode van een half jaar op de Bimini, komt ze thuis bij haar oma Perri, die een hotel runt. Het Hotel der Muzen is een bijzonder hotel gewijd aan boeken en schrijvers en gelegen op een eiland. Tot haar schrik ontdekt Meave dat haar tweelingbroer Robin een boek heeft geschreven over haarzelf en haar ex Daniel. Diezelfde Daniel blijkt als kok in het hotel te werken. Een moeilijke situatie. Verder maakt Meave kennis met Hazel, een heerlijk en erg vroegwijs kind. Het lijkt een soort wonderkind te zijn dat met zes jaar al boeken kan lezen over prehistorische zeedieren en de namen ervan allemaal goed uitspreekt.

Het verhaal wordt geschreven vanuit Meave. Via diverse terugblikken worden haar gevoelens in het heden belicht. Het eerste hoofdstuk van het boek was wat moeilijk inkomen door de vele bijzinnen. Gelukkig ging het daarna al snel soepel lopen en bleek het een boek om in één ruk uit te lezen. De sfeer in het hotel en van het eiland zijn heel voelbaar en de karakters zijn goed uitgewerkt. Het wordt heel duidelijk wat de persoonlijkheid van elk karakter is. Hierdoor is het helaas ook al in een vrij vroeg stadium duidelijk waar het tenslotte op uit zal draaien. Gelukkig zijn er genoeg perikelen voordat het zover is.

“Zwemmen met Haaien” is het tweede boek dat Anne Kid Taylor heeft geschreven. Het eerste heeft ze echter samen met haar moeder geschreven, dus je kunt dit boek toch zien als een debuutroman. Een mooie feelgood roman die zeker een vervolg verdient.