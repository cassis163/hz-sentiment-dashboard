Journaliste Eva Sanders gaat voor een reportage voor Global Travel Magazine naar het Afrikaanse Congo. Ze logeert op het landgoed van de Du Bonnet’s, familie van fotograaf Laurent Du Bonnet . Haar opdracht is om Congo te belichten als een toeristische trekpleister.
Tijdens het jaarlijkse Jachtfeest ontmoet ze dierenactivist Wiek, die haar vertelt dat ze de misstanden in het land beter aan de kaak kan stellen. Hij heeft allerlei bewijsmaterialen hiervoor in zijn wildpark verzameld. Eva wordt aan de ene kant aangetrokken om dit verhaal te onderzoeken, maar aan de andere kant door de Du Bonnets geïntimideerd. Alles verandert als Wiek ineens spoorloos verdwijnt.

De cover van het boek zette mij compleet op het verkeerde been, ook door de eerdere boeken die Patricia Snel schreef. Maar het verraste mij. De achtergronden van het verhaal zijn goed uitgediept, de sfeer van Congo mooi weergegeven en het probleem van de stropers wordt aan de kaak gesteld. Door al het gedoe rondom de familie Du Bonnet, hetgeen bijzaak was, kwam het verhaal iets minder uit de verf dan ik had gehoopt na het lezen van de achterflap. Wat mij erg irriteerde in het verhaal was het veelvuldige noemen van ‘Madame Du Bonnet’ en ‘de heer Du Bonnet’. Maar misschien hebben anderen dit niet en zijn het mijn journalistieke roots. Ik heb het boek in twee dagen uitgelezen.

Ik geef het boek 3,5 ster.