De Code - Fredrik T. Olsson
Genre: Thriller
Paperback - 413 pagina’s
ISBN: 978 90 245 6352 4
Uitgever: Uitgeverij Luitingh-Sijthoff
Verschijningsdatum: 2015

Over de auteur;

Fredrik T. Olsson, geboren in 1969, groeide op aan de Zweedse westkust en werkt nu als schrijver en scenarist in Stockholm. "De Code", zijn eerste thriller, wordt momenteel vertaald in meer dan 25 talen, zijn de filmrechten zijn verkocht aan Warner Bros ..

Korte inhoud;

In Amsterdam wordt de jonge historica Janine Haynes vermist. Ze is voor het laatst gezien in een druk café. In Berlijn wordt een dakloze man vermoord door drie mannen in een nep ambulance. En in Stockholm verdwijnt voormalig cryptoloog William Sandberg uit het ziekenhuis na een mislukte zelfmoordpoging. Schijnbaar losstaande gebeurtenissen die echter de aanleiding vormen voor een zenuwslopende zoektocht.

Sandberg blijkt gevangen te zijn genomen door een schimmige organisatie en is naar een afgelegen kasteel ergens in Europa gebracht. Daar wordt hij gedwongen een ultrageheime, gecodeerde boodschap te ontcijferen.
Dan vindt er een virusuitbraak plaats en sterven duizenden mensen een gruwelijke dood. Zolang Sandberg geen oplossing heeft gevonden, zijn de gevolgen niet te overzien.....

***

‘De Code’, Olsson zijn debuut. Over dit boek is nagedacht en zelfs over de cover is dat gedaan. Die dreigende kleuren met een doodskop kan maar één ding betekenen, gevaar! Ook de titel had niet passender kunnen zijn hoewel die, samen met de quote op de cover, al verraadt waar het boek overgaat.

De cover verteld mij dat het boek geschreven is door een Zweed, maar dit verhaal had net zo goed van een Nederlandse of Engelse auteur kunnen zijn.

De schrijfstijl is vlot, het boek leest best lekker, maar door ingewikkelde termen en de verschillende gebeurtenissen met verschillende personages is het een boek dat je niet zo maar eventjes uitleest. Je moet je aandacht erbij houden om geen belangrijke details te missen.

In het boek komt een redelijke hoeveelheid personages voorbij, waarvan maar een handjevol hoofdpersonages die als rode draad doorheen de hoofdstukken lopen. De randpersonages die geen grote betekenis hebben in het verhaal, worden niet altijd bij naam genoemd. Daardoor is het goed te volgen en wordt het niet onnodig ingewikkeld.

Het verhaal is goed opgebouwd. Beetje bij beetje geeft Olsson zijn verhaal prijs. Zeker in het begin van het boek weet hij de nieuwsgierigheid van zijn lezers op te wekken door net niet teveel prijs te geven, je wilt verder lezen!

Toch vond ik het bij momenten net iets TE langdradig worden, zeker naar de ontknoping toe. Dan blijft het aanslepen en zijn er voor mij teveel toevalligheden en wordt het soms ongeloofwaardig. Wat ik ook jammer vind, is dat er in verschillende passages te vroeg een verwikkeling ‘bloot’ wordt gegeven.

Volgens mij hadden de (hoofd)personages nog iets beter uitgewerkt kunnen worden. Er wordt vooral beschreven wat ze gaan doen en waar ze mee bezig zijn, daardoor werd het verhaal voor mij erg filmisch weergegeven, maar verdwenen sommige personages naar de achtergrond.

Toch zit het verhaal zelf echter goed in elkaar. Er is over nagedacht. Alle hoofdstukken lopen passend in elkaar over en ik kreeg er steeds een stukje bij om een goede kijk op het totale verhaal te krijgen. De ontknoping daarentegen was clichématig. Ook was ze niet zoals ik had verwacht. Wat ik precies in gedachten had is moeilijk te zeggen, maar na het lezen van de korte inhoud en zeker de laatste zin, ‘zijn de gevolgen niet te overzien...’ had ik verrast willen worden en dat is niet gebeurd.

Ondanks de vlotte schrijfstijl, heb ik dit boek niet in één ruk uitgelezen. Was het door de lange hoofdstukken en de kleine druk of doordat ik er erg goed de aandacht bij moest houden, ik weet het niet! Toch heeft dit verhaal mij zeker kunnen boeien..... tot op zekere hoogte. Naar het einde toe was de spanning die ik voelde tijdens het lezen, voor een groot stuk weggeëbd. Dit kwam door het “eind goed, al goed”-scenario en TE veel toevalligheden die om de hoek kwamen kijken. Ik kon toen al denken waar het uiteindelijk zou eindigen. Na een boeiend verhaal te hebben gelezen met een uitgebreide uiteenzetting van codes, spijkerschrift, virussen, DNA, landschappen en toch ook de verbondenheid tussen de verschillende hoofdpersonages, bleef ik achter met het gevoel ‘Dit is het nu?’

Ik blijf het wel fantastisch vinden om te zien hoe Olsson zijn verhaal opgebouwd heeft en hoe alles op zijn plaats valt, alles in elkaar overloopt, van het ene personage naar het andere. Een mooie voorbeeld hiervan; ‘Als Christina en Leo zich hadden omgedraaid toen ze Gate D61 uit liepen, op weg naar de douane en de grote aankomsthal in Schiphol, hadden ze gezagvoerder Adam Riebeeck kunnen zien,..........’ Op deze manier vloeit het verhaal ongemerkt van de ene gebeurtenis naar de ander en van Christina naar de Adam, waar het verhaal mee verder gaat.

Olsson zijn manier van schrijven is zeer filmisch, waardoor je het hele verhaal als in een film voor je ziet. Zijn verdoken humor in het verhaal is hilarisch te noemen, maar bovenal is de oplossing van het probleem zo logisch en zo simpel, dat ik daar zelfs niet aan heb gedacht en vind ik het fascinerend hoe Olsson dáár zo een verhaal rond heeft geschreven.

Het mooiste vind ik de manier waarop Sandberg tot de conclusie komt hoe eenvoudig die oplossing wel is en hoe mooi en beeldend die door de auteur omschreven wordt, de schrijfblok-theorie!

Het is een niet alledaags verhaal met een niet alledaags thema, waar je zeker de aandacht bij moet houden. Met een basiskennis biologie leest het boek, denk ik aangenamer. Gelukkig weet de auteur alles op een niet te ingewikkelde manier te beschrijven, zodat het boek bereikbaar is voor een groot publiek.



Ik denk dat deze auteur nog kan groeien en in de toekomst hoop ik zeker nog van hem te lezen. Voor ‘De Code’ geef ik graag 3,5 ster.