De finale van het WK 1974. Zelfs degenen die te jong waren om het mee te maken, weten welke nationale kater die wedstrijd opleverde. Verschillende boeken zijn er over verschenen. Daarvan is Wij waren de beste van Auke Kok waarschijnlijk het bekendste, zoals Pim Faber in De val van 74 zegt.
Wat zou er gebeurd kunnen zijn tijdens het WK van '74? Pim Faber heeft er een complottheorie over bedacht. Met het EK 2012 als toepasselijke achtergrond confronteert Faber zijn hoofdpersoon Bob Laroo met steeds meer feiten die erop wijzen dat het destijds geen 'fair game' was.
Televisiepresentator Bob Laroo mist door een familiefeestje een dringend telefoontje van zijn collega Vivian Schuilenburg. Zij doet in Duitsland verslag van een proces tegen het plaatsje Braunstadt dat beticht wordt van nazipraktijken. Als later haar lichaam wordt gevonden, bedenkt Laroo dat Vivian iets op het spoor was dat geen daglicht kan verdragen. Samen met Vivians partner Estelle haast hij zich naar Duitsland. Al te veel tijd voor onderzoek hebben ze niet, want Laroo moet eerdaags naar Polen om de voor- en nabeschouwingen van het EK 2012 te presenteren.
De val van 74 is een boek met een gedegen plot die op een overzichtelijke manier door Faber aan de lezer voorgeschoteld wordt. Geregeld wordt er geschakeld tussen 2012 en 1974. Een deel van het boek beschrijft in de ik-vorm wat Laroo allemaal meemaakt. Hij doet dat op een nonchalante wijze; het is bijna spreektaal, zonder dat het irritant wordt. Het is bijzonder dat het Faber lukt om die passages een eigen toon te geven, omdat het zoveel auteurs niet lukt.
De val van 74 moet het niet hebben van volledig uitgewerkte karakters, maar kenmerkt zich door veel en goed gedoseerde spanning, een mooie opbouw en, ook niet onbelangrijk in een dergelijk boek, een acceptabele complottheorie. Was het maar echt zo gegaan. Was er maar kans op rehabilitatie.