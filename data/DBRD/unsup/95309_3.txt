Als boekliefhebber trekken boeken met dergelijke titels gelijk. Helemaal als je dan ook nog fan bent van het feelgood-genre.

Echte liefde vind je in een boekhandel begint in Oxford, waar je middels een terugblik kortstondig kennis maakt met Julius Nightingale; later de eigenaar van Nightingale boeken en vader van Emilia. Na het overlijden van Julius erft Emilia de boekhandel. Echter blijkt de boekwinkel in zwaar weer te verkeren en kan Emilia maar moeilijk besluiten wat ze zal doen. De passie van haar vader voortzetten, of de hele handel verkopen? Echter hebben haar klanten ook persoonlijke herinneringen aan Nightingale Boeken en willen ze graag dat de boekhandel van hun overleden en zeer geliefde dorpsgenoot blijft bestaan.

In de eerste zeventig bladzijde lukt het Veronica Henry om me aan het huilen te krijgen. De geschiedenis van Julius en Emilia ontroerd me. Dat belooft veel en zorgt er voor dat ik met veel zin verder ga in het boek. Samen met de vlotte schrijfstijl en de gedetailleerde omschrijvingen van Nightingale Boeken en Landgoed Peasebrook waan je je met gemak in het Engelse landschap. Wat graag zou je eens een bezoekje willen brengen aan de Engelse boekhandel. En een leuk extraatje voor de echte boekliefhebber: de schrijfster strooit tussen de regels door met bekende boektitels!

In het heden weet Henry me minder goed vast te houden. Zoveel boeken als er over de toonbank gaan, zoveel personages komen er voorbij. Elk hoofdstuk wordt er geswitcht naar een andere hoofdpersoon. Iets waar je van moet houden. Voor een feelgood-boek, waarbij je weg wilt zwijmelen, voor mij een minder fijne keuze. Je wilt, net als bij het kijken naar een soap, niet na hoeven denken over wie wie ook al weer was. Uiteindelijk weet de schrijfster je wel bij alle personages te betrekken, echt onder je huid kruipen ze alleen niet. En als het einde van het boek nadert en er nog te veel losse eindjes zijn, gebeurt dat waar je voor vreest. De oplossing voor alle problemen is te makkelijk.

Kortom; een heerlijk boek voor tussendoor. Wegzwijmelen bij de boekhandel lukt, bij de personages ietsjepietsje minder. Maar al met al wel het lezen waard. Drie sterren van mij voor het debuut van Veronica Henry.