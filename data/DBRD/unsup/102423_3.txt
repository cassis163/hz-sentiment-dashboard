In zijn vorige boek Missie: Mullah hebben majoor Parson en Sophia Gold verschrikkelijke ontberingen moeten doorstaan. Vier jaar laten kruisen hun wegen elkaar opnieuw.
Stille vijand begint met een bomaanslag op een politiepost in Afghanistan, waarbij veel gewonden en doden vallen. De gewonden worden meteen naar een vliegtuig vervoerd dat hen naar Duitsland moet brengen voor verdere medische verzorging. Gold gaat mee als begeleider en komt zo weer in aanraking met majoor Parson, die de leiding heeft gekregen over deze vlucht. Direct na het opstijgen blijkt er iets vreselijks aan de hand te zijn. Terroristen hebben bommen aan boord van enkele vliegtuigen gebracht, mogelijk ook bij Gold en Parson. Zolang ze vliegen is er niets aan de hand, maar als ze gaan landen, worden de bommen automatisch geactiveerd. Majoor Parson staat voor een hopeloze situatie. Geen enkel land wil zo'n explosief toestel laten landen. En alsof dat nog niet genoeg is, heeft hij ook zijn handen vol aan het bezweren van de gespannen situatie aan boord, defecten aan het vliegtuig, zware weersomstandigheden, aanvallende landen. En had ik al gezegd dat de brandstof langzamerhand opraakt?
Praktisch het hele boek speelt zich gedurende één dag af aan boord van het vliegtuig, terwijl de bemanning wanhopig op zoek is naar een oplossing. Thomas Young heeft duizenden uren vliegervaring als piloot en die kennis deelt hij bladzijdenlang met zijn lezers. Het boek is doordrenkt van de technische termen, maar Young weet die op zo'n manier te brengen dat het zelfs voor een leek goed te volgen is.
De personages komen er, anders dan je misschien van zo'n boek zou verwachten, niet bekaaid vanaf. Gedurende die enkele dag dat we hen meemaken aan boord, krijgen we voldoende inzicht in hun menselijke kant. Ze ontstijgen het bordpapieren niveau dat zo kenmerkend is voor het avonturengenre. Er wordt af en toe verwezen naar het eerste boek, naar de avonturen die Parson en Gold daarin hebben beleefd en welke littekens ze daaraan hebben overgehouden. Deze verwijzingen zijn voldoende om de relatie tussen Parson en Gold te begrijpen, maar ze maken wel nieuwsgierig naar Missie: Mullah.
De dreiging van de bom en de invloed daarvan op de bemanning worden op een beklemmende manier overgebracht. Young kiest niet voor gemakkelijke oplossingen, wat de geloofwaardigheid van het boek ten goede komt.
Een kruising tussen de film 'Speed' en een spelletje 'Flight simulator', met actie van begin tot eind.