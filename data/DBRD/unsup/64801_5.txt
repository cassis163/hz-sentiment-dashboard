Dit moet je humor zijn en dit is gewoon zó mijn humor! Hot Mess liet me regelmatig grinniken en gewoon hardop lachen.

In de ik-vorm rol je het leven binnen van de sarcastische en recht voor de rape Eleanor Knight, Ellie. Elk hoofdstuk begint met een dikgedrukt stukje en geeft de locatie weer waar haar perikelen zich afspelen. Haar familie, haar werk, en haar ‘getinder’; het is voer wat ervoor zorgt dat je zwaar geamuseerd letters zit te vreten. Wat ervoor zorgt dat de personages zich al snel de weg naar je hart weten te vinden, of juist niet.

Neem daarnaast het mailverkeer vanuit haar vader. Het is zo onnozel en bewust slecht geschreven, wat hilarisch en wat een beheersing van de pen dan ook eigenlijk!

Ellie is bezig met haar carrière, zoekt de weg in de liefde en onderhoudt tegelijkertijd haar relaties met haar familie en beste vrienden. In dit alles weet Vine precies goed serieuze tikken in het verhaal mee te geven. Deze mooie zoektocht, naar vooral zichzelf, zorgt voor een zalig verhaal en het einde is fantastisch. Het is af, maar om eerlijk te zijn hoop ik gewoon echt op een vervolg. Ik wil gewoon nog graag meer van Ellie en consorten!

Conclusie:

Een hilarisch boek, inclusief wat serieuze momenten, welke er perfect in balans in zijn verweven.

Vier en halve sterren voor Hot Mess.

Karin Meinen-Samenlezenisleuker

NB: Vergeet het dankwoord niet. Ge-wel-dig.