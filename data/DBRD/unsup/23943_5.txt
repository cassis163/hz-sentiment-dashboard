Het indringende verhaal over het leven van Wim Aloserij, dat begint met de mishandelingen door zijn stiefvader en eindigt met het verhaal over zijn leven tijdens de Tweede Wereldoorlog dat hij eindelijk, nu hij 94 jaar oud is, vertelt. Het verhaal wordt afgewisseld met fotoâ€™s en tussendoor waarheidsgetrouwe informatie, die het alleen maar waardevoller maken om dit boek te lezen. Over een oorlog die we nooit mogen vergeten en over een jongeman die weet te overleven.

Het is bijzonder om te lezen hoe Wim weet te overleven. Het lijkt alsof hij door zijn mishandelende stiefvader geleerd heeft om niet op te vallen en om scherp te observeren en de juiste keuzes te maken. Het boek blijft boeien tot het eind en bij de epiloog wordt duidelijk hoe bijzonder Wim is.

Wim groeit op in een hechte gemeenschap in Amsterdam, waar hij veel rondzwerft met zijn vriendje en met zijn oudere zus Jo. Als de oorlog begint werkt hij bij een slagerij en weet hij lange tijd uit handen van de Duitsers te blijven. Uiteindelijk wordt hij toch tewerkgesteld in Duitsland waar hij in het metaal van de tramwereld terecht komt. Als de sfeer grimmiger wordt, ontsnapt hij terug naar Nederland en duikt onder. Hij helpt op de boerderij bij zijn onderduikadres, maar wordt gesnapt met zijn mede-onderduiker Cor en wordt opgesloten in een Gestapo-gevangenis. Hij komt in Kamp Amersfoort en later naar Noord-Duitsland in de concentratiekampen Neuengamme en Husum. Daar verricht hij dwangarbeid en ziet hij dagelijks hoe medegevangenen worden afgeranseld, afgebeuld, dood neervallen en hoe Duitsers, maar ook ex-gevangenen martelen voor vermaak en voor hun eigen positie. Wim wil overleven en uit deze hel komen en weet soms op slinkse wijze voor een extra boterham of een andere tewerkstelling of slaapplaats te zorgen. Het leven in de kampen is onvoorstelbaar gruwelijk. Tegen de tijd dat de Duitsers bang zijn voor de geallieerden, worden de gevangenen in schepen, w.o. het cruiseschip Cap Arcona gescheept. Het is de bedoeling van de Duitsers dat niemand nog kan getuigen over de misstanden in de concentratiekampen. Ook dit weet Wim te overleven.