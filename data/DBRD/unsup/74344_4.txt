Deze review staat oorspronkelijk op mijn blog: hillybillybeauty.nl

Al enige tijd stond de Glazen Troon serie op mijn lijstje om te gaan lezen. (net zoals nog vele andere series). Een tijdje geleden was ik in de boekenwinkel waar mijn vriendin werkt en besloot ik deel 1 mee te nemen. Inmiddels heb ik hem gelezen en ben ik blij dat ik eindelijk aan de serie begonnen ben! Ik baal er namelijk weleens van als ik YouTube filmpjes aan het kijken ben en er wordt lovend over deze serie gesproken, ik kan er namelijk niet over meepraten! Nú wel een beetje, en deel 2 ligt al klaar om ook te gaan lezen.

Achterflap
“Celaena Sardothien is een achttienjarige sluipmoordenaar in het koninkrijk Adarlan, een corrupt land met een tirannieke heerser. Na een jaar gevangenschap wordt haar haar vrijheid beloofd, mits ze een toernooi wint en zo de nieuwe kampioen van de koning wordt. De Glazen troon-serie volgt Celaena als ze onverwachte bondgenootschappen sluit, verstrikt raakt in samenzweringen, vecht en steeds meer geheimen ontrafelt over het koninkrijk. Maar de ontdekkingen die ze doet over zichzelf zijn misschien nog wel schokkender….
In de duistere, smerige zoutmijnen van Endovier zit een achttienjarig meisje een levenslange straf uit. Ze is getraind sluipmoordenaar – de beste van haar soort – maar ze maakte een verschrikkelijke fout. Ze werd gevangen. Het toernooi is haar laatste kans op vrijheid. Niet meedoen is dus geen optie. Maar in het glazen kasteel houdt zich iets duisters schuil en het is op rooftocht. Een voor een worden de deelnemers van het toernooi vermoord en al snel vecht Celaena niet alleen voor haar vrijheid, maar ook voor haar leven.”

Niet alleen de lovende YouTube filmpjes deden mij nieuwsgierig worden naar deze serie. Ook het lezen van de achterflap maakte mij erg enthousiast. Ik hou van Fantasy boeken en zeker boeken waar vrouwen een belangrijke rol spelen vind ik altijd erg leuk om te lezen.
Het koste mij een klein beetje moeite om direct in het verhaal te komen. Misschien las ik in het begin niet meteen flink door, maar er kwam in het begin best flink wat informatie op mij af. Maar toen ik er eenmaal goed in zat kon ik het boek ook amper wegleggen. Wat Sarah J. Maas verschrikkelijk goed kan is beeldend schrijven. Net als bijvoorbeeld J.K. Rowling beschrijft Sarah J. Maas de omgeving, de sfeer en de personages ontzettend goed. Al heel snel vorm je je als lezer een beeld van de wereld waarin Celaena zich begeeft.
Het kasteel waar Celaena naartoe wordt gebracht heeft veel gangen en geheime paadjes. Ook deze beschrijft de auteur ontzettend goed zodat je in een fantasiewereld wordt gedompeld waarin je eigenlijk wil blijven. Dat zorgt ervoor dat het boek zeer verslavend werkt en je ontzettend benieuwd bent naar de vervolgdelen.

Vooral de opdrachten die Celaena moet uitvoeren om in het toernooi te blijven vind ik spectaculair om te lezen. Door de omschrijving van haar mede kandidaten krijg je al meteen de kriebels bij de gedachte dat je zelf aan zo’n toernooi zou moeten deelnemen. Ook de aantrekkingskracht die Celaena voelt bij zowel de prins Dorian als bij haar “begeleider” Chaol is heerlijk om te lezen.
Het enige wat ik in dit boek wat lastiger vond was de hoeveelheid aan informatie over bijvoorbeeld de werelden, de volken uit die werelden en de verstandhoudingen tussen die volkeren. Maar dit kan ook komen omdat ik dit boek ook vaak las in het bijzijn van de kids hier in huis en ik dus geregeld even afgeleid werd. Deel 2 ga ik daarom ook heerlijk lezen als de kids op school zitten. ;-). En ik denk ook dat dingen die mij nú nog niet duidelijk werden in de vervolgdelen zeker aan bod zullen komen. Ik verwacht dus ook dat de delen alleen maar beter zullen worden!
In deel 1 krijg je als lezer dus al de nodige dosis spanning, fantasy, magie, romance en humor voorgeschoteld. Absoluut ingrediënten om een top serie te schrijven. Zeker als je dat zo goed kan als Sarah J. Maas, want daar ben ik inmiddels al achter, Sarah J. Maas is een auteur met een schrijfstijl waar ik van hou!
Deel 1 – De Glazen Troon krijgt van mij 4 sterren op Goodreads!