Voor Hebban mocht ik het boek van Chris Houtman lezen, Het negende gebod. Blij verrast toen het boek binnenkwam, wat een goede cover waarop een afbeelding van Maria Magdalena prijkt.

Er duikt een onbekende tekst van de Romeinse schrijver Plinius de Jongere op die te koop wordt aangeboden. Tegelijkertijd wordt de scenarioschrijfster Esther van Baerle gevraagd voor een internationale speelfilm die de vrouwenhaat binnen de Rooms-Katholieke kerk aan de kaak wil stellen op basis van ditzelfde Plinius document.

“Mulligan voelde zich licht in zijn hoofd, zo tintelend was de historische sensatie waardoor hij werd overvallen. Hij hoorde Plinius als het ware spreken: dichter bij de geschiedenis kon je haast niet komen”

Er volgt een strijd tussen de beide partijen omdat deze informatie de kerk in een kwaad daglicht zal stellen en zij doen er vervolgens alles aan om te voorkomen dat dit nieuws de wereld ingaat. Het boek zuigt je gelijk in de wereld van moord, intrige en verraad. Ook laat het zien hoe gevaarlijk fake news kan zijn en dat is een zeer actueel onderwerp. Kortom er zitten diepere lagen in deze thriller. Personages komen echt tot leven en je leeft echt mee met de speurtocht naar de duistere kanten van de Katholieke kerk en het Legioen van Christus.

Als je van dit genre houdt is het zeker een aanrader, het boek is prettig geschreven heeft vaart en een zeer pakkend verhaal.
Na het lezen van het boek was ik gelijk geneigd om naar de film te gaan zoeken, het boek is zeer geschikt voor verfilming.