Ik heb De Zilveren Kroon net uit. Het was mijn eerste kennismaking met de Gotlandse schrijfster Anna Jannson. Dit boek, haar nieuwste thriller, bleek de vierde te zijn uit een reeks van thrillers rond de vrouwelijke rechercheur Maria Wern. Volgens mij is het aan te raden de boeken in de geschreven volgorde te lezen, want de structuren tussen de politieagenten waren hier en daar lastig te volgen. Het verhaal gaat over een vrouw die helpt haar man te vermoorden. Waarom deed zij dit? Wie hielp zij? Dat zijn enkele vragen waar het in het boek om gaat. Op de achterkant staat nog geschreven dat de plaatselijke inspecteur de zaak in een richting probeert te sturen, dit valt echter wel mee behalve in het eind, daar komt het wat duidelijker naar voren. Het verhaal vond ik redelijk goed, het behoorde niet tot de top van boeken die ik gelezen heb, maar het is ook zeker niet zo dat ik niet nog een boek van haar zou willen lezen. De schrijfstijl is vrij vlot, al zat er af en toe een constructie in die ik niet goed kon plaatsen en waardoor ik gedwongen werd de zin opnieuw te lezen voordat ik begreep wat ze bedoelde. Als ik nog eens een boek van haar tegenkom zal ik het zeker weer meenemen.