Sharon Bolton woont in Londen, waar veel van haar thrillers zich afspelen. Ze weet als geen ander de sfeer van de donkerste kanten van deze stad te beschrijven. Bolton is winnaar van de Mary Higgins Clark Award en genomineerd voor de ITW Thriller Award, de CWA Gold Dagger en de Barry Award.

'Blijf waar je bent' is het derde boek met hoofdpersoon Lacey Flint. 'Zielsgeheim' was het eerste boek met dit personage, gevolgd door het boek 'Nachtmerries'. 'Blijf waar je bent' is het eerste boek van Sharon Bolton dat ik gelezen heb.

In 'Blijf waar je bent' maken we kennis met de twaalfjarige Barney. Een jongen die verschrikkelijke dingen heeft gezien. In de buurt waar hij woont worden moorden gepleegd. Jongens van zijn leeftijd worden dood aangetroffen, volledig leeggebloed. Hij volgt alles over deze moorden op de voet. Maar ook heeft Barney last van episodes, soms zijn er ineens een aantal uren verstreken en heeft hij geen flauw idee wat hij in die tijd heeft gedaan. Barney weet iets dat hij niet kan delen want wie zal een twaalfjarige jongen geloven.
Lacey Flint, de politieagente die naast Barney en zijn vader woont, zit vanwege traumatische gebeurtenissen thuis. Ze zit er absoluut niet op te wachten betrokken te raken met de gebeurtenissen maar toch, voordat ze het weet, zit ze er middenin…
Wanneer zal de moordenaar weer toeslaan en welke jongen zal het volgende slachtoffer zijn.

‘Met een bekend gevoel van angst keek hij op zijn horloge. Hij had kort na acht uur afscheid genomen van meneer Kapur. Op zijn rollerskates was het tien minuten vanaf de winkel. Het was weer gebeurd. De tijd was onverklaarbaar verstreken.’

Het boek bestaat uit drie delen en heeft meerdere verhaallijnen. Korte hoofdstukken worden afgewisseld met langere hoofdstukken en er is sprake van een wisselend perspectief. De proloog is cursief geschreven en we zullen nog een aantal cursief geschreven hoofdstukken in het boek tegenkomen. De proloog geeft al een kleine indruk van wat je van het verhaal kunt verwachten. Mijn verwachting was een super spannende thriller te lezen en misschien zelf eentje die mij zou verrassen.
Ondanks dat ik de eerdere delen niet gelezen heb, kreeg ik niet het gevoel iets te missen betreffende het hoofdpersonage en is Blijf waar je bent prima zelfstandig te lezen. Ook heb ik een goede indruk kunnen krijgen van de andere personages die ook in de eerdere boeken een rol hebben gespeeld. De auteur heeft een prettige schrijfstijl, vlot en intrigerend. 'Blijf waar je bent' is zo’n thriller die je vanaf het begin pakt en onder je huid kruipt. Heerlijke spanning en veel onverwachte wendingen.

‘Er was een verklaring. Er was altijd een verklaring.’

Wendingen waardoor ik voortdurend op het verkeerde been werd gezet. Elke nieuwe aanknoping leidt naar een eventuele verdachte, maar meerdere malen blijkt het een fout spoor te zijn. Steeds weer een bepaalde teleurstelling die je bijna laat hunkeren naar het uiteindelijke moment dat bekend wordt wie er verantwoordelijk is. En toen dit moment eenmaal daar was, stond ik even perplex. Dit had ik niet kunnen bedenken. 'Blijf waar je bent' is een topthriller met een geweldig verhaal, spanning op een hoog niveau en toen ik het boek uitgelezen had dacht ik alleen maar, ik wil meer… Ik wil de personages beter leren kennen en wat betreft de verwachtingen die ik had: daar heeft de auteur ruimschoots aan voldaan en is hiermee toegevoegd aan de lijst favoriete auteurs.