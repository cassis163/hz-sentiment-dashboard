Het boek
‘Zout water tot aan de dakgoot’ vertelt het verhaal van Jasper die een uiterst angstige tijd beleeft tijdens de watersnoodramp in 1953.

Op 1 februari van het jaar 1953 heeft er ’s nachts een zware storm gewoed die op veel plaatsen de dijken heeft stukgeslagen. In grote delen van Zuidwest Nederland zijn de polders door het zeewater overstroomd.

Hoofdpersoon in het verhaal is Jasper. Wanneer zijn buurmeisje Fanny komt melden dat de hele straat onder water staat is Jasper ongerust over het lot van zijn grootouders aangezien zij in het laagste deel van de stad wonen. Hij overweegt om, samen met Fanny, per kano zijn opa en oma op te zoeken om te zien of zij in orde zijn. Jasper is een avontuurlijke jongen van elf jaar en ziet de expeditie wel zitten. Hij heeft echter geen idee wat hem te wachten staat.

Mijn visie
Met ‘Zout water tot aan de dakgoot’ maakt Brosens een belangrijk stuk Nederlandse geschiedenis op toegankelijke wijze bereikbaar voor de jeugd en alleen daarom mogen wij hem van harte eren!

“Het hielp. Moeder Mar knikte en droogde haar tranen zo goed en zo kwaad als ze kon. Bert holde naar buten. Jas had de peddels al in elkaar geschoven en rechtop tegen de schuur gezet. Hij was bezig een stuk touw aan de punt van de kano te binden.”

Het verhaal is gebaseerd op de eigen jeugdervaring van de auteur, die vanzelfsprekend enorm veel impact heeft gehad. Bij zijn grootouders stond op een gegeven moment het zoute water letterlijk tot aan de dakgoot.

“Zijn stem klonk kortaf, maar niet onvriendelijk. Jas sloot het venster en liep naar zijn kleren die slordig over de stoel hingen. Hij dacht na over wat zijn vader had gezegd. Niet over de woorden, maar over de toon. Er was iets veranderd in de manier waarop zijn vader tegen hem sprak. Net alsof hij geen klein ventje meer was.”

In het boek is het echter de 11-jarige Jasper die de hoofdrol speelt. Samen met zijn buurmeisje Fanny gaat hij op pad om te onderzoeken hoe het zijn grootouders vergaat onder deze hachelijke omstandigheden.

“Maar nu vrat de ijzerzaag van Oom Ben zich krakend en piepend een weg door de ijzeren banden om de zeemanskist. Het slot was niet groot, maar de beugel was ik en sterk, net als de halve ringen waar hij doorheen liep.”

De enorme impact die de gebeurtenissen op de auteur hebben gehad, voel je in het verhaal ik verwacht dat dat bij de doelgroep (kinderen van circa 10 tot 12 jaar) eveneens het geval zal zijn. De toegankelijke schrijfstijl, de fictieve elementen die door de auteur op zeer geloofwaardige wijze aan de werkelijkheid zijn toegevoegd en de bijzonder fraaie illustraties van Leonora den Ouden, doen de rest.

Alle bewondering voor deze auteur die al tal van boeken op zijn naam heeft staan en schijnbaar moeiteloos overschakelt van het thrillergenre voor volwassen naar het jeugdboek!

Over de auteur
John Brosens (Vlissingen, 1946) is een Nederlandse schrijver van onder andere thrillers en jeugdboeken. Alvorens hij in 2002 fulltime als auteur aan de slag ging, werkte hij in het onderwijs als onderwijzer, docent Engels en remedial teacher. Brosens heeft inmiddels een indrukwekkend aantal boeken op zijn naam staan.

Uitvoering
Uitgever: Mira Loves Books
Illustrator: Inge Leonora - den Ouden
ISBN: 978-94-92343-04-8
Geïllustreerd, 98 blz.

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl