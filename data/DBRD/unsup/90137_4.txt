Rebecca Hoeylaert wordt op haar werk opgebeld van de crèche waar haar driejarige dochtertje ziek blijkt te zijn en er wordt gevraagd om het meisje te komen ophalen. Als ze aankomt wordt ze doodgeschoten op de parking. Een medewerkster van het kinderdagverblijf vindt kort daarna het levenloze lichaam.
Patricia Rodiers en haar team worden opgeroepen en staan verwonderd van de werkwijze van de moordenaar. Het lijkt een heel efficiënte moord te zijn en als de echtgenoot later nog een brief met een teken in zijn brievenbus vindt tasten de rechercheurs in het duister.
Kort daarna wordt er een tweede moord gepleegd, zelfde modus operandi en Patricia en haar collega’s moeten met spoed uitdokteren wat het motief van de dader kan zijn want het ziet ernaar uit dat deze moordenaar een missie te vervullen heeft! Met de hulp van Marnix Veldkamp moeten ze deze moordenaar zien te vinden.
Conclusie
‘Restafval’ is het tweede boek in de misdaadserie van Katrien Van Effelterre. Hoofdpersonages zijn wederom Patricia Rodiers en haar team van de recherche in Genk. Samen met Marnix beginnen ze hun onderzoek. Naarmate de moorden vorderen wordt het ook gruwelijker. Maar Patricia stuit op iets wat de moorden met elkaar in verband houdt.
Katrien heeft een thema gekozen wat de wenkbrauwen doet fronsen. Ik ken een deel van de materie maar er was een deel bij waar ik nog nooit van gehoord had. De auteur heeft met dit onderwerp een boeiend verhaal geschreven en in hoeverre gaan de mensen daarin mee? Het gaat hier over deontologische kwesties en is het verantwoord? En nog meer, waar liggen de grenzen?? Het verhaal zit ingenieus in elkaar en is een aanrader om te lezen.
De titel van het boek laat je in het ongewisse en na een paar hoofdstukken denk je te weten waarover het gaat. De auteur geeft dan met mondjesmaat mee waar het teken voor staat en pas op het einde wordt de titel uit de doeken gedaan. Ook de cover maakte me nieuwsgierig wat de links zijn, namelijk de titel en een bepaald deel van de foto die erop staat afgebeeld.
Katrien heeft een voortreffelijke schrijfstijl en wie ‘Levend aas’ heeft gelezen weet wat Patricia Rodiers is overkomen. We volgen in aparte hoofdstukken hoe het nu verder gaat tussen haar en Marnix. Er zijn drie verhaallijnen en Katrien heeft dit mooi kunnen verweven. De plot vond ik heel goed bedacht en tijdens het lezen heeft ze me ook op het verkeerde been gezet. Je bent geboeid van het begin tot het einde en het is een origineel verhaal.
Enige minpuntjes zijn dat er teveel bepaalde scènes zijn tussen Patricia en Marnix. Dit was voor mij een beetje teveel van het goede en het haalde het verhaal wat naar beneden. Ook hun gedrag naar elkaar toe had voor mij iets puberachtigs en op sommige momenten is er geen verschil tussen werk en privé. Ook het kleine lettertype vond ik niet zo aangenaam om te lezen.
Dit gezegd zijnde heeft Katrien mij wederom verrast met een geweldige thriller waarvan je ook stil blijft staan bij het onderwerp. Vele thrillerliefhebbers zullen zeker genieten van dit tweede deel. ‘Restafval’ is een noemenswaardige thriller! 4 sterren