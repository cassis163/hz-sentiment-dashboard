“Blauw Gras” vertelt het persoonlijke en waargebeurde verhaal van een moeder die 15 weken te vroeg bevalt van haar dochter. Het kindje is dan slechts 700 gram en krijgt van de artsen een slechte levensverwachting. De moeder is de auteur van ‘Blauw gras’, die haar verhaal vertelt in dagboekstijl.

Uw recensent in dezen behoort beslist niet tot de doelgroep voor dit boek. Derhalve ging ik volkomen blanco dit verhaal in. Wat schetst echter mijn verbazing? Het heeft mij enorm aangegrepen en heeft bij mij heel veel begrip gekweekt voor vrouwen die wél in een dergelijke situatie verkeren of iets dergelijks hebben meegemaakt. Echter niet alleen zij, maar alle moeders (én vaders) zullen dit boek met begrip, warmte en heel veel herkenning tot zich nemen.

“Je kleine vingers omklemmen mijn vinger en je knijpt er een paar keer in. Alsof je wilt zeggen: Mam het komt allemaal goed.”

De emoties en tegenstrijdige gevoelens, maar vooral de hoop spát werkelijk met regelmaat van de pagina’s. Het is aangrijpend en zeer indrukwekkend. Ik heb dan ook bijzonder veel respect voor Godijn dat zij het heeft aangedurfd om haar intieme verhaal met de buitenwereld te delen en ik ben er van overtuigd dat heel veel mensen (met name ouders) erg veel aan haar relaas zullen hebben; er steun in vinden en er herkenning in vinden.

“Ik doe mijn best, maar als ik weer bij Lotus zit, breek ik. Ik trek het niet meer. Negatieve gedachten hebben zich in mijn hoofd gemanifesteerd en de deprimerende omgeving van het familiehuis maakt het er niet beter op.”

Dat is echter nog niet alles. Godijn wisselt haar eigen verhaal af met toelichtingen over de vele medische termen die je om de oren vliegen. Uiterst nuttig en verhelderend!

‘Blauw gras’ luidt overigens niet uitsluitend een prachtig nieuw leven in, maar is ook het begin van de carriereswitch van Godijn. Ze werd auteur van verhalen, columns en uitgever.

Over de auteur
Elly Godijn (1971) komt van oorsprong uit Friesland. Inmiddels woont zij, met haar man en kinderen, al geruime tijd in Hoorn. In 2010 sluit zij zich aan bij het Schrijverscafé waar haar passie voor schrijven wordt gevoed. Ze schrijft columns voor Mijn Geheim, toneelrecensies en ze werkt mee aan diverse schrijfprojecten. Inmiddels staat Godijn aan het roer van Uitgeverij Godijn Publishing.

Uitvoering
Godijn Publishing
ISBN: 978-94-92115-79-9
Paperback, 345 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/