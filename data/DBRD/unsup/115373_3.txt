De hoofdpersoon Tara is een lieve, jonge vrouw die een baan heeft waar ze geen plezier in beleeft en geen uitdaging meer in ziet. Haar grote passie, dansen lijkt voor haar niet weggelegd. Wanneer ze op een feest haar verloofde betrapt met een ander wordt de grond onder haar voeten weggeveegd.
Met behulp van haar vrienden probeert ze haar leven weer op de rails te krijgen. Want het is duidelijk dat ze iemand nodig heeft die haar helpt, alleen heeft ze daar de kracht niet voor.

Het is een groot pluspunt dat in deze roman niet nog meer aandacht wordt geschonken aan haar burn-out; dat zou het positief ingestelde verhaal zeker geen goed gedaan hebben.
Miguel komt op haar pad en het leven lijkt haar weer toe te lachen. Daar stopt het boek dan ook abrupt; het verhaal heeft een enorm open einde.

Claire Vanzegbroeck heeft een prettige schrijfstijl en weet de sfeer goed neer te zetten. De personages zijn duidelijk beschreven en met name Tara zie je voor je ogen tot leven komen.
De passie van de auteur voor dansen en alles wat daar mee te maken heeft is goed merkbaar in dit boek; ze weet dat goed over te brengen in dit verhaal.

Zwoele ritmes is een roman die geschikt is om tussendoor te lezen. Ik las het binnen een dag uit en heb er van kunnen genieten voor wat het was; een heel aardig debuut dat benieuwd maakt naar een volgend verhaal van deze auteur.
3,5/5*