Thomas Verbogt is een bekend Nederlands schrijver met een hele reeks werken op zijn naam, zowel romans, verhalen, toneelstukken als columns. Echt iets voor jou is een bundel verhalen waarin hijzelf de hoofdrol vervult. Eén van de verhalen vertelt over een lezing die hij moet geven in een scholengemeenschap. De leraar Nederlands had hem over de telefoon gezegd: “Ach, doe maar wat.” Diezelfde leraar bleek Verbogts werk samengevat te hebben onder de trefwoorden “alledaagse waanzin en erotiek”.

In Echt iets voor jou zit geen erotiek, maar in de verhalen over verbouwingen met tweederangs aannemers, over aanvaringen met de harde arm der wet, over een Cheerio-zingende moeder, over deelnames aan al dan niet échte televisieprogramma’s, over autorijlessen, over ziek zijn, over Arnhemse popsterren is alledaagse waanzin in al zijn glorie aanwezig.

Het zijn leuke, soms vrolijke, soms melancholische verhalen. Het zijn geen dijenkletsers maar ook geen tearjerkers. Ze zitten er tussenin. Soms raken ze je, soms moet je licht glimlachen, soms denk je: “dit hebben we al eens gehad”.

Een tip: leg het boek op een makkelijk bereikbare plaats en lees af en toe een stukje Verbogt. In al zijn charme vertelt Echt iets voor jou je dat de alledaagse waanzin gemeengoed is.(deze recensie verscheen eerder op ezzulia.nl)