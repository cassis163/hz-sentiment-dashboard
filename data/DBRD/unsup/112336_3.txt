Er is geen feelgoodlezer die Jill Mansell niet kent. Deze koningin van het happy end schreef al meer dan twintig boeken en haar werk wordt wereldwijd vertaald. Wanneer je haar boeken leest, weet je waaraan je begint. Sommige lezers zullen die voorspelbaarheid vervelend vinden, maar haar fans kiezen net daarom voor haar.  

Voorspelbaarheid betekent allerminst verveling. Mansells boeken kan je vergelijken met een jaarlijkse vakantie: je weet waar de reis heen gaat en hoe de vakantie er zal uitzien. De bestemming is al jaren dezelfde en de reisgenoten zijn vaste vrienden, die elk hun eigen rol vervullen. Door onvoorziene omstandigheden wordt het toch steeds een reis met zijwegen en nieuwe gezichten die elke vakantie een eigen karakter geven en ervoor zorgen dat je je geen seconde verveelt.  

Sla Lang leve de liefde open, laat de boel de boel en volg Jill Mansell naar Stanton Langley, een klein dorpje in Engeland waar het sociale leven zich vooral afspeelt in de kapsalon en de plaatselijke pub. Je reisgenoten zijn het ideale feelgoodkoppel Lily en Dan en hun familie en vrienden. Lily is de lieveling van het dorp. Uiteraard is ze mooi (maar niet ijdel!), slim, grappig en zachtaardig. Ze groeide op met haar beste vriend Dan, piloot en vrouwenmagneet. Hoewel ze zich tot hem aangetrokken voelt, beschouwt Lily hem in de eerste plaats gewoon als een vriend: 'omdat hij wist dat hij aantrekkelijk was en daar ook altijd schaamteloos gebruik van maakte, zou ze het gelukkig niet in haar hoofd halen om ook maar een seconde te overwegen iets met hem te beginnen.' Ja, hoor.  

Na de dood van haar moeder werd de 8-jarige Lily opgevoed door Coral en Nick, maar kon ze ook altijd terecht bij Patsy, de zus van Dan. Als dertiger met een grote kinderwens stort die zich in de ene blind date na de andere, tot groot jolijt van de dorpsbewoners. Hoewel Lily na elke mislukking Patsy’s steun en toeverlaat is, slaat de vriendschap om wanneer het geheim dat Patsy al jaren met zich meedraagt op brutale wijze wordt ontsluierd. Wanneer ook Dan zijn eigen geheim niet langer verborgen kan houden, verandert Lily’s wereld voorgoed. Voeg daar een filmster, een verloren gewaande vader en een dorp vol eigenzinnige types aan toe en je hebt de cast voor een verhaal vol misverstanden en romantiek.  

Jill Mansell slaagt er opnieuw in om gênante situaties op zo’n komische manier te beschrijven dat je een mengeling van plaatsvervangende schaamte, leedvermaak en medelijden voelt. Hoewel dit in de eerste plaats een boek is waar je vrolijk van wordt, zit er aan Lang leve de liefde ook een nostalgisch kantje. Zo zoekt Coral haar weg terug na de dood van haar man:
Deze passages helpen om je te kunnen inleven in de vertwijfeling van sommige personages en zorgen ervoor dat je voor hen supportert wanneer het beter gaat.  

Lang leve de liefde heeft niet veel diepgang, maar lost wel alle verwachtingen in. Binnen het genre van de romantische komedie blijft Jill Mansell schitteren. Dit boek past perfect in het rijtje van haar overige boeken en zal haar fans niet teleurstellen.