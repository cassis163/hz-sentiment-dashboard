Er zijn alllerlei elementen aanwezig voor een prachtig verhaal. Er is Janus Rock, een eiland voor de westkust van Australie op de grens tussen twee oceanen. Het heeft slechts twee bewoners: de vuurtorenwachter Tom en zijn vrouw Isabel. Een toevallige gebeurtenis en de beslissing die zij daarna nemen, hebben dramatische gevolgen voor de rest van hun leven.
De beschrijvingen in het boek zijn mooi en sfeervol. De ontwikkelingen zijn vlot geschreven en nodigen uit tot verder lezen. Het is dan ook spijtig dat de uitdieping van de karakters, met name Isabel, hierbij achter blijft.
Er is Tom die gekweld wordt door herinneringen aan de Eerste Wereldoorlog. Hij kiest welbewust voor een aanstelling als vuurtorenwachter om de wereld achter zich te laten. Vlak voor zijn eerste afvaart naar Janus echter ontmoet hij de levenslustige Isabel, die het initiatief neemt tot een relatie. Uiteindelijk trouwen ze en leiden samen een rustig leven op Janus tot er op een dag een bootje aanspoelt met een man en een baby erin.
Na die gebeurtenis zien we Tom worstelen met de gevolgen van de beslissing die hij en Isabel hebben genomen ten aanzien van de baby. Hij wordt heen en weer geslingerd tussen schuldgevoelens en zijn liefde voor Isabel. Bij Isabel zien we geen twijfel maar onverzettelijkheid wat weinig nuancering tot gevolg heeft.
De ouders van Isabel hebben een functie in het verhaal. Over de ouders van Tom komen wel het een en ander te weten, maar zij zijn niet onmisbaar in het boek. Misschien hadden er personages weggelaten kunnen worden ten gunste van meer diepgaande dialoog tussen Tom en Isabel. Per slot van rekening was er niemand anders op het eiland.
Al met al is dit een onderhoudend boek om te lezen, maar het had meer kunnen zijn.