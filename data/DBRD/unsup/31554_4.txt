Greg Iles stelt nooit teleur, die conclusie kun je trekken na het lezen van Spel zonder regels.
Het verhaal speelt zich wederom af in Natchez, een korte tijd nadat Katrina New Orleans verwoest heeft. Natchez ligt iets verderop aan de Mississippi maar is er redelijk ongeschonden van af gekomen.
Penn Cage, die de lezer kan kennen uit vorige boeken, heeft het inmiddels geschopt tot burgemeester. Zijn hulp wordt ingeroepen door een jeugdvriend, Tim Jessup. Tim werkt op een casinoboot en heeft ontdekt dat deze boot slechts een dekmantel is voor allerlei smerige zaakjes, zoals drugshandel en hondengevechten. Samen met Cage wil hij bewijs verzamelen om zo de schuldigen aan te kunnen pakken.
Zover komt het echter niet. De schurken zijn al gealarmeerd en voor Cage een vinger kan uitsteken wordt hem op niet mis te verstane wijze duidelijk gemaakt dat hij zich niet met deze zaak moet bemoeien. Alles wat hem lief is, wordt bedreigd met marteling of de dood als hij zich niet afzijdig houdt. In zeer korte tijd bevindt Cage zich in een uitzichtloze nachtmerrie waarbij de verschrikkingen zich opstapelen.
Cage heeft geen andere mogelijkheid dan hulp van buiten in te schakelen en dat betekent vrienden van vroeger die hij kan vertrouwen. En daarnaast moet hij nog zijn taken als burgemeester uitvoeren, want het jaarlijkse luchtballonnenfestival gaat gewoon door.
Voor de Iles-fans wordt het een weerzien met personages uit vroegere boeken. De personages worden voldoende geÃ¯ntroduceerd, dus kennis van vorige titels is niet nodig.
Spel zonder regels is een beklemmende thriller geworden die mooi gesitueerd is tegen de achtergrond van een kleine stad aan de Mississippi. In vorige titels liet Iles al zien dat hij gruwelijke details in zijn boeken kan verwerken en dat doet hij ook in Spel zonder regels, zoals het voeren van lijken of levende mensen aan een meute wilde gevechtshonden.
Spel zonder regels heeft het bekende dikke Iles-formaat: voldoende om je geruime tijd in zijn greep te houden, waarna je het op het eind met voldoening en een ervaring rijker weg kunt leggen.