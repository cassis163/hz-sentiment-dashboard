Ava is een alleenstaande moeder die samen met haar dochter Cléo een overzichtelijk en gestructureerd leven leidt. Haar leven wordt van de ene op de andere dag compleet overhoop gehaald. Ava dreigt haar baan te verliezen door een overname op haar werk. Haar ex-man Thijs staat plotseling op de stoep met al zijn koffers. En alsof dat allemaal nog niet genoeg is raakt Ava ook nog verzeild in de wereld van het online daten, waar ze helemaal niets van begrijpt… Ondertussen heeft Ava ook nog een puberende dochter van veertien in huis. Ava probeert op eigen wijze wat van haar huidige situatie te maken, maar of dit allemaal gaat lukken? Hilarisch is het in ieder geval wél.

‘En bovendien,’ ik neem een slok van mijn wijn, ‘heb ik een huis en werk. Wat wil een mens nog meer?’ ‘Wat is dat nou voor een troosteloze redenering: ik heb een huis en ik heb werk?’ Katja’s ogen zijn groot van verontwaardiging, ‘Je woont niet in een ontwikkelingsland, dat je al blij mag zijn als je iedere dag na twintig kilometer lopen een halve emmer met water op je hoofd kan zetten. Je mag best wat meer eisen stellen aan je leven, Ava. Over een jaar of vier gaat Cléo op kamers en dan zit jij met je mooie blonde koppie nog steeds in dit jaren dertig negen-onder-één kap huis, het hele weekend series te bingewatchen’

Ava is een fantastisch personage waar menig vrouw zichzelf in zal herkennen. Tijdens het lezen krijg je een beetje het ‘Bridget Jones’ gevoel. Als lezer is het leuk dat je jezelf kan identificeren met het hoofdpersonage, je leeft met haar mee en tegelijkertijd kun je vreselijk hard om haar lachen. De vriendschap van Ava en haar vriendinnen, Jiske en Katja, zie je als lezer meteen voor je. Daardoor krijgen Jiske en Katja met al hun goede (en minder goede) adviezen meteen een plekje in je hart. 19% kans op geluk is geschreven met een goede dosis humor, waar je als lezer om blijft lachen. Ben je nu bang dat 19% kans op geluk alleen maar grappig is? Dat hoeft absoluut niet. Het boek is grappig, heerlijk geschreven én zit goed in elkaar. Al komt het einde van het boek niet geheel als een verrassing, want de vonken tussen de personages vliegen bij de eerste ontmoeting al van de bladzijde af.

‘Ik was er van overtuigd dat hij zich vergiste. Dat als ik hem maar genoeg argumenten gaf waarom het een dom plan was, dat hij het dan zou inzien. Maar hij zag niets, alleen de cup E van onze oppas.’


De cover van 19% kans op geluk is net als het boek zelf grappig. Je kunt de cover namelijk veranderen naar: ik lees uitsluitend literatuur. Super leuk én origineel bedacht. Ook de normale cover is ontzettend leuk. Als je het boek hebt gelezen kom je erachter dat o.a. de pinguïn en de gele vlinder op de cover ook een betekenis hebben. Je gaat dan als lezer anders naar de cover kijken.

Houd je van Sophie Kinsella en Lindsay Kelk? Dan kun je Yvanka van der Zwaan nu ook bij je favoriete auteurs rekenen. 19% kans op geluk mag absoluut niet ontbreken in je boekenkast, als je dol bent op een goede feelgood waar je heerlijk om kan lachen.