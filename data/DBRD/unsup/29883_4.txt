Ik ben gek op thrillers en soms ingewikkelde verhalen, maar af en toe is het ook fijn om een chicklit te lezen. Een fijn liefdesverhaal waarin je je helemaal kunt onderdompelen. ‘Eens gegeven’ is zo’n fijne chicklit. Het is zeker geen boek dat je vaker zult lezen, maar toch vond ik het verhaal origineel.

De insteek van Feline die een schilderij krijgt met een gigantische waarde en besluit dat niet aan de oorspronkelijke eigenaar te vertellen, is een invalshoek die ik niet bedacht had. Hoewel ik me op sommige momenten een beetje ergerde aan Feline’s gedrag tegenover Teun, stoorde me dat niet heel erg. De overige personages en dan voornamelijk de huisgenoten van Feline, zijn zo leuk dat ik daar misschien nog wel meer over zou willen lezen.

Er zit voldoende humor in, ik weet zeker dat je tijdens het lezen echt met een glimlach op je gezicht zal zitten, maar het heeft ook genoeg diepgang om het verhaal boeiend te maken. Ik heb voornamelijk moeten lachen om Splash out, maar daar zal ik verder niets over verklappen, daarvoor moet je het boek gewoon gaan lezen!

Al met al heb ik zeker van ‘Eens gegeven’ genoten en aangezien ik ‘Enkeltje Ierland’, het vorige boek van Charlotte de Monchy als eboek heb, zal ik die zeker ook gaan lezen. Charlotte de Monchy heeft een fijne schrijfstijl waar ik zeker van gecharmeerd ben.

‘Eens gegeven’ van Charlotte de Monchy is een fijne chicklit met een wat onverwachte invalshoek. De overige personages zijn heel leuk en die combi maakt dat het een heerlijk boek is.