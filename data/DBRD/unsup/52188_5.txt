Dagboek van de Ziel gaat over de zeven levensfasen die het menselijk leven heeft. Beginnend bij de geboorte, via het kind, de jongere, de volwassene, de oudere tot aan de dood en de zogeheten lege ruimte. De opbouw van het boek heeft een zeer fijn en herkenbaar ritme. Wat er in iedere (levens)fase gebeurt, wordt verteld door het gebruik van archetypen, karakteristieke ervaringsverhalen en is gehuld in metaforen. Ter afwisseling krijgt de lezer vragen ter bezinning aangereikt.

Auteur Bertie Hendriks is mededirecteur van het ITIP, school voor leven en werk (Zutphen). Een opleidingsinstituut voor iedereen die wil leven en werken vanuit bezieling en vertrouwen. Coauteur Mirjam Tirion-Ietswaart is trainer en coach. De tekeningen zijn gemaakt door kunstenaar Frans Zwartjes die eind jaren zestig bekend werd met zijn zwart-wit films.

Een boek over de verschillende fasen van volwassen worden. Een boek over ontwikkelingsstadia die mensen soms laten liggen, maar in wezen dienen te doorlopen. Een reis door het leven met als bestemming persoonlijke ontwikkeling. Prachtig, waardevol en onbegrijpelijk dat ik dit boek nog niet eerder lasâ€¦