Imprimatur Secretum Veritas Mysterium. Unicum... Laat het geheim maar ontsluierd worden, de waarheid blijft een mysterie. Blijft alleen...  Verder willen auteurs Monaldi en Sorti het zinnetje nog niet aanvullen. Twee woorden moeten nog volgen, maar die zullen nog even op zich laten wachten. Na Imprimatur en Secretum is Veritas pas het derde deel in de geplande reeks van zeven.
Veritas begint met het weerzien van het knechtje uit Imprimatur en Secretum, intussen 48 jaar oud, en schoorsteenveger in Rome. Abt Atto Melani, de spion in dienst van de Franse koning, heeft hem in armoede achtergelaten, ook al had hij beloofd hem rijkelijk te belonen. Maar dan komt er toch nieuws van Melani. Het knechtje wordt naar Wenen geroepen, waar hij een woning en een nieuwe baan krijgt aangeboden. Meteen wordt het knechtje een trouwe onderdaan van Jozef I van Oostenrijk. Die is in een strijd verwikkeld met Frankrijk over de Spaanse troon. Er gebeurt van alles op diplomatiek gebied: wat komt bijvoorbeeld een Ottomaanse delegatie zoeken in Wenen? Alsof dat de gemoederen nog niet genoeg bezighoudt, worden de studievrienden van Simonis, de assistent van het knechtje, één voor één omgebracht.
Het bronnenonderzoek dat Monaldi en Sorti hebben verricht is immens. Elk detail wordt gestaafd met allerhande bewijsmateriaal. Wat ons het meeste plezier verschaft, is in de archieven de wondere zaken van de geschiedenis te vinden die, als ze niet waar waren, voor onwaarschijnlijk zouden worden gehouden, schrijven de auteurs. Af en toe doen die inderdaad de wenkbrauwen fronsen. Een deel van het verhaal draait bijvoorbeeld rond een vliegend schip. Eigenaardig, maar er is iets van waar, want het stond in 1709 in de krant. Wat niet wegneemt dat de toeren die het knechtje en consorten ermee uithalen nogal zijn aangedikt.
De geschiedenis vormt het hart van de boeken van Monaldi en Sorti. Niet alleen de vliegende schepen en die rare dans die tegenwoordig in is, maar vast nooit gemeengoed zal worden (de wals!). Maar vooral ook de politieke geschiedenis. Europa is verscheurd in een strijd om de Spaanse troon, en alle mogendheden moeten partij kiezen. Wie is bondgenoot van wie? Waarom worden heimelijke overeenkomsten gesloten tussen die en die? Het is een reden op zich om dit boek te lezen. Tegenover die intriges komt het verhaal over de vermoorde studenten maar pover over. Het voegt uiteindelijk weinig toe, en is zelfs eerder vergezocht. Conclusie: boeiend, maar op thrillervlak wat minnetjes.