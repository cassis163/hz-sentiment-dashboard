Michiel heeft maar een wens voor zijn verjaardag en dat is een boot. Geen gewone, maar een echte stoere motorboot. Want daarmee hoopt hij de plassen af te gaan, helemaal tot het einde van het Gorsegat.
Zijn ouders geven hem echter een rubberboot, met peddels. Hoe suf is dat! En als pestkop Lennart de boot ook nog eens lek steekt weet Michiel het zeker: hij wil een motorboot!

Dit boekje (110 bldz) gaat over wensen en verlangens. En hoe het leven toch net weer iets anders loopt dan je zelf zou willen. 'Weet je, Michiel, je krijgt in het leven maar weinig precies zoals je het hebben wilt. Maar je krijgt altijd wel wat. En weet je wat de kunst is? Om dan tevreden te zijn met wat je hebt gekregen, ook al is het niet precies wat je in gedachte had.'

Helga zet de gevoelens van de hoofdpersoon goed en duidelijk op papier. Zijn verlangens, maar ook zijn angsten. Daarnaast is het verhaal verpakt in een zomers setting, compleet met eilanden en water en dat deed mij terugdenken aan mijn jeugd op het water. Al met al een leuk verhaal voor kinderen vanaf 8 jaar, maar ook ouderen zullen vast genieten van Michiel, Noa, Sander en zelfs van pestkop Lennart.