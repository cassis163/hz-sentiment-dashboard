Schaduwheer is het tweede deel in De duistere machten serie. In deel één werd duidelijk hoe Emma haar ouders verloor en de wraak die zij heeft genomen op Malcolm, maar ook hoe diep haar liefde gaat voor haar parabatai Julian.
In dit tweede deel gaat het verhaal verder. Nadat Emma wraak heeft genomen is de rust de schaduwjagers niet gegund. De Onseelie- koning in Elvenhoven, de Schaduwheer, wil meer macht en is er op uit een einde aan de koude vrede te maken. Het is aan de schaduwjagers om de vrede te bewaken en te verdedigen.
De enige manier om dit te doen is om het zwarte boek in handen te krijgen. Dit boek blijkt in bezit te zijn van Annabel, de uit de dood opgestane grote liefde van Malcolm. Zij zal het boek niet zonder slag of stoot opgeven.

‘Haar huid was wit als lepra, het nachtmerrieachtige Leven-in-Dood was zij…’

Emma en Julian worstelen met hun liefde voor elkaar en hun band als parabatai. De liefde die zij voelen is verboden tussen parabatai. Er rust een vloek op die de geliefden tot waanzin drijft. Staat dit in de weg om het op te nemen tegen de Schaduwheer die ondertussen zijn eeuwenoude, sterkste en ongeslagen strijders de opdracht heeft gegeven de Blackthorns te doden? Als zij niet zullen slagen, zal de wereld zoals men kent voorgoed veranderen.

‘Soms is iemand die je al je hele leven kent niet meer vertrouwd voor je, maar vreemd op een wonderbaarlijke manier, alsof je ontdekt dat een strand dat je al je hele leven bezoekt niet uit zand bestaat, maar uit diamanten, die je verblinden met hun schoonheid.’

Cassandra Clare heeft de torenhoge verwachtingen waargemaakt. wederom weet zij op zeer filmische wijze de lezer mee te zuigen in haar verhaal over de schaduwjagers en hun strijd tegen het kwade. In hun ontluikende liefde, in hun diepste geheimen, hun vreugde en hun problemen.
Het is een verhaal vol actie, liefde, loyaliteit, onderhuidse spanning en heroïek. Niet alleen young adult lezers, maar ook fantasy-lezers zich zullen verliezen in Schaduwheer.
De auteur gebruikt prachtige beeldenende en soms poëtische zinnen die als kracht hebben, dat het verhaal sterker en intenser wordt.

‘ Ik hou van je, wilde ze zeggen. Nooit van Cameron of Mark, maar altijd van jou, voor altijd van jou, het merg in mijn botten bestaat uit jou, zoals cellen ons bloed vormen.’

Schaduwheer is echt een vervolg. Het roept te veel vragen en onduidelijkheden op om dit boek te lezen zonder eerst Vrouwe Middernacht te hebben gelezen. Daarnaast bestaat er grote kans te verdwalen tussen alle personages die er zijn.
Deze vele personages kunnen voor lezers soms wat verwarrend overkomen.
Voor mij was het grote nadeel het einde. De laatste bladzijde van Schaduwheer heeft mij tot op het bot geroerd en in tranen achter gelaten.

‘En bitter als bloed is het zeeschuim, en de koppen zijn als tanden die verslinden.’