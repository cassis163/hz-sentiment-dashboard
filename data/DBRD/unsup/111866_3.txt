maar voor de liefhebber van spannende boeken wel een smaakvol tussendoortje. ,Ton de Zeeuw is een bekende Nederlandse culinair journalist. Zijn rubriek Tafelen met Ton in De Telegraaf had een boel lezers. Momenteel richt hij zich vooral op het recenseren van restaurants. Tevens werkt hij aan zijn derde boek uit een reeks culinaire thrillers met een humoristische ondertoon. Hete bliksem is de opvolger van Aangebrand, verschenen in juli 2010.
In Hete bliksem is de hoofdrol wederom weggelegd voor de populaire Nic Hak, een succesvolle culinair journalist voor De Courant. Zijn reputatie neemt echter een heel andere wending wanneer hij met de aantrekkelijke minister van Groene Stroom & Overzeese Uitdeling, Japke Buikema, de nacht doorbrengt in een hotelkamer. De volgende dag siert een pikante foto van het paar, gemaakt met een mobiele telefoon, de voorpagina van De Courant. Dit zorgt voor de nodige commotie, zowel in de journalistenwereld als op het Binnenhof. Vanaf dat moment wordt Nic op alle mogelijke manieren bedreigd, en zelfs zijn culinaire uitstapjes naar de meest spraakmakende restaurants moeten eraan geloven. Pas wanneer de bedreigingen levensgevaarlijk worden, schakelt Nic de hulp van een oude bekende in: commissaris Lepeltak. Samen met Nics goede vriendin Tara, gaan ze op onderzoek uit, wat leidt tot bizarre ontdekkingen en dito gevolgen.
Volgens de uitgever valt deze boekenserie onder het genre culinaire thriller, hiermee opent Ton de Zeeuw een nieuwe wereld, zowel voor de liefhebber van culinaire verhalen als voor de liefhebber van romans. Zijn schrijfstijl is vlot, modern en humoristisch. Het verhaal op zich is niet erg indrukwekkend, de humor staat centraal en dat is ook de insteek van de auteur. In een interview geeft De Zeeuw aan: Zodra ik het derde deel van deze serie heb afgeschreven, zal mijn werk zich op een wat serieuzer vlak gaan afspelen.
Een thriller is dit boek zeer zeker niet, maar voor de liefhebber van spannende boeken is Hete Bliksem wel een smaakvol tussendoortje.