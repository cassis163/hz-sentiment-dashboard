Bovennatuurlijk of toch niet, een discutabel punt bij deze onverbiddelijk meeslepende en slimme thriller waarin woorden in letterlijke en overdrachtelijke zin de totale macht hebben.

Marketeer
Als iemand de uitwerking van woorden kent is het wel de Australische auteur Max Barry. Na een carrière als marketeer voor Hewlett Packard startte hij zijn fulltime schrijverschap met een bijzonder geslaagde eigenhandige reclamecampagne voor zijn tweede roman Jennifer Government. Barry schreef inmiddels vijf romans, waarvan er een werd verfilmd en er nu drie in het Nederlands zijn vertaald.

Babel
Een geheime organisatie van zogenaamde ‘Dichters’ beheerst de macht van woorden en geeft die kennis al decennia lang door aan psychologisch gerekruteerde kinderen. Een van die kinderen, Emily (schuilnaam Woolf, Virginia uiteraard) ontbreekt het aan de benodigde discipline om basisbehoeften te bevredigen zonder begeerte. Een dwaling van Emily heeft een Babel-gebeurtenis tot gevolg. De algehele vernietiging van een kleine besloten gemeenschap.

Synapsis
Weergaloos uitgangspunt: de schijnbare magie van woorden is eigenlijk een wetenschappelijk verschijnsel. Woorden zijn recepten die een neurochemische reactie opwekken. Wie de juiste woorden kent om verdedigingsfilters in de hersenen uit te schakelen creëert een synapsis, oftewel kan volledig over een persoon beschikken. Schat een persoon psychografisch in en pas de juiste woorden toe. Voilà, een marionet. C’est tout.

Puur
Maar er is Will. Will is psychografisch afwijkend, immuun voor machtwoorden, en de Dichters hebben hem nodig. Hij moet jagen op een almachtig en desastreus ‘puurwoord’ dat iederéén breekt, ongeacht de psychografie. Emily/Woolf ondertussen jaagt op wraak. Zonder het bewust te (kunnen) weten delen Will en Emily samen een krachtig puur concept, ‘liefde’, maar het is de vraag of zij het daar mee redden.

Horror
De eerste honderdvijftig pagina’s geven na een turbulente kick-off geen enkele houvast. Vergelijkingen met andere boeken of films leveren ook geen clou op. Magisch (níet dus) intrigerend. Op uitgesproken moment wordt duidelijk wáár het allemaal heen wil, maar wat, hoe en waarom blijven onuitgesproken -maar tergend voelbaar- in de lucht hangen. Met name de sfeer in het vernietigde dorp Broken Hill is van Stephen King-kaliber.

Maatschappijkritisch
De argeloosheid van de gemiddelde burger is hier bovenal ontstellend. Binnen de overvloedige (digitale) informatieoverdracht kíest een persoon tegenwoordig zijn eigen informatie. Informatie zodanig gekleurd dat ze –al dan niet bedoeld!- leidt tot aannames. Aannames die de eerste psychologische barrières van een individu vernielen. Die leiden tot (vals) vertrouwen. Daar kunnen Dichters (en vul maar in!) gebruik van maken: synapsis ligt op de loer.