Dankzij een van de leesclubs op Crimezone werd mijn aandacht gewekt voor Rollenspel, een boek dat me in een (internet)boekwinkel niet opgevallen zou zijn en indien toch, dan zou ik het niet gekocht hebben: ‘gebaseerd op een waargebeurd verhaal’, ‘winnaar van de Europese thrillerprijs’, kreten die mij al gauw zo’n boek doen terugleggen, iets te veel van het goede en daarbij heeft het de uitstraling van een mannenboek.

Om mee te kunnen doen aan de discussie in de leesclub heb ik Rollenspel  toch aangeschaft en wat ben ik daar blij om! Ik heb genoten van de schrijfstijl van Lemaitre, zijn cynisme, humor en de rake woorden waarmee hij de (herkenbare!) wanhoop van de 57-jarige werkloze Alain Delambre in beeld brengt. Hoe ver ga je om aan een baan te komen? Hoe ver gaan machtige ondernemers in hun spelletjes, hun onmenselijkheid? Managementtechnieken, daar draait het om in Rollenspel, en dan niet in positieve zin.

Rollenspel  is een thriller, een spannend boek, met een hoofdpersoon die door niet te stoppen gebeurtenissen gevangen raakt in zijn leugens. Eigen schuld, dikke bult? Slachtoffer? Daar ben ik nog niet uit. Rollenspel is een thriller, maar raad ik tevens een ieder aan die interesse heeft in de gevolgen die langdurige werkloosheid kan hebben, waar dat toe kan leiden, en de opstelling van machtige, snobistische managers in dezen. Hoe meer ik over Rollenspel nadenk, des te beter ik het vind. Wat mij betreft heeft Lemaitre met deze thriller inderdaad een prijs verdiend!