Voor de echte boekenliefhebber moet het bekend voorkomen dat de boekenkast vol staat met gekoesterde titels, maar dat er ook stapeltjes met ongelezen boeken op verschillende plaatsen in het huis liggen. Hoewel lezen voor iedereen een andere uitdaging kan zijn, geeft het boek The reading challenge het woord ‘uitdaging’ een geheel nieuwe benadering.

Het boekje van auteur Mila Levchenko, die in het dagelijks leven werkzaam is in een forensisch psychiatrisch ziekenhuis, geeft de lezer door de leuke opdrachten de kans om écht actief aan de slag te gaan voor, tijdens en na het lezen. De lezer kan kris kras door het boekje heen de opdrachten maken, want de volgorde is niet van belang. Er zijn zowel opdrachten die op de lange en korte termijn uitgevoerd kunnen worden. Zo is er onder andere een weekchallenge waarbij er iedere dag in de week een boek uitgelezen wordt, een pagina waar alle favoriete quotes uit boeken verzameld kunnen worden, maar ook de opdracht om een eigen boekcover te ontwerpen.

Door de opdrachten wordt de lezer uit de comfortzone getrokken om door middel van creatieve en interactieve opdrachten op zoek te gaan naar boeken waarmee de opdrachten voltooid kunnen worden. Hiermee start een avontuur met nieuwe leeservaringen. De interactieve opdrachten vinden met name plaats op Twitter onder #TheReadingChallenge, waarbij lezers elkaar over de hele wereld tips geven door aan te geven wat ze nu lezen.

The reading challenge is een fijn doe-boek dat het leven van de echte boekenliefhebber een extra dimensie zal geven. Duik de boekenkast in en ga de uitdaging aan om al deze leuke opdrachten te voltooien!