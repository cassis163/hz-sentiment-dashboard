Lucy Lowell heeft last van nachtmerries. Of beter, van één bepaalde nachtmerrie, waarin ze vier jaar oud is en getuige van wat wel eens een misdaad zou kunnen zijn. Lucy vindt hulp bij Alex Delaware, normaal een kinderpsycholoog, maar voor Lucy maakt hij graag een uitzondering. Samen graven ze in Lucy's verleden om haar terug tot rust te brengen. De duistere geschiedenis komt langzaam weer boven. Daarin speelt haar vader een belangrijke rol: de permanent galspuwende ex-schrijver Morris Bayard Lowell. Op de achtergrond is er nog wat aan de hand: een moordenaar imiteert Jobe Shwandt, een seriemoordenaar die werd schuldig verklaard door een jury waarin ook Lucy een plaatsje had.

Fans van psychologische thrillers vinden in Noodgreep zeker wat ze zoeken. Delaware is goed getypeerd als (kinder)psycholoog, steevast met de juiste vragen en antwoorden, begaan met zijn patiënten als geen ander. Hij lijkt zelfs een tikkeltje té perfect, maar misschien geeft de hele Delaware-reeks daar een beter beeld over. Noodgreep leest in elk geval vlot, het gaat vooruit en een kleine verrassing op het eind zit er ook nog in. Mooi werk van Jonathan Kellerman.