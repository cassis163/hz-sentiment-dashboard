Meerdere boeken per jaar verschijnen er van Abbi Glines. De schrijfster lijkt altijd vol inspiratie te zitten en maakt series van meer dan tien boeken. Inmiddels is het vierde boek in de ‘Sea Breeze’-serie verschenen. Alleen voor nu vertelt het verhaal van Preston, Marcus beste vriend, en Amanda, Marcus zusje. 

Amanda is al sinds haar zestiende verliefd op Preston. Ze wil er alles aan doen om minimaal één keer van hem te kunnen genieten. Ze verleidt hem als hij dronken is en ontdekt later dat hij er niks meer van weet. Preston staat bekend als player. Ondanks dat ze weet dat veel vrouwen met hem het bed gedeeld hebben, doet het pijn als ze erachter komt dat Preston niks meer van de vrijpartij weet. Amanda denkt dat hij ongeïnteresseerd is. Wat ze niet weet, is dat Preston wel degelijk interesse in het zusje van zijn beste vriend heeft, maar hij is haar niet waardig. Preston is geen relatiemateriaal.
Preston heeft in eerdere delen van deze serie een kleine rol als beste vriend van Marcus gehad. Ook Amanda is in de eerdere delen kort voorbijgekomen. Het is dan ook erg leuk dat Alleen voor nu over personages gaat die we eigenlijk al ‘kennen’. Amanda komt in het begin een beetje naïef over, ze moet en zal Preston voor zich winnen, hoe vaak hij haar ook kwetst. De jongen wijst haar niet voor niets af. Hij brengt een erg groot offer voor zijn familie. Zijn moeder is alcoholist en drugsverslaafd en kan niet voor haar twee zoons en kleindochtertje zorgen. Alle zorg voor de kinderen die in een vervallen woonwagen wonen, komt op Preston neer. Alleen, de voogdij krijgt hij niet, daar zorgt dat kreng van zijn moeder wel voor.
Preston wil Amanda heel graag als zijn vriendin, maar hij zit vast. Hij kan zijn broertjes en zusje niet in de steek laten en een andere baan vindt hij niet zomaar. Hij heeft immers geen kwalificaties. Zolang hij niet een grote verandering in zijn leven doorvoert, is hij Amanda niet waard.

Toch verleidt Amanda hem. Wanneer zij achter Prestons grote geheim komt, kan ze het in eerste instantie niet geloven. Preston zou zoiets nooit doen. Zoals alle verhalen van Glines is er ook in dit verhaal een geheim dat een einde aan de relatie maakt. Ondanks dat het enorm voorspelbaar is, verveelt het niet. Je kijkt juist uit naar wat komen gaat.

Alleen voor nu is een aangrijpend verhaal dat al vrij vroeg een traan oproept. Het bevat, zoals we van Glines gewend zijn, de nodige erotische scènes, die dit keer niet als overbodig voelen. Het is een boek dat perfect in de serie past en dat ervoor zorgt dat je blijft lezen. Pas op, voor je het weet ben je binnen een avond door de 286 pagina’s heen.