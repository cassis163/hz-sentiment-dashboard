"Aangekoekte sneeuwresten op het wegdek spatten uit elkaar onder de banden. Geen pekelwagen die zich hier ooit laat zien. Sturen met één arm is moeilijk als de banden onder je auto zo weg glibberen. Maar haar loslaten, geen denken aan."

Toen Myrthe Nieuwlandt dertien jaar oud was, voerde haar moeder uit waar ze al jaren mee dreigde, ze trok voorgoed de deur achter zich dicht en liet haar en haar vader in de steek. Deze dag staat voor eeuwig in haar geheugen gegrift. Myrthe groeide op in eenzaamheid bij haar vader, zonder moeder en sindsdien is haar moeder een gespreksonderwerp wat liever gemeden wordt.

"Zoals een hardnekkige vetvlek na constant boenen uiteindelijk uit mijn jurk verdween, zo loste mijn moeder op uit mijn leven."

Toen haar vader vier jaar geleden ongeneeslijk ziek werd en stierf, heeft hij haar zijn dierbare wijngaard, een goedlopend bedrijf en een stokoude boerderij in de Achterhoek nagelaten. Myrthe heeft haar flat opgezegd en is verhuisd naar de andere kant van Nederland, terug naar haar roots, waar de herinneringen aan haar jeugd haar zwaar vallen.

"Als een levendige persoonlijkheid, maar ook als een onvoorspelbare en wispelturige vrouw. Dan weer knuffelde ze me dood, dan weer liep ze dagenlang op me te ploeteren. Een vrouw die altijd om aandacht vroeg en met regelmaat in de put zat. Maar tevens een vrouw die zichzelf nooit voor de trein zou gooien. Daar was het leven haar veel te dierbaar voor."

Eenendertig jaar later stuit Myrthe op een rouwadvertentie in de krant, haar moeder is onverwacht overleden. Uit nieuwsgierigheid gaat ze naar de uitvaart, waar ze oog in oog komt te staan met haar halfzusje Eva. Het zusje wat ze nooit gehad heeft. Eva’s woorden hebben een diepe indruk op haar achtergelaten en laten haar niet meer los. Stierf hun moeder een natuurlijke dood of is er sprake van een misdrijf?

"Wij zijn familie, Myrthe. Familie gaat heel ver voor elkaar, toch?"

En dan staat Eva opeens voor haar neus. Ze is sinds een week bij haar man weg en wil haar zus graag beter leren kennen. Eva heeft grootse plannen en sleept Myrthe hierin mee. Ze bundelen hun krachten en gaan samen een groot avontuur aan en beginnen in 2011 Bed en Breakfast Effe Uutbloazen, met als belangrijkste doelgroep 50 en 60 plussers.

"Haar humeur lijkt op mijn barometer. Storm en regen, zon of een depressie, ze volgen elkaar in razend tempo op."

Eva’s komst heeft haar hele leven overhoop gehaald. Myrthe voelt zich steeds meer een vreemde in haar eigen huis en langzaamaan raakt ze de regie over haar eigen leven kwijt. Was het wel zo verstandig om haar zusje toe te laten in haar leven?

"Het was niet mijn idee om een Bed & Breakfast te beginnen maar dat van Eva, en Eva kreeg altijd haar zin, weet ik nu."

In januari verscheen het nieuwste boek Bed & Breakfast van Jet van Vuuren. Jet heeft inmiddels zes thrillers op haar naam staan, waarvan ik er tot nu toe drie gelezen heb. Recent las ik Bed & Breakfast.

De cover is in dezelfde sfeer als de verhaallijn, een verlaten huis in de middle of nowhere. De titel is niet heel origineel maar past wel prima bij het verhaal. En de samenvatting op de achterkant van het boek omschrijft het verhaal uitstekend.

De hoofdstukken van Bed & Breakfast hebben een datum als titel en worden onderling onderverdeeld met een *. Het verhaal wordt verteld in wisselend perspectief vanuit hoofdpersonage Myrthe en een oud politieagent in hart en nieren. En speelt zich af in wisselende tijdspanne, in 2010, 2011 en 2012. De hoofdstukken vanuit de oud politieagent kenmerken zich door een ander lettertype.

Jet van Vuuren heeft een heerlijke schrijfstijl. Vlot, beeldend en vol humor. Mijn nieuwsgierigheid was direct gewerkt toen ik eenmaal begonnen was met lezen, ik zat direct in het verhaal en wilde blijven lezen.

De verhaallijn van Bed & Breakfast is niet heel spannend en past in het plaatje van een typische vrouwenthriller. Het verhaal zit weer fantastisch in elkaar en Jet heeft zoals we inmiddels van haar gewend zijn weer een geniaal verrassingselement voor ons in petto. Anders dan je zou vermoeden bij een wijngaard, wordt het verhaal geen moment saai en heb ik enorm van het verhaal genoten.

Jet van Vuuren heeft veel aandacht besteed aan de uitwerking van de karakters, deze zijn levendig, je leert ze goed kennen. Op de begrafenis van haar moeder ontmoet Myrthe Nieuwlandt Eva, haar halfzus, het zusje wat ze nooit gehad heeft. Myrthe had haar moeder al jaren niet gezien, ze had dan ook geen enkel idee hoe haar leven eruit zag en de laatste woorden van Eva hebben een bijzondere betekenis gekregen en laten haar niet meer los. Wanneer Eva een poosje daarna onverwacht voor haar neus staat, wordt haar hele leven op zijn kop gezet. Myrthe en Eva zijn enorme tegenpolen. Ze delen dezelfde moeder en hebben beide een andere vader. Eva is alles wat Myrthe niet is. Eva is modern en Myrthe is erg ouderwets. Myrthe lijdt een teruggetrokken en eenzaam bestaan op de wijngaard van haar vader in de Achterhoek. Vier jaar geleden werd haar vader ongeneeslijk ziek en kreeg zij de wijngaard in haar schoot geworpen en verhuisde van de andere kant van Nederland terug naar haar roots. Waar de herinneringen aan haar jeugd rauw op haar dak vallen. De onvoorwaardelijke warmte en liefde die horen bij een familieband heeft zij haar hele leven gemist. Myrthe’s moeder verliet haar toen ze dertien jaar oud was, van de een op de andere dag en liet haar achter bij haar zwijgzame vader.

De heftige gevoelens van Myrthe tegenover haar moeder, de pijn, het gemis, het onbegrip zijn heel goed voelbaar, erg aangrijpend, het raakte me enorm. Het leed wat ze geleden heeft doordat haar moeder haar in de steek liet en een nieuw gezin stichtte, heeft een diep litteken in haar ziel nagelaten. De afgunst voor Eva en haar vader, de man die haar moeder boven haar vader verkoos. Eva, die wel een moeder had die van haar hield en de bijbehorende haatgevoelens richting haar moeder.
Charmante Eva is enorm verwend en weet iedereen voor haar karretje te spannen en altijd haar zin door te drijven. Waar Myrthe introvert is, schreeuwt Eva om aandacht en draait juist altijd alles om haar, ze is enorm wispelturig en een enorm raadsel. Wanneer Eva het idee oppert om een Bed en Breakfast te beginnen, is Myrthe terughoudend, maar Eva accepteert geen nee en het resultaat is Effe Uutbloazen, samen gaan ze het grote avontuur aan. Maar of dat nou daadwerkelijk een goed plan was?

Jet haar liefde voor dieren spat van de bladzijden, ook in Bed & Breakfast is er weer een rol weggelegd voor een lief hondje, Dof, de oude hond van Myrthe’s vader.

Op dit moment werkt Jet van Vuuren alweer hard aan haar volgende thriller, waar ik weer heel benieuwd naar ben.

Bed & Breakfast, heerlijke vrouwenthriller met geniale wending, van je familie moet je het maar hebben, aanrader!