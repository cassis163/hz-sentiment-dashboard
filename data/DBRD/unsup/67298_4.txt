Op een ochtend in juni 1977 ontdekt de familie Lee uit Middlewood, dat hun tienerdochter Lydia is verdwenen. Het duurt slechts enkele dagen alvorens Lydia’s levenloze lichaam uit het naburige meer wordt gehaald. Haar ouders zijn verteerd door verdriet, maar vastbesloten te ontdekken wie de dood van hun dochter op zijn geweten heeft. Het politieonderzoek wijst al snel uit dat Lydia niet was wie ze probeerde te zijn. Lydia bleek een eenzame tiener met wie het niet goed ging op school. Deze feiten maken dat de politie uitgaat van zelfdoding.

Deze robuuste inleiding is de aanzet naar wat een feitelijk een familietragedie is. James (hoogleraar aan de Universiteit van Middlewood) en Marjorie Lee hebben, of liever gezegd hadden, drie kinderen. Nu Lydia er niet meer is, blijven Hanna en Nath over. Elk gezinslid worstelt op zijn/haar eigen wijze met de tragedie, maar hebben weinig of geen oog voor elkaars verdriet. Er wordt niet over de heersende emoties gesproken en dat gaat zich vanzelfsprekend wreken. Het brengt zelfs het huwelijk van Marjorie en James aan het wankelen. Komen ze hier samen doorheen en wordt de dader gevonden? Je leest het in ‘Wat ik nooit eerder heb gezegd’.

“Toen ze trouwden, hadden Marilyn en hij afgesproken dat ze het verleden zouden vergeten. Ze zouden samen een nieuw leven beginnen, met zijn tweetjes, zonder terug te kijken.”

Voor de Nederlandse markt is dit boek de eerste kennismaking met de Amerikaanse auteur Ng en ik moet zeggen, persoonlijk vind ik het een uiterst aangename kennismaking. Ng ziet kans zowel de spanning als het psychologische aspect, uitstekend een plaats te geven in haar boek.

Je denkt wellicht in eerste instantie een thriller ter hand te hebben genomen, maar ‘Wat ik nooit eerder heb gezegd’ is veel meer. Het is een ontroerende roman over ouder-kind relaties, rouw, verlies, familiebanden, geschiedenis, discriminatie en liefde.

“Op de foto kan Nath het blauw van haar irissen niet onderscheiden van het zwart van haar pupillen; haar ogen zijn net zwarte gaten op het glanzende papier.”

Vooral het psychologische aspect weet dit (van Chinese afkomst) Amerikaanse talent briljant over het voetlicht te brengen. De emoties komen werkelijk binnen en zullen voelbaar zijn voor mening lezer.

Over de auteur
Celeste Ng (1980) is een Amerikaanse auteur. ‘Wat ik nooit eerder heb gezegd’ werd in 2014, onder de titel ‘Everything I Never Told You, verkozen tot Amazon Book van het jaar. Haar korte verhaal ‘Girls at Play’ won de Pushcart Prize in 2012. Ng’s tweede boek, ‘Little Fires Everywhere’ verscheen in 2017. In maart 2018 noemde Entertainment Weekly Ng de beste auteur van dat moment.

Uitvoering
Uitgever: Signatuur
ISBN 9789056726355
Paperback, 288 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/