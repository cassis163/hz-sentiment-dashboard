Als je van een spannende roman houdt, dan heb je met dit boek het juiste in handen. Dit debuut zal je meenemen naar mooie plekken, in spanning houden, laten nadenken en bovenal laten genieten!

Livia en Daniel leven het perfecte leventje, samen met hun vier geweldige kinderen wonen ze in een prachtig huis en komen ze niets te kort. Daniel heeft een goede baan en is daarvoor regelmatig in het buitenland. Zo ook deze keer, hij brengt een paar dagen door in Brussel, als het noodlot toeslaat. Een terroristische aanslag zet het hotel waar Daniel verblijft in lichte laaien en stort uiteindelijk zelfs in. Was Daniel op dat moment in het hotel aanwezig? Livia en haar kinderen verblijven dagen zelfs weken in onzekerheid. Toch pakken ze de draad weer op, voor Livia is het erg lastig. Er volgt een lange periode van rouwverwerking en allerlei herinneringen passeren de revue, de eerste ontmoeting met de knappe Daniel tijdens een vakantie op Ibiza, de geboorte van de kinderen, maar ook alle dromen die niet zijn uitgekomen. Livia beseft dat ze door de jaren heen erg afhankelijk is geworden van haar man. Op aanraden van haar kinderen gaat ze op vakantie, voor het eerst alleen. Livia kiest eindelijk voor zichzelf.
Tijdens deze vakantie komt Livia een aantrekkelijke en liefdevolle man tegen. De klik is zo groot dat Livia zelfs haar retourticket kapot scheurt en samen met Simon mooie avonturen beleeft. Met zijn boot doen ze vele mooie locaties aan en laat ze zich lekker in de watten leggen. Ze geniet weer met volle teugen van het leven totdat er iets voorvalt wat haar leven wederom op de kop zet. Wat voor gevolgen heeft dit voor haar relatie met Simon en haar kinderen?

Dit boek is een kruitvat met emoties, liefde, verdriet, wantrouwen, boosheid en geluk, alles passeert de revue. De fijne schrijfstijl van Mary loodst je door deze achtbaan van emoties heen. Je merkt dat Mary met al haar gevoel heeft geschreven en wat zo knap is, ze weet je als lezer in spanning te houden. Het is een boek met veel diepgang en houdt je soms ook even een spiegel voor, want wie zijn we nu eigenlijk echt?