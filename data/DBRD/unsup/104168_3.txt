sluitend en spannend,Ghislaine vindt zichzelf gelukkig getrouwd. Haar huwelijk kent geen adembenemende hoogten, maar ook geen onoverkomelijke diepten. Samen met man Stefan en zoon Ferry leidt ze een rustig huis-tuin-en-keukenleventje. Dat komt abrupt ten einde als Stefan op een avond niet thuiskomt. Ghislaine spoedt zich lichtelijk overstuur naar het politiebureau, maar daar nemen ze zijn verdwijning niet ernstig. Bij iemand van bijna veertig zit de midlifecrisis er nu eenmaal snoeihard aan te komen, en misschien was hun relatie helemaal niet zo scheurvrij als Ghislaine denkt.

Omdat Ghislaine de vermissing van haar man niet blauwblauw kan laten, doet ze beroep op advocaat Benter, een personage dat in eerdere boeken van Toes optrad. Samen ontdekken ze feiten die een gek licht werpen op Stefan. Ghislaine begint zich vertwijfeld af te vragen of ze haar man wel echt kende. Intussen heeft ze ook nog eens de handen vol aan Ferry. Hij verwaarloost school en raakt betrokken bij obscure groepjes rond dierenrechtactivisme.

Zoals het een goed boek betaamt, komen in De kleine leugen alle lijntjes netjes bij elkaar. Het is daardoor een genot om lezen. Jac. Toes creëert sterke karakters en plaatst ze in situaties die sterke gevoelens oproepen. Hij heeft oog voor detail wat vaak uitmondt in subtiele humor. Daarnaast is het verhaal ook nog eens gewoon lekker spannend en sluitend. Tel daarbij Toes beeldrijke taal en De kleine leugen lost alle verwachtingen in die je maar kan hebben bij een boek van een voormalig Stropwinnaar.