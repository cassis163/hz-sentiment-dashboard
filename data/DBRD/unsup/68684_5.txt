Al sinds jaar en dag kijk ik met veel plezier naar de YouTube filmpjes van Zach King. Hij tovert met zijn Ipad geld tevoorschijn of een levende kip en als je wilt zelfs de hele Eiffeltoren. Het zijn hele grappige maar vooral hele knapgemaakte optische trucs die je keer op keer verbazen. Heb je nog nooit van hem gehoord of kun je niet genoeg van deze enthousiaste jongeman krijgen? Klik dan hier voor zijn kanaal. Zach King heeft een boek geschreven en het zal niemand verbazen dat dit vol staat met virtuele trucs. Voor Uitgeverij Kluitman mocht ik het boek Mijn Magische Leven met de gratis app uitproberen en ik was mega enthousiast en noemde het meteen "Het leukste kinderboek van 2018" en dat was zonder dat ik het had gelezen...
Een recensent die vergeet te lezen, hoe kan dat nou? Waarom is dit boek zo leuk, zonder dat je zelfs maar een letter leest?
Het boek komt tot leven! Ja, echt. Download de gratis app die bij het boek hoort en scan met je telefoon de illustraties. Dan zie je soms een andere illustratie of zelfs een filmpje van Mini Zach die voor een krokodil vlucht. Klik hier voor wat ik bedoel. (Met excuus voor alle reclame, maar deze self made miljonair leeft van alle reclame die er rond zijn filmpjes wordt afgespeeld). Dit is echt heel geschikt voor kinderen die misschien niet graag lezen maar die je toch in contact wilt brengen met super-coole boeken. Dit is gewoonweg het nieuwste van het nieuwste en echt een avontuur om te lezen. En het leuke is: zelfs de boekenleggers hebben deze animaties. Zelf zegt hij dat zijn team het heeft ontwikkeld voor hem. Niet de techniek zelf natuurlijk maar de uitvoering voor zijn boek.
En dan zijn we beland in de categorie Geronimo. Ook dat zijn superleuke kinderboeken maar niet van de hand van een enkele auteur maar gemaakt door een groep professionals die boeken produceren ipv schrijven. Is dat een probleem? Nee, dat hoeft niet. Het gaat om het leesplezier van de kinderen. En net als de grote series zoals Het Leven van Loser, de Waanzinnige Boomhut en Muts is dit gewoon superleuk. Het is geen kinderliteratuur maar zeker errrrruggg leuk. Hoe moet je die boeken plaatsen? Zijn het geen goede boeken om te lezen? Volgens mij wel. Boeken als Zach King hebben een paar voordelen.
Ze bevatten een positieve boodschap zoals 'Vriendschap is belangrijk" of "Doe je best en dan lukt er veel meer dan je denkt" of "Je hoeft geen superheld te zijn: jij bent goed genoeg zoals je bent".
Ze bespreken actuele thema's waar kinderen van de leeftijdsgroep tegenaan lopen, zoals pesten, saaie lessen, ergens tegenop zien.
Het zijn instapboeken. Niet iedereen begint meteen met het lezen van Lampje of Oorlogswinter; sterker nog; sommige kinderen zullen dat nooit lezen omdat die boeken - om wat voor reden dan ook - buiten hun bereik liggen. En dat is niet erg. er zijn boeken voor iedereen. Er is echt een boek voor ieder kind, als je het boek nog niet hebt gevonden, moet je gewoon verder zoeken. Boeken als dit van Zach King spreken heel veel kinderen aan en zullen het leesplezier bevorderen. Het heeft een aangename lage instap.
Ze geven de onervaren of minder goede lezer een legitieme stop om op adem te komen. Een 'echt' leesboek met alleen maar letters gaat steeds maar door en door. Als je goed kunt lezen is dat geen probleem, maar als je nog niet zo geoefend bent, is een rustpauze erg fijn. Veel kinderboeken bevatten info-kaders en illustraties of zelfs puzzels waardoor je even moet stoppen. In Mijn Magische Leven van Zach King staan zelfs een paar strips die iets toevoegen aan het verhaal. Die stop-momenten zijn vaak het leukst van het hele boek. Zeker hier waar de tekeningen echt tot leven komen. Dit geeft een zeer positieve leeservaring. Je leest een echt boek, een spannend boek, terwijl je in veel andere boeken verzuipt.
Heeft het boek ook nog een verhaal of is dit het?
Nee, natuurlijk niet. Mini Zach beleeft een spannend avontuur. Het is zelfs een behoorlijk lijvig verhaal.
Zach komt uit een magische familie. Er is een probleem: hij lijkt zelf geen gaves te bezitten. En er is nog een probleem: Zach moet naar een nieuwe middelbare school en dat vindt hij best wel eng. Dit zijn twee geweldige ingrediënten voor een kinderboek. (zij het niet bijster origineel). Als Zach op school aankomt ontmoet hij een aantal leuke mensen: de onhandige Aaron en de lieve Rachel. Natuurlijk is er ook een pestkop in de persoon van Tricia, die mijn absolute voorkeur heeft in dit boek. Wat een heerlijk verwend nest is zij. Zach wordt sterker door zijn vrienden en de tegenslagen die hij te verduren krijgt. Als er een gevaarlijke krokodil hem en zijn vrienden maar vooral Tricia bedreigt, laat Zach zien hoe moedig hij is. En gelukkig reageert de verwende Tricia hier heel dankbaar op... niet!! Een giller van een boek met een mooie boodschap en dit geeft natuurlijk een mooi bruggetje naar het volgende boek dat in het najaar uitkomt: Mijn Magische Puinhoop. Dat boek was natuurlijk veel minder leuk geweest als Tricia ineens een schatje was geweest.
Al met al een boek om te kijken, te ontdekken maar zeker ook om te lezen!
Voor Kinderboeken is dit terecht een boek dat op onze Wall of Fame thuishoort plus genomineerd is als KinderBoeken-vakantietip 2018!

Gegevens over het boek:
Verschenen in 2018
Genre: Kinderboek
Aantal pagina’s 224
Laatste editie 19 maart 2018
Uitgeverij Kluitman
ISBN 9789020674866