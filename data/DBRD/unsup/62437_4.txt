Een boek van een auteur uit België of Nederland lezen vind ik altijd iets extra hebben. Ik was dan ook blij dat ik “Manipulator”, een thriller van Anne Daniel, een Vlaamse die in Nederland woont, mocht lezen. Dit boek is haar debuut.
Als ik het boek voor de eerste keer zie valt de kaft meteen op. Een soort poppenspelershand in zwart-witte kleuren met enkele rode accenten, ik vind het een mooie, aantrekkelijke kaft.

“Manipulator” bestaat uit achtentwintig korte hoofdstukken, wat vlot leest.
Het verhaal is geschreven vanuit de ik-persoon. Deze ik-persoon is Claire, een vrijgezelle vrouw, die wel een heel speciaal beroep heeft, zoals de titel van het boek weergeeft. Dit vind ik origineel gevonden en ik ben vanaf het begin nieuwsgierig.

Ik lees meteen hoe Claire aan een nieuwe opdracht begint, wat leuk is om te lezen want je wordt als lezer vanaf het begin betrokken.

Ik lees hoe ze stap per stap verder doet aan haar opdracht. Het is interessant om te lezen hoe je mensen zou kunnen “manipuleren”. En in het begin lijkt deze job wel héél aantrekkelijk, ik dacht zelf al aan een carrierewending :-)
Maar al gauw wordt duidelijk dat deze job niet zonder gevaar is …
Het is niet altijd meer duidelijk wie er eigenlijk de touwtjes in handen heeft ...

De spanning hierrond wordt stilletjesaan opgebouwd. Er komen steeds meer personages bij waardoor ik vaak op het verkeerde been gezet word. Dit is leuk!
Tussendoor geeft de schrijfster ook aan dat er vroeger met Claire dingen gebeurd zijn. Ook dit wordt goed opgebouwd. Ik blijf nieuwsgierig naar wat er gebeurd is en wat er nog staat te gebeuren.
“Manipulator” zit vol blijvende spanning, er zit humor in en er zijn ook emotionele momenten. Tijdens het lezen van 1 bepaald stukje kwam ik plots recht zitten omdat het zo spannend was.

Dit boek leest zeer vlot weg: eenvoudige taal, afwisselend, gebeurtenissen volgen elkaar snel op, … ik denk niet dat ik een boek ooit zo snel uitgelezen heb. Ik vind het dan ook spijtig als het dan uit is.
De stijl van “Manipulator” doet me tijdens het lezen wat denken aan de stijl van de boeken van Nicci French. Ik weet niet of de schrijfster dit als een compliment ziet, het is alvast wel zo bedoeld:
vlot lezend, spannend, vanuit de ik-persoon geschreven, onverwachtse wendingen, … kortom alle ingrediënten dus voor een moment ontspannend lezen.

Dit boek als debuut is een schot in de roos. Ik ben zeer benieuwd wat nog zal volgen van deze auteur van oorspronkelijk eigen bodem :-)