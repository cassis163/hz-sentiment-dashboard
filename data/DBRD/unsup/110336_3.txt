Ellison Cooper woont in de Bay Area bij San Francisco samen met haar man en zoon. Ze is afgestudeerd antropoloog en heeft een achtergrond in archeologie, culturele neurowetenschappen, oude religies, kolonialisme en mensenrechten. Ze heeft gewerkt in Cetraal Amerika, West-Afrika, Micronesia en Europa. Ook heeft ze in Washington gewerkt als moord onderzoeker.

In Gekooid is alles wat er voorkomt aan mythologie, DNA wetenschap en neurobiologie van seriemoordenaars werkelijkheid.

Sayer Altair is een FBI neurowetenschapper die zich bezig houdt met onderzoek naar mogelijke hersenafwijkingen bij seriemoordenaars. Sinds haar verloofde omgekomen is tijdens een FBI missie richt ze zich daar volledig op.
Maar dan doet de politie van Washington DC een vreselijke ontdekking, ze vinden een meisje in een kooi, ze is verhongerd, ze heeft een hondje bij zich. Sayer Altair krijgt de leiding over het moordonderzoek. De vader van het meisje is een invloedrijke senator die de publiciteit opzoekt om de moord op te lossen en vaak geheime informatie kent. Dit werkt het onderzoek van Sayer Altair vaak tegen. Er lijkt een lek te zijn van binnen uit, maar van wie? Terwijl Altair en het team aan deze casus werken ontdekken ze dat er nog een meisje in een kooi opgesloten is met een kitten, en het meisje is er erg slecht aan toe. Kunnen Sayer Altair en haar team voorkomen dat ze sterft? En wie zit achter deze misdaden, is dit een seriemoordenaar?
Sayer Altair trekt zich deze zaak erg aan, helemaal als enkele van haar collega’s ook slachtoffer worden van deze moordenaar, ze bijt zich er in vast. Ze probeert de casus te ontrafelen en jaagt op een moordenaar met een gevaarlijke obsessie.


Het verhaal is goed opgezet en heeft een originele inslag. Ik had verwacht dat er wat meer met de specifieke kennis van Sayer Altair zou zijn gedaan. Maar juist dat gedeelte vond ik weinig uitgediept.
De spanningsboog is er een met pieken en dalen en juist op het einde komt er een plot bij waarvan ik denk….had dat maar weggelaten.
Omdat er een aantal foutjes in het boek zijn geslopen heb ik het origineel erbij gepakt. In het Engels staan deze foutjes er niet in, dus dat is te wijten aan de vertaling.

Ik geef het verhaal 3 ½ ster, maar door de foutjes trek ik er ½ punt af en komt voor de Nederlandse versie op 3 sterren.
Ik ga het vervolg: Buried zeker lezen ( maar dan wel in het Engels)