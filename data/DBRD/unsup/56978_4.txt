Liv zou na de zomer haar beste vriendin Sofia opzoeken in New York. Ze hadden de plannen al gemaakt; Liv zou naar dezelfde high school gaan en samen zouden ze aan urban climbing doen. Maar Sofia begint zich steeds vreemder te gedragen, en bij hun laatste Skypegesprek maken de twee ruzie. Liv is boos op Sofia, en negeert haar oproepen. Ze ontvangt een berichtje: het spijt me, alles komt goed! Even later krijgt Liv te horen dat haar vriendin is omgekomen bij een tragisch ongeluk.  

Een jaar later besluit Liv in haar eentje naar New York te gaan; dit was tenslotte hun droom. Maar ze vertrouwt de dood van Sofia niet. Was het echt een ongeluk? En waarom gedraagt iedereen zich zo vreemd? Met gevaar voor eigen leven probeert Liv achter de ware oorzaak van de verdwijning van Sofia te komen.  

Val is het tweede boek van schrijfster Cis Meijer, die eerder al de jeugdthriller Verdoofd schreef. Net als in Val gaat het hoofdpersonage op zoek naar een verdwenen persoon in een, voor haar, vreemde stad. De boeken van Meijer worden vergeleken met die van een andere populaire schrijfster, Mel Wallis de Vries.  

Val begint meteen met een spannend proloog, waardoor de lezer een glimp opvangt van wat er aan het einde van het boek gebeurt. Het stukje onthult net genoeg om het spannend te maken, maar geeft geen belangrijke details van de plot weg. Het roept vragen op, die in de loop van het boek worden beantwoord door meerdere verhaallijnen die door elkaar heen lopen.  

Ondanks de spanning en plotwendingen blijft het verhaal realistisch, en zitten er geen grote gaten in de plot. Door de plotwendingen weet Meijer de lezer steeds weer op het verkeerde spoor te zetten en de verkeerde conclusies te laten trekken, waardoor het einde zeer onvoorspelbaar en onverwacht is. Net als je denkt dat het hele verhaal ontrafeld is, heeft Meijer nog een bijzondere laatste wending voor de lezerâ€¦