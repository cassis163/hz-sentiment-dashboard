Ava heeft een fijn en gestructureerd leven. Ze woont samen met haar 14 jarige puber dochter, heeft een baan waarin ze zich kan uitleven in planningen en draaiboeken en heeft leuke vriendinnen.
Als het werk wordt gereorganiseerd en haar nieuwe bazin bizarre ideeën heeft over kleurcode en creativiteit is ze bang haar baan kwijt te raken. Dan staat ook haar ex voor de deur en claimt een plek in haar leven en slaat ze met behulp van een overbuurvrouw aan het internet daten. Ineens staat haar duidelijk georganiseerde leventje op z’n kop.

Het is een heerlijk hilarisch verhaal wat in een hoog tempo, vol humor wordt verteld. De hang naar structuur van Ava weet zich steeds weer te manifesteren, wat af en toe heerlijke komische momenten oplevert.
Ik moest vooral lachen toen ze bij de dokter in de behandelkamer zat en daar het bureau maar even ging organiseren. Ik zie het zo voor me

Toch is het niet enkel en alleen humor in het verhaal. Yvanka van der Zwaan weet ook wat zwaardere thema’s in het boek te verwerken, ook al vallen die niet direct op. Het gebeuren loverboy is wel duidelijk, maar er zit ook eenzaamheid in bij de buurvrouw die niemand meer heeft, rouw en verdriet, door het verliezen van een partner en de zorgzaamheid (bezorgdheid) van moeders die nooit stopt. Ik hou er wel van als er in een luchtige roman toch net iets meer te vinden is dan enkel onbezorgde liefde. Het is in dit boek mooi verweven.

Het is ook heel mooi om te zien hoe Ava zich ontwikkelt. Is ze eerst nog redelijk star en onbuigzaam, langzaamaan wordt ze losser. En dat ene Jerry daar een grote rol in speelt had niemand kunnen denken.
Ook de andere personages kloppen, de flierefluitende ex, die toch enig verantwoordelijkheidsgevoel blijkt te hebben, de vriendinnen en hun mannen, trouw aan elkaar, de bezorgde moeder, de collega’s en de nieuwe baas, het klopt gewoon allemaal

Yvanka van der Zwaan heeft een fijne stijl van schrijven. Elke zin is raak en elke dialoog is realistisch en op de juiste plek. Ook de humor is op perfecte wijze gedoseerd, waardoor het verhaal een logisch geheel is en gewoon heerlijk leest.

Echt een boek voor een zondagmiddag op de bank, met een dekentje, een hapje en een drankje en dan ongestoord genieten van Ava en haar verhaal.