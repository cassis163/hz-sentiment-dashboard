Wat een verademing in de kinderboekenlandschap is dit! Een boek vol met interessante weetjes die aanzetten om meer te weten te komen en zelfs voor volwassenen boeiend zijn. Want het gaat hier niet over dingen die iedere volwassene spontaan weet maar antwoorden op vragen die je je als ouder misschien al zelf gesteld hebt zoals bv. hoe vissen nu precies ademen of waarom gieren niet sterven als ze aas eten.

Daarbij is de toon nooit betuttelend of belerend maar ook niet met die vaak in kinderboeken gebruikte buddytoon. De taal is duidelijk en nuchter zonder te vermoeien zodat je blijft lezen en dat het kind zich au serieux genomen voelt. Mijn dochter van negen die graag van alles te weten komt, had het op twee avonden in bed uit. Gelukkig is het een boek dat je kan blijven herlezen ...

Enig minpunt vonden wij de rare kartonnen kaft die het boek een prentenboekkarakter geeft die het niet verdient.