Samenvatting van het verhaal
Ann Sophia Bentinck van Voorst is een telg uit een oud adellijk geslacht. Zij is opgevoed met waarden en normen. Heeft een hoge opleiding gehad in het buitenland in de hoop dat zij in de beleggingsinstelling van haar vader hem kan opvolgen.
Maar een tijd geleden vertelde hij haar dat het niet goed ging en dat ze nu een baantje moest zoeken en in haar eigen onderhoud moet voorzien. Dus nu werkt in het prestigieuze Amstel Hotel in Amsterdam als assistent-manager.
Het leven dat ze nu moet leiden stoort haar enorm. Haar werk dat erin bestaat problemen op te lossen en anderen te plezieren stuit haar enorm tegen de borst. Haar vorig leven was als in rook opgegaan en ze had nooit gedacht dat ze nu zo een bestaan zou hebben. Ze was er totaal niet op voorbereid geweest.
Tussen haar werk door ontmoet ze nog haar vrienden onder wie haar hartsvriendin Cathie. Zij is het levende voorbeeld van noblesse oblige al is ze niet van adel. Anne, zoals haar roepnaam is, benijdt haar enorm, Cathie heeft ook geen enkel idee wat Anne nu moet doorstaan. Schaamte weerhoudt Anne haar te vertellen hoe de vork in de steel zit, dat ze nu elke eurocent goed kan gebruiken.
En dan op een dag krijgt ze een voorstel van dhr. Arie Van Wateringen. Hij heeft zojuist zijn supermarktketen verkocht en zit nu goed in het geld. Hij wil dat Anne zijn persoonlijke assistente wordt. Hij heeft haar een beetje gecheckt en weet precies welk vlees hij in de kuip heeft. Arie zelf is een gewone middenstander die niets van de nouveau riche afweet. Zijn vrouw Ilona wil op vakantie gaan naar alle oorden waar voornamelijk de nieuwe rijken zich bevinden zoals Nice, Monaco etc.
Anne is in eerste instantie echt niet van plan om zijn aanbod aan te nemen maar als ze zelf in geldnood komt te zitten heeft ze een plan.
Ze aanvaardt zijn aanbod en moet voor de familie een vakantie in elkaar steken en dit voor zes weken. Uiteindelijk vind ze een schip “Mabruk III’. Heel chique ingericht en met bemanning die te allen tijde beschikbaar staat voor hen. Een heel contrast met wat de familie maar gewoon is.
Het is voor de familie een leuke vakantie maar voor Anne is het keihard werken want altijd steekt er wel een probleem de kop op. De familie Van Wateringen bestaat uit eenvoudige mensen en Anne moet meer dan alleen haar best doen om het iedereen zo aangenaam mogelijk te maken. Alsof dat nog niet genoeg is krijgt ze ook nog af te rekenen met andere problemen.
Hoe loopt deze vakantie af voor de familie Van Wateringen maar vooral voor Anne? En wat staat haar te wachten eens de vakantie is afgelopen?

Conclusie
Dit boek bestaat uit drie delen: in het eerste deel beschrijft de auteur hoe Annes leventje is geworden en het voorstel dat ze van Arie Van Wateringen krijgt. Deel twee begint op het eiland Mallorca waar de familie aankomt en waaruit ze vertrekken naar de andere eilanden in de Middellandse Zee en wat Annes taken zijn en hoe ze hier mee omgaat. Deel drie is de nasleep van het verhaal.
Wat een heerlijk boek om te lezen! Lucia heeft een vlotte schrijfstijl en weet dingen heel mooi te verwoorden. Ze vertelt hoe Anne haar best moet doen om de familie te entertainen. Gelukkig heeft Anne al veel van de wereld gezien en ze gebruikt deze tool dan ook in haar voordeel. Prachtige sfeerbeelden ook van de plaatsen die ze aandoen tijdens hun reis door de Middellandse Zee. Je waant je met momenten zelf op het bovendek en aanschouwt alles. De reis is een aaneenschakeling van wendingen, van amusement, spanningen en geheimen.
Niet alleen is Lucia op de hoogte van de plaatsen die ze aandoen, maar zij geeft ook een uitgebreid beeld hoe het eraan toegaat op zo’n jacht. Vaarplannen die moeten gemaakt worden, havens die geboekt moeten worden en nog veel meer.
Er zijn verhaallijnen in dit boek verweven met nog bijpersonages, en die alle een rol van betekenis hebben. Ik ga hier verder niet op in om geen mogelijke spoilers weg te geven.
Ik moest ook wel meerdere malen glimlachen als ze de familie Van Wateringen beschrijft: schatrijk nu, maar als ze dan aankomen bij het schip lijkt het wel of de familie Flodder arriveert qua kledij. Niet dat dit denigrerend is maar voor Anne is er heel wat werk te verrichten waar het hen aan etiquette en styling ontbreekt. Met Aries woordgebruik heb ik ook dikwijls moeten lachen zoals ‘stoewaardes’ en plaatsen als ‘Nies’ en ‘Koorsieka’. Dit heeft de auteur ook heel goed weergegeven wat het klassenverschil is.
Dit boek is niet alleen een roman maar de bikkelharde waarheid als het op geld aankomt. Hoe sommige rijken een levensstijl hebben en zich zorgen maken om nutteloze dingen, dingen waar ze zich eigenlijk geen zorgen over zouden moeten maken; Ann leert nu de beiden kanten van de medaille kennen en weet heel goed wat het is om te moeten voorzien in je eigen onderhoud i.p.v. dat je papa een hele dure handtas of horloge koopt om je te troosten. Ze ergert er zich zelf aan nu!
Je hebt ook als het ware een beetje te doen met Anne, een rijkeluiskindje dat nu voor anderen moet werken en zich ook met momenten heel eenzaam voelt. Lucia heeft een sterk personage neergezet met Anne. Een meid van 24 die talentvol, slim en heel vindingrijk is.

Heerlijk ook om nieuwe woorden te lezen en te kennen zoals ‘grootgrutter’ en ‘hutjemutje’. Ik geniet altijd als ik echt zo van die typische Nederlandse woorden tegenkom die ik als Vlaamse niet ken.
Het is niet alleen een zoetsappige roman maar eentje met een klein thrillergehalte dat er best mag wezen. En laten we vooral ook niet vergeten dat dit een verhaal is met meerdere boodschappen.
En dan de plot: die had ik totaal niet zien aankomen. Geweldig in elkaar geknutseld en eentje waar je van moet bijkomen nadat je het boek dichtslaat. Het zet je zelfs aan het denken dat je met alles tevreden moet zijn in het leven hoe arm of hoe welgesteld je ook bent. Geld maakt niet alles goed en dat heeft Lucia heel duidelijk meegegeven als je het boek echt wilt begrijpen. En dat niet alleen, ga niet altijd af op het uiterlijk van de mensen. Je weet nooit wat er in een mens schuilt. En niets is wat het lijkt!
Pas op het einde komt de betekenis van ‘Noblesse Oblige’ echt tot uiting. Het heeft mij in ieder geval echt aangegrepen. Het laat je stil staan bij de betekenis van het leven en hoe je hiermee omgaat. Je bent het niet alleen om je ‘stand’ verplicht maar ook voor de mensheid. En voor deze en andere redenen is dit boek zijn 5 sterren waard!