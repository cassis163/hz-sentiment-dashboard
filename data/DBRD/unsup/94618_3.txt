Hetty is het persoonlijke verhaal van Hetty Verolme. Het oorspronkelijke verhaal ‘De kleine moeder van Bergen-Belsen’ is bewerkt voor Young Adultlezers.

Hetty Werkendam is nog maar dertien als ze samen met haar ouders en twee broers wordt opgepakt door de Duitsers. Na een kort verblijf in doorgangskamp Westerbork wordt het hele gezin gedeporteerd naar Bergen-Belsen. Hetty beschrijft wat ze overdag doet, wat ze meemaakt en wat ze allemaal ziet. Wanneer haar vader en moeder apart van elkaar worden gedeporteerd naar een ander kamp, komen Hetty en haar broers in de kinderbarak terecht. Hetty is dan als veertienjarige een moeder geworden voor ongeveer veertig kinderen. Zo goed als het gaat neemt zij de verantwoordelijkheid op haar schouders, samen met twee verpleegsters.

Het verhaal van Hetty leest erg makkelijk, het is boeiend en beeldend beschreven waardoor het soms net lijkt alsof je zelf om een hoekje meekijkt. Aangrijpend om te lezen hoeveel Hetty over heeft voor de andere kinderen, ondanks slechte hygiëne, honger, kou en traumatische gebeurtenissen en ziekte. Toch vind ik het mooi om te lezen hoe ze er op hun manier, in deze situatie, er ook iets leuks van probeerden te maken. Hetty voelde zich verantwoordelijk om de kleintjes door deze verschrikkelijke tijd heen te loodsen. Jammer vind ik dat je er niet achter komt wat voor betekenis de kinderbarak voor de SS’ers hadden, er werd nauwelijks naar hen omgekeken.

De foto’s in het boek maken het verhaal compleet, verschrikkelijk om te zien, maar het blijft nu eenmaal de waarheid. Helaas is dit waargebeurd, maar het is zo belangrijk dat iedereen weet wat er onder andere gebeurde tijdens de Tweede Wereldoorlog. Een aanrader voor iedereen!