Kies voor mij is het eerste deel van de Full Moon serie geschreven door de Vlaamse auteur Stefanie van Mol die ook de Verlangen serie op haar naam heeft staan.

Jonathan wordt al jong door zijn vader gedwongen om een keuze te maken tussen zijn familie en zijn liefde voor de muziek. Na een intens afscheid van zijn buurmeisje Camille stort hij zich met veel succes op zijn muziekcarrière als drummer van de band Full Moon met alle verlokkingen die er rondom een rockband zijn.
Na 5 jaar gaat Camille met haar vriendin Karen op vakantie en bezoekt een concert van Full Moon. Zo komt ze weer in contact met Jonathan. Eigenlijk moet ze hem nog wat vertellen, maar hun sterke onderlinge aantrekkingskracht staat daar bij in de weg. Als Camille beseft dat Jonathan weer voor een keuze wordt gezet komen de twijfels. Is het wel eerlijk om Jonathan wederom zo’n zware keuze te laten maken? Of moet zij die keuze voor hem maken?

Als je veel van dit genre leest zit dit verhaal helaas vol clichés. Timide meisje versus bad rockboy, een gestoorde ex, familiedrama, alles is aanwezig. Je blijft op een plotwending hopen, maar het gebeurt helaas niet. De afloop is dan ook weinig verrassend. Hoewel er een aardig beeld wordt gegeven van de hoofdpersonages mist toch het stukje extra achtergrond van de tijd waarin ze samen en met hun families opgroeiden en het einde is ook erg abrupt.
Voor de Nederlandse lezer kan het Vlaamse taalgebruik toch wel erg afleidend zijn. Desalniettemin wel een vlot leesbaar verhaal waarna je stiekem toch uit gaat kijken naar deel 2.

(Met hartelijke dank aan Stefanie van Mol voor het beschikbaar stellen van het recensie exemplaar!)