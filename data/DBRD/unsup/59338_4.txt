Met dank aan Uitgeverij Historische verhalen voor het recensie-exemplaar.

Uitgever: Historische Verhalen

Aantal pagina’s: 255

Genre: Verhalenbundel

Verschijningsjaar: 2017

De auteurs:

Thomas Lindblad, Berend Sommer, Coen Pieterse, Brigitte van de Pas, Stephanie van Baggem, Marjolijn van de Gender, Key Tengeler, Robin van Koert, Anton Hoexum, Kim Bekkers, Anouk Bosch, Monica Preller, Yannick Verberckmoes, Jacobien Nieuwenhuijsen, Paul Smis, Nienke Pool, Mike Jansen, David Jacobsen, Hay van den Munckhof, Denise Michelle Pol, Arnout le Clercq, Killian McNeil.

Deze bundel is een verzameling van alle verhalen die in 2016 digitaal gepubliceerd zijn, aangevuld met een historische achtergrond.

Cover:

Prachtig gekozen, wat een parel. Na het openslaan van de bundel blijkt dit een schilderij uit de collectie van het Rijksmuseum te zijn. Love it!

Achterflap:

In deze bundel staan zevenentwintig korte verhalen die zich afspelen in ons verleden. Het verleden is immers een grote bron van inspiratie voor schrijvers. De verschillende auteurs van deze bundel weten die bron uitstekend te benutten en nemen de lezers mee naar de uithoeken van de geschiedenis.

De diversiteit van de verhalen zorgt voor een bont gezelschap: van plunderende Vikingen tot vroegmoderne filosofen en van een opstandige slaaf uit het Romeinse Rijk tot een literatuurcriticus uit de Sovjet-Unie.

Mening:

Als er iets is wat ik graag lees dan is het een verhalenbundel. Daarnaast ben ik gek op geschiedenis dus wanneer je dan een bundel als deze voorbij ziet komen dan maakt je hart even een sprongetje. Die verwachting werd ook waargemaakt want ik heb Historische Verhalen met plezier gelezen. Het was wel even in het ritme komen. Na elk verhaal volgt een historische toelichting, een kleine lesje geschiedenis waarin de auteur vertelt hoe en waarom het verhaal tot stand kwam. Het is onderhoudend, het is leuk, het is regelmatig een ‘opfrisser’ en het is informatief. Maar vooral ook zeer gevarieerd en veelzijdig.

De auteurs slepen je het verleden in en je belandt van de ene periode in de ander. De één is je bekend, de ander niet maar het is beeldend en je waant je af en toe echt even in het vroeger van toen. Sparta, kinderoffers, Wereldoorlog, geloof, de Pest, de Romeinen, de Vikingen, dit is geschiedenis van de breedste soort.

En waar de ene auteur zich vooral op de echte feiten baseert, laat een ander juist de fantasie wat meer de vrije loop. De toelichting op de verhalen is origineel en echt interessant om te lezen. Toch had naar mijn smaak bij enkele verhalen de nadruk juist wat meer op het verhaal zelf mogen liggen. De verhalen an sich wisten me stuk voor stuk te boeien en enkelen wisten me het heden compleet doen vergeten.

Conclusie:

Hou je van geschiedenis? Dan is dit je ding en is deze bundel een aanrader!

Vier sterren voor Historische Verhalen.

Karin Meinen.