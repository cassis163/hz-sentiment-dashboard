Zoon Dirk Cussler heeft enkele jaren geleden de schrijfpen en de Dirk Pitt-serie van zijn vader overgenomen. Zijn eerste probeersels waren wat houterig van stijl, maar met Crescent Dawn begint eindelijk wat talent van zijn vader door te schemeren.

Pitt senior ontdekt een scheepswrak nabij Turkije met munten en een kroon aan boord. Pitt junior is in de haven van Caesarea aan het duiken en doet een archeologische vondst. Dochter Summer duikt nabij Schotland onder water en doet een vreemde ontdekking bij het schip waarmee Lord Kitchener is gezonken.
Natuurlijk hebben alle drie de ontdekkingen met elkaar te maken. De lezer die niet tegen dat soort toevalligheden kan, moet vooral niet Cussler lezen. Waar papa Clive wel even had mogen ingrijpen, is de knulligheid waarbij de Pittkinderen in het boek hun mond voorbijpraten tegenover vreemden over allerlei vondsten, waardoor ze later weer in de problemen komen. En het gemak waarbij een verdwenen dagboek van Lord Kitchener gevonden wordt en de aanwijzingen die daartoe leidden en die al die jaren over het hoofd zijn gezien, zijn zelfs Cussler onwaardig.

Verder is het een vertrouwde Cussler. Veel actie, vooral op het water. Bij de eerste zin die een personage uitspreekt weet je gelijk of het een goeie of een kwaaie is. Lekker overzichtelijk.
Dirk Cussler mag zo nog wel even doorgaan met Dirk Pitt.