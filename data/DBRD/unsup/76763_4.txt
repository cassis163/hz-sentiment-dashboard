De zestienjarige Dan Crawford gaat naar een speciale zomerschool om extra lessen te volgen. Hij heeft er zin in. Zonder echte vrienden, kijkt hij uit naar wat voor mensen hij gaat ontmoeten. Het schoolgebouw waarin de jongeren les krijgen is een voormalig gesticht waar gestoorde, levensgevaarlijke criminele werden opgesloten. Maar dat niet alleen, al snel ontdekken Dan en zijn nieuwe vrienden Abby en Jordan dat het duistere gebouw geheimen verbergt.
Het oude gesticht herbergt duistere geheimen en pagina voor pagina neemt Madelieine Ruox de lezer mee in een verhaal dat zich langzaam ontvouwt tot een spannend plot. Roux is een expert in het rustig opbouwen van een verhaal. De lezer krijgt ruimschoots de tijd om de personages te leren kennen. Desondanks wordt het verhaal nergens saai of langdradig. Tijdens de ‘kennismaking’ met Dan, Abby en Jordan, gebeuren er vreemde dingen. Oude foto’s  en geheime ruimtes worden ontdekt, tot er een moord plaatsvindt. Dan begint het ergste te vermoeden en tot overmaat van ramp hebben zijn vrienden hele andere dingen aan hun hoofd.
De personages zijn geloofwaardig en hoewel het plot zich wat al te snel ontrafelt, blijft Het Gesticht een spannende jeugdthriller die zeker niet gemist mag worden. Het verhaal intrigeert van begin tot eind, verveeld geen moment en spreekt zeker tot de verbeelding.