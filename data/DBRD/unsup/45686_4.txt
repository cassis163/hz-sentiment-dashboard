Ridders Lance en Lot reizen de wereld rond en maken superveel plezier samen, maar als ze thuiskomen in hun grote kasteel ontbreekt er toch iets. Ze willen de leegte aan de grote tafel graag opvullen, maar weten niet goed hoe. Moeten ze een huisdier nemen? Een kat, een hond of een konijn? Nee, dat is de oplossing niet. Lance en Lot hebben plaats in hun kasteel en in hun hart voor een kindje. Ze zoeken overal. Helaas blijkt een baby’tje vinden niet zo eenvoudig en wordt hun geduld danig op de proef gesteld.  

In Lance en Lot zoeken zich rot spelen twee ridders met een kinderwens de hoofdrol. Twee tot de verbeelding sprekende personages gaan deze keer geen draken te lijf of voeren geen moeilijke opdracht uit voor de koning. Ze hebben hun eigen queeste om tot een goed eind te brengen: de leemte in hun hart opvullen. Lance en Lot hebben er goed over nagedacht en weten zeker wat er ontbreekt. Ze vatten hun zoektocht aan vol goede moed. Helaas vliegen de ooievaars hen gewoon voorbij en vinden ze geen kindje tussen de kolen, ook kan je een baby niet gewoon kopen.  

De prenten in het boek zijn heel kleurrijk en bestaan uit verschillende elementen. Auteur en illustratrice Linda de Haan heeft met verf gewerkt, maar ook met pen en potlood. Doorheen alle tekeningen zitten collage-elementen verwerkt. Die mix werkt. De prenten hebben iets kinderlijks en onschuldig over zich en zijn erg prettig om naar te kijken. Tegelijkertijd zijn ze speels en mooi afgewerkt. Hoofdpersonages Lance en Lot wonen dan wel in een kasteel en dragen een helm en een zwaard, voor de rest zijn ze heel modern. Hun broeken en de laarzen van Lot zijn voorzien van een modern printje. Daarnaast dragen ze ook allebei een behoorlijk hip harnas. De tekst heeft een prettige grootte en leest gemakkelijk, al was er ruimte om die nog wat meer uit te vergroten. Hier en daar wordt er met de opmaak gespeeld. Dat vergroot het leesplezier voor de kinderen die het boek al zelf kunnen lezen en breekt het patroon van de tekst die in een hoekje van de bladzijde wordt geduwd.  

Linda de Haan vertelt het adoptieverhaal van Lance en Lot op zo’n manier dat het nergens geforceerd overkomt. Voor alle lezertjes is het helemaal vanzelfsprekend dat Lance en Lot op zoek gaan naar een baby en die ook hartelijk verwelkomen wanneer het eindelijk zo ver is. De auteur toont met haar boek aan kleine kinderen dat twee papa’s hebben net zo gewoon is als een mama en papa hebben. Met haar knappe aanpak maakt ze de diverse samenlevingsvormen binnen onze maatschappij en het thema adoptie bespreekbaar. Ze toont aan dat de weg om een kind te adopteren niet zonder obstakels is. Lance en Lot moeten immers heel wat geduld oefenen en de zoektocht loopt niet van een leien dakje.    

In 2000 bracht Linda de Haan samen met Stern Nijland het boek Koning en Koning uit dat uiteindelijk in meer dan tien talen verscheen. Het verhaal over een kroonprins die verliefd wordt op een andere prins werd erg enthousiast onthaald. Jammer genoeg werd het boek, met name in de Verenigde Staten, ook uit een aantal bibliotheken verbannen. Lance en Lot zoeken zich rot werd geïnspireerd door het verhaal van Tim en Steven die twee kindjes adopteerden. Het is een erg leuk prentenboek dat ongetwijfeld dezelfde aandacht verdient als Koning en Koning.