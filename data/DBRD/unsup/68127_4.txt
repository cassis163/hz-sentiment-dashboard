“Schrijf jij je in voor het boek dat ze de 'Nigeriaanse Harry Potter' noemen?”
En daar zat ik dan, enthousiast als ik ben heb ik me onmiddellijk ingeschreven. De Nigeriaanse Harry Potter, dat moeten we natuurlijk testen. En toen kwam het bericht dat ik was uitgekozen, begonnen in het boek en laat ik maar meteen met de deur in huis vallen: een (erg) leuk boek met een verrassende verhaallijn.

Akata Witch is geschreven door Nnedi Okorafor. Voor mij een vrij onbekende schrijfster en dus de eerste keer dat ik een boek van haar heb gelezen. Ze is zelf geboren in Amerika, maar haar ouders zijn beide Nigeriaans (Igbo), net als de hoofdpersoon uit het boek, genaamd Sunny.
Sunny is een 12-jarig albinomeisje en woont samen met haar ouders in Nigeria. Ze ontdekt dat ze een “free agent” is en over magische eigenschappen beschikt. Samen met haar vrienden Sasha, Chichi en Orlu ontdekt Sunny de wereld van de “Leopard people” en komen ze over duistere krachten te weten.

Het boek komt langzaamaan op gang, mede door de Nigeriaanse termen die door de hoofdpersonen worden gebruikt. In het begin van het verhaal worden deze termen nog toegelicht, maar verder in het boek wordt er verwacht dat je ze kent. Prima, en hier heb ik me ook niet aan gestoord.
Ik heb nog niet eerder een fantasieverhaal gelezen dat afspeelt in een Afrikaans land en hier was ik dan ook positief door verrast.

Het magiesysteem dat wordt gebruikt vond ik erg origineel. Iemand die over magische eigenschappen beschikt heeft een kracht die uitgevoerd kan worden zonder juju-mes en om verdere “magie” te gebruiken is wel een juju-mes nodig. Met dit mes worden in de lucht patronen getekend die samen met bepaalde uitspraken een magische kracht tot gevolg hebben. Ondanks dat er in het boek nog niet veel gebruik wordt gemaakt van de juju-messen vond ik dit echt een pluspunt van het boek.

Wat ik wel echt een minpunt vind, is het feit dat het boek weinig spanning bevat. Ik heb na het lezen van dit boek meer het gevoel dat ik een introductieverhaal heb gelezen voor het “echte” boek. Het tweede boek “Akata Warrior” dat in oktober uitkomt bevat hopelijk meer spanning. Dit verwacht ik eigenlijk wel, omdat boek 1 een stevige introductie heeft geleverd. Ondanks dat het meer een kennismaking is met de wereld van Sunny was het een erg leuk boek en de laatste paar hoofdstukken hebben het “gebrek” aan spanning naar mijn mening goedgemaakt en ik ben daarom ook zeker van plan om het tweede boek een kans te geven.

Of mijn verwachtingen zijn uitgekomen? Nee, het was niet de Nigeriaans Harry Potter die ik had verwacht, maar het was zeker een origineel verhaal. Ook voor mensen die niet mega goed in Engels zijn is dit boek prima te volgen door het eenvoudige taalgebruik en leuke zinsneden. Een aanrader voor mensen die tussen de boeken met stevige inhoud eens een rustig en interessant verhaal willen lezen over een Nigeriaans meisje met magische eigenschappen.

Drie en een halve ster voor Akata Witch, omdat drie sterren gewoonweg te weinig is, maar vier sterren net weer iets te veel.
(Op mijn Hebban-profiel en bij deze recensie staat dat ik vier sterren heb gegeven, omdat het niet mogelijk is halve sterren te geven.)