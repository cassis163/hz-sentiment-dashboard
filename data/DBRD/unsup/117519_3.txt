Op een mistige ochtend wordt in een weiland het lijk van een jonge vrouw gevonden. Zij blijkt een tatoeage onder haar voeten te hebben. Eerst zegt de combinatie de rechercheurs Beatrice Kaspary en Florin Wenninger niet veel maar al snel zijn ze er achter dat het gaat om co√∂rdinaten. Wanneer ze naar de aangewezen plek gaan vinden ze daar een wel heel macabere "cache" zoals in de wereld van geocaching de vondst op een aangewezen plek heet. Voordat ze het weten zijn ze verwikkeld in een kat en muisspel met de dader.

Voorheen schreef Ursula Poznanski jeugdboeken. Met dit boek maakt zij haar debuut in het thrillergenre. En het is een debuut dat er mag wezen. Hier en daar zijn wel wat steekjes blijven liggen maar over het algemeen zeker niet slecht. Het onderwerp dat als een rode draad door het boek loopt is erg leuk en origineel gevonden. Het verleden van Bea had wat mij betreft iets minder op de voorgrond mogen staan, net als haar ex-partner Achim die haar op de meest ongelegen momenten lastigvalt.

Toen ik in het boek begon werd ik eigenlijk direct het verhaal ingezogen. Op een gegeven moment leek het een beetje in te zakken, vond ik het wat langdradig worden, en was het wat moeilijker om de aandacht erbij te houden. Gelukkig was dat niet blijvend en wist de schrijfster mij al snel weer te boeien. Toch ga ik voor niet meer dan 3 sterren. Het is een geweldig boek maar met een soort van plussen en minnen kom ik dan zo op 3,5 uit. Aangezien dat niet kan ga ik voor de 3.