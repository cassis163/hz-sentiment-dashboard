Jonathan Stride heeft zich samen met zijn vriendin Serena Dial teruggetrokken in een blokhut in het bos om bij te komen van zijn laatste zaak. Als in de omgeving het kind van een bekende chirurg wordt vermist vraagt Maggie Bei, een oude bekende van Jonathan en Serena, de beide rechercheurs om hulp bij de zoektocht naar het vermiste kind. Tegelijkertijd lijkt ook een seriemoordenaar aan het werk te zijn die vrouwen uit hun huis haalt en vermoordt. Samen met de jonge politieagente Kasey Kennedy, heeft Maggie haar handen vol aan het vinden van de dader.

Een jaar geleden las ik mijn eerste boek van Brian Freeman, The Bone House. Dat was een aangename kennismaking want ik kwalificeerde het boek als pageturner en waardeerde het met maar liefst vier sterren.
In december kwam Sinterklaas bij Crimezone op bezoek en hij gaf me dit boek cadeau. Mazzelaar die ik ben.

De omslag
Ik vind de omslag goed gekozen. Spannend genoeg om het boek in de boekenwinkel op te pakken en passend bij de inhoud. En dezelfde omslag als de Engelstalige versie. Dat mag wat mij betreft vaker.

Mijn oordeel
Na het lezen van dit tweede boek van Brian Freeman staat vast dat ik een fan ben van zijn boeken. De Kelder is opnieuw een pageturner, spannend van de eerste tot de laatste bladzijde. De verschillende verhaallijnen doen in spanning voor elkaar niet onder. De personages zijn sympathiek en krijgen voldoende aandacht. De schrijver blijft de lezer op het verkeerde been zetten. In mijn aantekeningen las ik terug dat ik sommige dingen wel wat onwaarschijnlijk vond. Nu ik de laatste letter heb gelezen, kan ik dat doorstrepen. Na de verrassende ontknoping vallen alle stukjes keurig op hun plaats.

Een knap geschreven thriller en een absolute aanrader.