‘De laatste deelnemer’ is het debuut van de Amerikaanse Alexandra Olivia. Het doelpubliek lijken de lezers te zijn die houden van boeken zoals ‘De hongerspelen’ en ‘De test’. Afgaande op de inhoud van het verhaal zou je dat inderdaad denken, maar het debuut van Olivia moet het duidelijk tegen beide boeken afleggen.

‘In the dark’ is de titel van een nieuw programma, reality tv. Twaalf deelnemers zullen een soort van survivaltocht maken en de winnaar krijgt een gigantisch geldbedrag. De uitdagingen die de groep moet aangaan, worden niet bepaald spannend uit de doeken gedaan, aanvankelijk ligt verveling bij de lezer op de loer. Vrij snel wordt de clou van het verhaal duidelijk, geen lezer die één en ander niet heeft zien aankomen.

De deelnemers hebben een bijnaam, die meestal met hun beroep te maken heeft, b.v. Carpenter Chick, Waitress, Banker en Zoo. Je weet daardoor wel zo’n beetje met wat voor type je te maken hebt, maar toch komen deze deelnemers maar beperkt tot leven. Uitzondering is hoofdpersoon Zoo, omdat alles vanuit haar perspectief verteld wordt. Op een bepaald moment worden plots de echte namen van de deelnemers gebruikt, wat de lezer niet bepaalt helpt om enige affiniteit met deze personages op te bouwen.

Auteur Olivia lijkt niet goed te weten of ze nu een spannend boek wilde schrijven dan wel een roman die hier en daar tot nadenken stemt.

Twee sterren voor de eerste helft van het boek, die ronduit ondermaats is. De tweede helft is absoluut beter, er zit nu een duidelijke lijn in het verhaal, waardoor ‘De laatste deelnemer’ alsnog drie sterren krijgt.