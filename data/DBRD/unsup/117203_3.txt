Tomas Ross wordt niet zo snel geassocieerd met korte verhalen. Wel met verhalen, al dan niet met een knipoog naar bestaande of overleden bekende personen. Als voorbeelden zijn er De marionet en Het meisje uit Buenos Aires. In die verhalen brengt hij feiten en fictie samen tot een spannend geheel, en dit genre heeft hem de benaming 'ontdekker van de faction thriller' opgeleverd.
Nu ligt zijn boek met de veelzeggende titel Kort in de winkel: 20 korte verhalen waarvan het verschil in lengte groter is dan verschil in kwaliteit. Het globaal beoordelen van een bundel korte verhalen is altijd moeilijk omdat het ene verhaal het andere niet is. Daarom volgt hierna een beoordeling per verhaal en daarna een samenvattend oordeel:
1. Hispano-Suiza: 3,3 sterren op een maximum van 5
2. Een tulp voor mevrouw Schouten: 2,8
3. Mij is de wrake: 3,8
4. Zwarte katten en zo: 2,3
5. Dubbel dubbel: 3,8
6. De zaak van de mooie jongen: 4,1
7. Kerstverrassing: 3,0
8. De infiltrant: 2,5
9. Banana Split: 2,5
10. Zalig kerstfeest, mevrouw Damman: 4,0
11. De onderduiker: 3,5
12. Van de prins geen kwaad: 2,8
13. Wittebroodsweken: 4,5
14. De kelder: 5,0
15. Tot de dood ons scheidt: 3,3
16. Pappa's liefje: 5,0
17. Het eeuwige leven: 2,9
18. De lege vleeshaak: 2,5
19. Moord onder invloed: 2,0
20. Een natuurlijke dood: 4,3
De hogere scores worden gehaald door de iets langere verhalen: ieder verhaal moet gevoel kunnen kweken en emoties oproepen bij de lezer en daar zijn nu eenmaal meer letters voor nodig. Hierdoor zijn 'De kelder' en 'Pappa's liefje' wel de twee toppers van het boek, met 'Wittebroodsweken' als goede derde.
Aan sommige namen van personages is te merken dat de verhaaltjes in verschillende perioden zijn geschreven en ietwat gedateerd zijn.
Samengevat is het geheel toch een ontspannend tussendoortje, perfect geschikt om er op het strand of in de tuin een paar gezellige uurtjes mee door te brengen. De gemiddelde score komt uit op 3,395 sterren op 5, en dus verdient Kort nog altijd de kwalificatie 'goed'!