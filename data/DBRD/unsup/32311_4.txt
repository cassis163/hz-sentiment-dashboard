Maaike is een drukbezette cartoonist. Zo drukbezet dat ze na een slopende opdracht vakantie nam. Nadien moest ze de draad terug oppakken en dit lukte haar nagenoeg niet.
Voor leuke dingen had ze energie maar zodra het op tekenen aankwam, lukte het haar niet. Na een maand “ziek” zijn, begon Maaike een dagboek aan te leggen, haar burn-out dagboek.
Dag na dag neemt de auteur ons mee op haar reis door haar genezingsproces door middel van cartoons. Tekeningen waarbij ze haar gevoelens neertekent, haar ups en downs, haar humeurwisselingen.
Een burn-out is geen simpele depressie die je met wat antidepressiva oplost. Je zit zowel geestelijk als lichamelijk er totaal onderdoor en je ziet echt het einde van de tunnel in de verste omstreken niet.
Donkere, duistere gedachten, neerslachtigheid, schuldgevoel, je nutteloos voelen, angsten… noem ze op, ze horen allemaal bij het ziektebeeld van een burn-out.
Dankzij haar vriend Mark, haar familie, collega’s en vrienden probeert ze toch haar leven terug op te nemen en de ene dag lukt dit haar beter dan de andere.
Burn-out dagboek is leuk getekend en zeer herkenbaar als je in die mallemolen terecht bent gekomen van perfectionisme en de angst dat minder dan perfect niet goed genoeg is.
In mijn opzicht ook een therapeutisch boek met de boodschap dat de boog niet altijd even gespannen hoeft te staan.
Leuk, interessant, droef, soms grappig, maar vooral krachtig omdat het zeker niet makkelijk zal geweest zijn in een periode dat ze het leven echt niet aan kon, toch de drive te vinden om haar gevoelens aan haar potlood toe te vertrouwen.

Rating: 4,5/5