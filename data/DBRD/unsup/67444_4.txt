Met Ontknoping als vierentwintigste boek kan Jonathan Kellerman tot de kleine schare van veelschrijvers worden gerekend. Over zijn vorige leven als klinisch psycholoog kun je niets nieuws meer vertellen, daar is alles al over gezegd. Met Alex Delaware en zijn boezemvriend Milo Sturgis als constante factor kun je je als lezer afvragen hoeveel van zijn eigen karakter en persoonlijkheid er in Alex zit verstopt. Zijn fans zullen waarschijnlijk niet verbaasd staan als Alex een sommige opzichten veel op Jonathan lijkt. In Ontknoping hebben Alex en Milo nog een stevige weg te gaan voor ze de ontknoping hebben bereikt.
De chauffeur Charley Bondurant stopt verschrikt op de weg als hij wordt verrast door een nagenoeg naakte Michaela Brand. In een verward verhaal vertelt ze dat ze ontvoerd is en dat ze aan haar ontvoerder is ontsnapt.
Korte tijd later wordt het levenloze lichaam van Michaela gevonden, ze is gewurgd. Van haar vriend Dylai Meserva ontbreekt ieder spoor. Alex en Milo gaan als vertrouwd team op onderzoek en komen terecht bij de rijke familie Dowd, die bestaat uit Billy, Brad en Nova. Ze hebben naast een aantal woningen ook de toneelschool Playhouse waar Nova de scepter zwaait. Dan blijken er in een eerder stadium al meer meisjes spoorloos verdwenen te zijn die later dood zijn teruggevonden. Een schier onmogelijke taak wacht Alex en Milo omdat ieder spoor dreigt dood te lopen.
Van de verhalen van Jonathan Kellerman is bekend dat er niets op aan te merken is. Constructief zit het onwrikbaar in elkaar en de verloop van het verhaal klopt ook altijd. Een combinatie van een goed verhaal en een grondige analyses van de belangrijkste karakters. Soms heb je als lezer het gevoel dat je als derde persoon met Alex en Milo op pad bent. En dat is een compliment aan het adres van de auteur, want dat betekent dat het verhaal je gegrepen heeft. Dat is dan ook zeker het geval bij Ontknoping. En ook al denk je dat het na zoveel boeken niet meer mogelijk is, op weg naar het einde weet Kellerman zijn fans toch weer op een aangename wijze te verrassen. En dan denk je, wanneer zou zijn volgende boek verschijnen?