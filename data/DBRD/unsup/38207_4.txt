“Ga niet weg zonder te groeten”, deze beginregel uit een gedichtje van Toon Hermans had zomaar tot inspiratie voor het boek ‘Voor je weggaat’ kunnen dienen, ware het niet dat schrijfster Clare Swatman Engelse is. Ze werd in 1975 in Essex geboren en werkt al sinds mensenheugenis als journaliste voor diverse Engelse tijdschriften zoals Woman’s Own. De rechten van haar succesvolle debuut ‘Voor je weggaat’ zijn aan 18 landen verkocht.

‘Voor je weggaat’ vertelt het verhaal van Zoë en Ed. Ze kennen elkaar al vanuit hun studententijd, maar het duurt een tijdje voordat ze een stel worden. Door de dagelijkse realiteit zijn ze niet meer dat gelukkige stel, wat ze ooit waren. En dan overkomt Zoë het meest ondenkbare: Ed verongelukt op weg naar zijn werk. Zoë blijft achter met schuldgevoelens en zou niets liever willen dan dat ze het heden kon veranderen. Maar dat is nu eenmaal onmogelijk. Of niet?

Hoewel ‘Voor je weggaat’ als Feelgoodroman wordt aangemerkt, is het toch een heftig verhaal met een onderliggende boodschap. Laat je niet afschrikken door het emotionele begin van het boek, na de proloog wordt de sfeer een stuk lichter. De schrijfstijl is vlot en leest lekker weg, maar het boek zal niet iedereen aanspreken.

Ik geef ‘Voor je weggaat’ 4 sterren.