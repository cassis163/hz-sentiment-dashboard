Dit is het tweede boek van Karen McManus. Zij woont in Massachusetts en werkt voor de New York Times. Dit boek is geschreven voor Young Adults en heeft eigenlijk een zeer lange titel: Twee kunnen een geheim bewaren als er één dood is.

Het verhaal is in het begin af en toe wat onduidelijk, maar dit wordt gaande weg het verhaal beter. Ellery en haar tweelingbroer Ezra moeten tijdelijk bij hun oma in Echo Ridge wonen. Dit is de plaats waar hun moeder Sadie met haar zus Sarah opgroeit. Op 17 jarige leeftijd wordt Sarah vermist en er is nooit meer iets van haar vernomen.

De hoofdstukken worden verteld door Ellery en Malcolm. Ellery is zeer geïnteresseerd in moordzaken. Malcolm is de broer van Declan, die verdacht werd van de moord op een homecoming-koningin, wat vijf jaar daarvoor plaatsvond. Als er allerlei bedreigingen plaatsvinden en er weer een meisje verdwijnt, lijkt de moordenaar nog rond te lopen.

Hoe verder in het verhaal hoe beter het wordt. Wat jammer is dat je van veel personen niet echt een beeld kan vormen omdat er niet zoveel over ze verteld wordt. Er zitten veel clichés in het verhaal, maar dat maakt het ook weer leuk om te lezen. Alhoewel iedereen als dader is voor te stellen heeft het einde me toch weten te verrassen.