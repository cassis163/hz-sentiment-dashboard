Sanne Philips is tien jaar oud als haar moeder wordt vermist. Ze groeit op bij haar grootouders. De verdwijning van haar moeder is één van de beweegredenen om bij de politie te gaan en inmiddels heeft zij zich opgewerkt tot rechercheur.
Vierentwintig jaar later heeft de traumatische gebeurtenis omtrent haar moeder Sanne niet los gelaten.
Dan ontvangt zij een enveloppe met een ketting. Deze ketting heeft Sanne haar moeder kort voor haar vermissing gegeven.
Sanne wil het onderzoek naar haar moeder heropenen en krijgt hiervoor toestemming, mits zij zaken die komen voorrang geeft.
In haar zoektocht krijgt zij hulp van Will de Jager, een paragnost, die warme gevoelens voor Sanne heeft. Hij zet haar op het spoor van meerdere vermiste vrouwen. Is er een link tussen deze vrouwen en haar moeder? Zal Sanne de antwoorden krijgen waar zij zo wanhopig naar op zoek is?

Dan komt er een melding over mogelijke kindermishandeling en Sanne en haar collega Luca worden op deze zaak gezet. Het gaat om een zeventien jarige jongen die is opgenomen in het ziekenhuis. Het verleden van de jongen roept vragen op over de opvoeding die hij heeft genoten.
Sanne wordt heen en weer geslingerd tussen dit onderzoek en het onderzoek naar de vermiste vrouwen, waaronder haar moeder.

Naast de zoektocht en de zaak van Sanne is er het verhaal van Emma, de moeder van Sanne, hier wordt over haar verdwijning vertelt en over wat er daarna is gebeurd met haar.

Dit was het eerste boek van Melissa Skaye dat ik heb gelezen.
Ik kan volmondig beamen dat dit boek naar meer smaakt.
De titel is geniaal gevonden. De hele gebeurtenis heeft zo'n impact gehad op de toekomst van de personages.
De manier van schrijven is filmisch te noemen. Skaye neemt je mee en laat je niet meer los.
De opbouw van het verhaal zit uitstekend in elkaar. Het intrigeert. En door de afwisseling tussen Sanne en Emma blijft het heel levendig. Beide verhaallijnen zijn zeer goed tot in de details uitgewerkt.
Het verhaal ontvouwt zich langzamerhand in het boek. Je zit echt op het puntje van je stoel.
Dit boek is een rollercoaster van gebeurtenissen die schokkend en soms regelrecht gruwelijk te noemen zijn. Daarnaast werd ik als lezer ook diep ontroerd. Het komt zeer realistisch over. Skaye heeft me echt aan het denken gezet. Wat zou ik doen? Hoe sterk zou ik zijn? Hoe ver zou ik gaan?