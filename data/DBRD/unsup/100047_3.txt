Bij het lezen van de eerste zinnen had het boek mij al gegrepen om verder te lezen, maar naarmate het verderging, verloor ik toch enige aandacht. Eigenlijk wist ik niet zo goed wat te verwachten, maar de titel van het boek trok mij enorm aan alsook de cover. Blijkbaar lijkt de schrijfstijl niet mijn ding te zijn. Het thema dat wordt aangehaald is uiteraard zeer actueel en doet menigeen nadenken. Een debuut die toch mag worden geprezen. De link met de opera "Die Zauberflöte " van Mozart en dit boek moet je uit de diepte van het boek halen. De opera en dit boek hebben de verbintenis met Wenen. De personages uit het boek houden van klassieke muziek en spelen zelf muziek zoals Ferdinand die fluitist is en nog tal van andere. Ludwig Bauer heeft met dit debuut toch wel duidelijk gemaakt dat het verhaal rond vluchtingen niet eenvoudig te verwoorden is en toch slaagt hij er in. De oorlog in voormalig Joegoslavië heeft veel mensen aangezet om het land te ontvluchten, waaronder ook ons personage Ferdinand die naar Wenen vluchtte. Na jaren voelt hij zich nog steeds "die ausländer" en krijgt hij nog steeds de slechte jobs aangeboden voor een zeer slecht salaris.
Alhoewel ik dit boek niet gemakkelijk vind en de schrijfstijl niet direct de mijne is, ga ik een tweede boek van deze Kroatische schrijver niet uit de weg gaan.