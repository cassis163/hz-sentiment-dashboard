In ‘De pinguïns in Afrika’ zijn Bo en Pepe weer op reis gegaan en leren ze nieuwe dieren kennen. Dieren die kunnen klimmen, stampen en sluipen in plaats van zwemmen, maar ook andere dingen eten dan vis. Andere dieren die een gevaar voor de pinguïns kunnen betekenen, maar ook vrienden van hen kunnen worden. Doordat ze met een andere golfstroom zijn meegevoerd komen ze in Afrika terecht en niet op de Zuidpool wat de bedoeling was.

Dit is het tweede vlot geschreven deeltje van Bo en Pepe, de pinguïnvrienden voor beginnende lezers op avi-niveau. Het verhaal is in een prettig leesbaar lettertype gedrukt en de pagina’s hebben een ruime opmaak. De bijpassende kleurenillustraties van Dick Rink zijn werkelijk een mooie toevoeging aan het verhaal.
Het woord ‘golfstroom’ wordt uitgelegd in de extra informatie achterin het boek op leesniveau avi –plus en jonge lezertjes met een hoger leesniveau zullen deze informatie, waarschijnlijk samen met een volwassene, over ‘het drijven op de golfstroom’ met interesse kunnen lezen.
Ook is het fijn dat voor kinderen die meer willen weten een eenvoudige wereldkaart is opgenomen.

Een leuk dierenverhaal over op reis gaan naar een ander land en nieuwe ontdekkingen doen. Een verhaal met interessante weetjes dat op dit leesniveau een welkome aanvulling is.

Het einde van dit verhaal heeft geen overduidelijk afgerond einde, zou er een volgend avontuur van Bo en Pepe komen?