Een page turner van de bovenste plank. Larsson brengt een ijzersterk speurdersverhaal dat je bij de keel grijpt vanaf vanaf blz. 100 tot blz 500. Iets te veel soep en een te uitgebreid dessert dus, want hij neemt rijkelijk de tijd om het verhaal te lanceren en af te ronden. Daartussenin vinden we echter een razend boeiend relaas van journalist Blomkvist en zijn compagnon de route Lisbeth Salander die even in het stinkende potje roeren van groot-kapitalist Wennerström. In tijden van Fortis- en andere bankschandalen beslist niet onrealistisch!

Knap is dat Larsson erin slaagt om het geheel geloofwaardig te houden en niets, maar dan ook niets uit het oog te verliezen. Het kleinste detail heeft zijn belang in het verhaal. Hij steekt er behoorlijk vaart achter, zonder daarom te moeten terugvallen op achtervolgingsscènes, stuntwerk of geweld. Hij trekt veeleer de kaart van de subtielere spanning door zijn personages vernuftige strategieën te laten volgen en de lezer een ‘onoplosbaar’ raadsel voor te schotelen. Smaakt beslist naar meer, maar de opvolgers de vrouw die met vuur speelde en gerechtigheid beloven nog meer dan 1000 blz spanning.