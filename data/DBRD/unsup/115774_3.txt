Bangkok Blues heeft een fraai ontworpen cover, die de sfeer van het nachtleven en deels de onderwereld weergeeft, maar je ook op het verkeerde been zet.
Als Antwerpen wordt opgeschrikt door een aantal moorden wordt de corrupte commissaris Willy Vercammen met het onderzoek belast. Hij komt er al gauw achter, dat een Mexicaans drugskartel Los Zetas ermee te maken heeft en zware jongens naar Antwerpen heeft gestuurd. Als vervolgens zijn dochter en kleinzoon worden bedreigd, wil hij er alles aan doen om ze veilig te houden. Hij reist min of meer gedwongen naar Bangkok af om Tim Konings, een corrupte douanier te zoeken. Deze heeft drugs van Los Zetas ontvreemd en verkocht en is vervolgens verdwenen. Eenmaal in Bangkok komt Willy er al gauw achter, dat hij zonder hulp niet ver komt met zijn zoektocht in het nachtleven naar Tim. Als hij in een nachtclub afgeperst dreigt te worden, wordt hij geholpen door Hot, een Thai. Deze weet de weg in Bangkok en al gauw komen de nodige ontwikkelingen, die leiden tot het vinden van Tim. Maar, voordat het zover komt gebeurd er wel het nodige onverwachte.
Het is een onderhoudend verhaal met korte hoofdstukken vanuit de derde persoon verteld en vlot geschreven. Het heeft een onverwachte plotwending op het eind.
Door de in het verhaal verwerkte humor en Vlaamse uitdrukkingen moest ik regelmatig glimlachen. Aby, zelfs jij bent zoals het speen. Hangt aan je reet en niet vanaf te geraken.
Er wordt veel over Bangkok verteld en na het lezen van Bangkok Blues heb je de sfeer daar goed geproefd. Chris Bossers baseert zijn verhalen op ware feiten en doen je beseffen, dat je als buitenlander in Bangkok goed moet oppassen waar je naar toe gaat.
Het is jammer, dat de personages niet echt uitgewerkt zijn en de echte spanning ontbreekt. Verder is het een vlot lezend en onderhoudend verhaal, waarin het nodige gebeurd.