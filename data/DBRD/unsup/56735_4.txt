Xander Uitgevers kondigde dit boek aan als “Buffy meets Blade”, dus als fan van Buffy The Vampire Slayer was dit een boek dat ik wel moest lezen om te zien of deze vergelijking op ging. Ik werd niet teleurgesteld en vond Cat eigenlijk tien keer pittiger en geen katje om zonder handschoenen aan te pakken.
Het verhaal gaat over Cat Crawfield: geboren als half-vampier na de verkrachting van haar moeder. Hierdoor heeft haar moeder haar al van jongsaf aan ingeprent dat alle vampieren slecht, bloeddorstig en moorddadig zijn. Vanaf haar pubertijd jaagt Cat daarom al op de ondoden om zo wraak te nemen op haar vader. Dan loopt ze tegen de sexy vampier en premiejager Bones aan. Hij is een maatje te groot voor Cat, waarna ze ontvoerd wordt naar de woning van Bones diep in het bos. Na een gevecht op leven en dood, delft Cat het onderspit en gaat ze noodgedwongen een samenwerking met Bones aan. Al snel spatten de vonken er tussen de twee rivalen vanaf, zeker als Bones haar, als onderdeel van haar training, bestookt met sexuele toespelingen. Maar Cat geeft zich niet zo snel gewonnen en Bones moet alle zeilen bijzetten om haar voor hem te winnen.
Bones is op zoek naar zijn oude rivaal Hennessey en al snel wordt duidelijk dat Hennessey een cruciale rol heeft in de verdwijning van honderden meisjes en beschermd wordt door een hooggeplaatste menselijke persoon. Die zorgt ervoor dat alle verdwijningen in de doofpot gestopt worden. Dit mondt tenslotte uit in bloedige gevechten waarin Cat uiteindelijk een keuze moet maken tussen de personen die haar lief zijn. Nu dus ongeduldig wachten op deel 2 want ik wil heel graag weten hoe het Cat verder vergaat en of de keuzes die ze noodgedwongen gemaakt heeft de juiste blijken te zijn.
Een echte aanrader voor wie van dit genre houdt!