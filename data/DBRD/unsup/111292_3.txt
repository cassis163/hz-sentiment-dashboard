Na het humoristische kinderboek De spin die veel scheetjes laat vonden broer en zus Wesselink dat het hoog tijd werd om een hun krachten wederom te bundelen voor een tweede boek. Het fleurige omslag van Papa zegt ja nodigt ons vriendelijk uit. Was het met hun debuut nog even wennen dat Filemon, die we voornamelijk kennen van ‘Spuiten en Slikken’, een kinderboek schreef, die nieuwigheid is er nu vanaf.
Papa zegt ja is een heel leuk kinderboek. Het is vrolijk, mooi vormgegeven en humoristisch met een opvoedkundige ondertoon.
Jara en papa zitten aan tafel te knutselen. Jara lust nog wel een koekje, maar dat mag niet van papa. Op de automatische piloot zegt hij nee. Dan krijgt hij spijt en besluit van nu af aan op alles ja te zeggen. Jara vindt dat natuurlijk in het begin erg leuk, maar hoeveel koekjes kun je eten? De lol van de ja-zeggende papa gaat er al snel vanaf en Jara vraagt papa om weer nee te zeggen.
De plot is weinig verrassend. Een kind kan alles wensen, maar uiteindelijk is dat niet wat het wil. Liefde is tenslotte niet in spullen uit te drukken. Dit hebben we al vaker in tv-series, films en boeken gezien. De taal van Filemon trekt het geheel ook niet bepaald naar een hoger plan. Het aantal keren dat het woord ‘maar’ valt is niet te tellen. En dat is jammer, want de tekeningen zijn erg leuk.
Er zitten veel details in de illustraties verwerkt waardoor dit een perfect kijkboek is. Neem je peuter lekker op schoot en kijk samen wat er allemaal te zien valt. De tekeningen staan garant voor uren kijkplezier. Neem bijvoorbeeld de tekeningen van Jara die haar speelgoedkist opentrekt of Jara die voor de douane staat. Dat zijn plaatjes waar je vrolijk van wordt. Dit is een heerlijk voorleesboek in de categorie feelgood.
De stijl doet wel erg denken aan Fiep Westendorp, al missen de tekeningen van Clarinde net dat beetje extra. Het blijft allemaal net te braaf. Lara is een schattig meisje en haar wensen zijn niet eens zo groot of extreem (op de giraffes na). De tekeningen zijn grappig – zo duikt in veel tekeningen de giraffe op – maar nergens wordt het ondeugend of hilarisch.
Kortom: een leuk maar helaas weinig verrassend kinderboek met mooie, net iets te brave tekeningen.