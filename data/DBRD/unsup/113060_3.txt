Kinderboeken-, verhalen- en romanschrijfster Marleen Schmitz is bijzonder geboeid door wat er in mensen omgaat. Wintervlinder, haar derde roman, gaat dan ook voor een groot stuk over relaties tussen mensen onderling. Maar ook andere zaken waar de schrijfster van houdt, zoals sporten, reizen en de natuur heeft ze erin verweven.

In Wintervlinder  maken we kennis met de vijfentwintigjarige Maja. Ze is 's morgens vroeg op weg  naar haar werk als ze wordt aangerand in het park door een agressieve dronkenlap. Gelukkig krijgt ze hulp van Conny, een kranige alleenstaande dame, die haar tijdig van deze bruut bevrijdt. Iedereen vindt dat ze geluk heeft gehad maar daar denkt Maja anders over. Voor alles en nog wat heeft ze nu schrik. Zelfs van haar vriend Giel kan ze geen aanraking meer aanvaarden. Omdat ze anderen niet goed meer rond zich kan verdragen, krijgt ze ook problemen met collega’s en hotelgasten op haar werk. Conny probeert haar te overtuigen om een zelfverdedigingscursus te volgen, maar daar is Maja nog lang niet klaar voor. Ze moet zich echter herpakken wil ze niet het risico lopen haar job en wie weet zelfs haar vriend te verliezen. Gelukkig is er ook goed nieuws waar Maja zich aan optrekt: na vele mislukte pogingen en korte zwangerschappen is haar zus Isolde eindelijk weer zwanger. Deze keer lijkt het toch goed te gaan...
Op zoek naar een bijbaan voor haar vriend, vindt ze een nieuwe uitdaging voor zichzelf. Zal een andere omgeving haar helpen om terug uit het dal te klimmen? Wat zullen haar ouders hiervan zeggen? Uiteindelijk aanvaardt Maja de nieuwe baan en kan ze zichzelf terugvinden. Maar dan slaat het noodlot weer toe. En dit niet alleen bij Maja. Hoe moet ze nu verder en wat gaat Giel hier allemaal van vinden?

Wintervlinder  is een heel mooi en vlot verhaal met verrassende wendingen. De gebeurtenissen volgen elkaar in hoog tempo op. Het is geschreven vanuit Maja’s standpunt. Je bent telkens opnieuw gebeten om te weten te komen wat Maja zal beslissen en of het nog wel goed komt. Het is in zeer gemakkelijke taal geschreven, een ontspannend boek voor tussendoor.

Niet alleen past de kaft met een illustratie van een mijmerende, speels blikkende vrouw goed bij het verhaal, ook de titel is toepasselijk. Het eerste deel van de titel, 'winter', verwijst naar het gegeven dat Maja door diepe dalen gaat. Bovendien speelt het verhaal zich grotendeels af in het koudste deel van het jaar. Ook het tweede deel van de titel, 'vlinder', verwijst naar Maja: ze dartelt van de ene gebeurtenis naar de andere, probeert altijd positief te zijn en tracht met iedereen rekening te houden, maar ze vliegt ook heel snel weg als ze gestoord wordt in haar bestaan.

Hoe goed doordacht bepaalde aspecten ook zijn, andere hadden beter belicht mogen worden. Op die manier had je meer van de mooie en diepe kleuren van de vlinder kunnen waarnemen. Nu blijft het verhaal je net wat minder lang bij.