Carol O'Connell verwierf eerder faam in Europa dan in de Verenigde Staten. Ze overleefde namelijk jarenlang in New York door de verkoop van haar eigen schilderijen en freelance proeflezen en redigeren. Op haar 46ste brak ze door met haar boek Mallory's Oracle, het eerste boek in haar serie van klassieke mysteries met Kathy Mallory als hoofdpersonage. Ze stuurde het manuscript eerst naar een Britse uitgeverij in de veronderstelling dat Europeanen meer open zouden staan voor haar boeken. Ondertussen is Carol O'Connell ook in de Verenigde Staten uitgegroeid tot een bestseller-auteur.
Haar nieuwste boek valt buiten deze serie. De thuiskomst speelt zich af in het afgelegen dorp Coventry in Noord-CaliforniÃ«. Oren Hobbs verliet op zijn 17de het dorp, beschadigd door de onopgehelderde verdwijning van zijn broer, Joshua. 20 jaar later keert Oren voor het eerst terug naar het dorp van zijn jeugd. Joshua's gebeente wordt namelijk bezorgd bij zijn vader. Onwillig wordt Oren, ex-werknemer van de militaire politie, bij het onderzoek betrokken door de incompetente sheriff. Zijn queeste brengt gebeurtenissen, relaties en conflicten aan het licht die onzichtbaar waren in het verleden, maar de sleutel zijn tot zijn toekomst.
De auteur heeft een beeldend taalgebruik. Het hoofdpersonage Oren Hobbs is een neutrale figuur, waartegen de nevenkarakters uit het dorp kleurrijk afsteken. Het klassieke beeld van het plattelandsdorp met zijn eigenaardige inwoners (de bibliothecaresse, de huishoudster, de kluizenaar, de advocaat...) wordt op die manier uitvergroot en zet de lezer op het verkeerde been. Het zwakke punt van het boek is het begin van het verhaal. De auteur wil de verzuurde relatie tussen Oren en zijn vader Henry weergeven. Deze sub-plot wordt echter weinig uitgewerkt in de diepte. De lezer wordt daarna langzaam gevoed met details uit het verleden van Oren en het dorp. De intriges sluipen ongemerkt in het verhaal. Wat ogenschijnlijk begint als een klassieke whodunit wordt een complex geheel van motieven, gelegenheden tot het plegen van de moord, relaties en onvervulde verlangens. Het plezier in het lezen van dit boek groeit daardoor met de bladzijde.
Het boek is met andere woorden een sterke vertegenwoordiger van zijn genre, de literaire thriller. Wat is er leuker dan het lezen van de getormenteerde mix van spanning en verlangens van dit boek?