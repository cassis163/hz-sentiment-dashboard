Nicole Frank overleeft op wonderbaarlijke wijze een bizar auto-ongeluk waarbij ze met haar auto in een ravijn stort. Ze klimt uit het wrak en gaat op zoek naar ‘Vero’, het kleine meisje wat bij haar in de auto zat. Een voorbijkomende automobilist waarschuwt meteen de hulpdiensten. Als Todd Reynes, een agent van de patrouilledienst, op de plaats van het ongeval arriveert treft hij daar een ernstig gewonde naar alcohol ruikende vrouw aan. Op het eerste gezicht lijkt het een uitgemaakte zaak, een dronken vrouw die de macht over het stuur heeft verloren en in het ravijn is gestort. De dronken automobiliste zal per ambulance naar het ziekenhuis worden vervoerd en de zwaar beschadigde auto zou later worden geborgen. Klaar uit!
Op dat moment begint de paniekerige vrouw te schreeuwen: ‘Vero! Waar is Vero? Ik kan haar niet vinden. Ze is nog maar zo klein. Help. Alstublieft. O god. Help!’
Meteen wordt de recherche gealarmeerd en wordt er een grootscheepse actie op touw gezet om naar het meisje te zoeken. De politie kan echter geen spoor van het meisje ontdekken… Wie is Vero? Bestaat ze echt of is ze een verzinsel?
Aan brigadier Wyatt Foster en zijn partner Kevin Santos de taak om het raadsel te gaan oplossen. Wyatt roept hierbij de hulp in van zijn vriendin Tessa Leoni die veiligheidsexpert is.


Lisa Gardner is een van de meest geprezen en succesvolle misdaadauteurs ter wereld. Ze wordt in dertig landen vertaald en verkocht meer dan 22 miljoen boeken. In 2012 stond ze met maar liefst drie titels tegelijk in de New York Times-bestsellerlijst. Lisa woont in New Hampshire met haar gezin.

Het verhaal begint spannend maar dat duurt niet erg lang. De vaart is er plots uit en tot halverwege het boek kabbelt het een beetje door. Vanaf dat moment grijpt het verhaal je weer en komt de spanning terug waarna je het boek toch nog in één ruk uit wilt lezen.

Lisa Gardner heeft in dit boek gekozen voor onvoorspelbare personages in de vorm van Nicole en haar man Thomas. Nicole komt als een heel verwarde vrouw over. In haar dromen ziet ze Vero en heeft hele gesprekken met haar. Vero wisselt in het verhaal steeds van leeftijd, dan is ze 6 dan is ze weer 12 en vervolgens weer 6. Nicole noemt zichzelf ook een vrouw die al tweemaal uit de dood is opgestaan.

‘Eén moment. Eén herinnering. Dan is alles weg.
Dan ben ik niemand, behalve een vrouw die tweemaal uit de dood is opgestaan’.

Thomas is de liefhebbende attente echtgenoot die Nicole in alles ondersteund. Hij ontkend het bestaan van Vero. Is Thomas echt zo toegewijd of speelt hij een spel?
Wyatt, Kevin en Tessa zijn hele sympathieke personages.
Lisa Gardner hanteert een vlotte gemakkelijk te lezen schrijfstijl. De personages zijn zo mooi beschreven dat je je goed in kunt leven in elk van hen en in hun situaties. Het verhaal kent vele wendingen zodat je steeds weer verrast word. Stukje bij beetje ontrafelt het plot zich…en eindigt in een mooie climax als alle mysteries zijn opgelost.