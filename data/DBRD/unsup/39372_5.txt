Bart Colenbunders, beginnend klusjesman en een typisch geval van '12 ambachten en 13 ongelukken’, krijgt op een dag bezoek van een vreemde man. Met een nog vreemder verzoek. Hij wordt namelijk verzocht een sensationele uitvinding terug te vinden, die is gestolen. Op het eerste zicht een erg makkelijke opdracht, de dievegge is namelijk bekend. Komt bij dat het uitstekend wordt betaald. Uiteraard is er wel een dikke adder onder het gras: niet enkel is er maar 1 staal – dat mag nog niet zo'n probleem geven - deze staal blijkt verwerkt te zijn in een salami. Al snel wordt duidelijk dat Bart niet de enige is die deelneemt aan de speurtocht naar de worst. Daarnaast komt boven tafel dat het vleeswaar een middel bevat, dat een gevaar vormt voor de mensheid. De jacht op de salami is geopend!


Bart Colenbunders is een behoorlijk doorsnee man, met een leven dat zich zeker niet spannend laat noemen. Zijn vader was een detective, maar Bart acht zichzelf niet capabel genoeg om in diens voetsporen te treden. Hij houdt het daarom dan ook gewoon bij ‘klusjesman’. Tot er dus een salami in het spel komt. Deze worst zet in één klap heel zijn leven op z’n kop. Wie kan hij geloven en vertrouwen? En wat moet je doen met een stof die een gevaar vormt voor de complete mensheid? Is detectivewerk dan toch voor hem weggelegd?


Kan je een fatsoenlijk verhaal bouwen rond een stuk bewerkt vlees? Het is vast een vraag die meer mensen zich stellen bij het zien van de titel. Het antwoord is echter volmondig 'Ja!'. Salami is zelfs veel meer dan dat: het is een boek vol spanning, humor en intrige. Met Salami is Rudy Soetewey er in geslaagd een geweldige mix te creëren van deze 3 zaken. In veel van de scènes weet je niet of je nu je adem moet inhouden van de spanning, of in lachen moet uitbarsten. De tensie blijft elke pagina opbouwen, tot een plot die bestseller waardig is. Het boek wegleggen voordat je het uit hebt, is daardoor dan ook haast onmogelijk.


Boeken van Rudy Soetewey waren altijd meer dan vermakelijk, maar met Salami gaat hij nog een stap verder. De manier waarop humor wordt verweven met het thrillerelement - zonder ongeloofwaardig te worden - is meesterlijk. Zelf geeft hij in zijn interview al aan ‘salami’ een komisch woord te vinden. Ik gok dat veel mensen hetzelfde zullen ervaren tijdens het lezen van Salami. Een echte aanrader dus!