Jeffery Deaver, de auteur bij uitstek die doorgaans zoveel suspens in zijn verhalen stopt dat je soms met trillende handen een pagina omslaat. Met de Lincoln Rhyme reeks heeft hij grote successen behaald en soms komt er weer een nieuw avontuur van deze sympathieke forensische onderzoeker. Die sympathie vergaart hij ook door Amelia Sachs als trouwe assistent, vriendin, partner en wat nog meer zij.
Maar ook de aanwezigheid van Kathryn Dance mag als aanwinst worden gezien en maakt die verhalen ook wel weer bijzonder. In het laatst verschenen Rhyme boek (Met huid en haar) moeten we het echter zonder Dance doen maar dat hoeft op zich geen probleem te zijn.

Het team van Rhyme maakt zich zorgen over een seriemoordenaar die zijn slachtoffers doodt, door het zetten van een tatoeage, waarbij gif wordt gebruikt als inkt. Ook heeft de moordenaar een sterke voorkeur om zijn slachtoffers ergens in gangen en/of tunnels achter te laten. Het lijkt een spel omdat hij in zijn tatoeage ook steeds een stuk tekst verwerkt.
Wie verzint deze duivelse plannen en welk doel steekt erachter?
Het lijkt een schier onmogelijke opdracht voor het team Rhyme tot het moment dat……

Met huid en haar heeft qua opzet wel iets (teveel) weg van het lang geleden Tot op het bot, of Bone Collector. Alleen heeft de moordenaar het hier op de huid van zijn slachtoffers voorzien maar het resultaat lijkt hetzelfde, onder helse pijnen overlijden zijn slachtoffers. En dat gebeuren op een indrukwekkende manier schrijven is bij Jeffery Deaver in goede handen. Tot zover de lof.
Maar…. als zelfs hij oude bekenden als de knekelman en de klokkenmaker weer tevoorschijn tovert, lijkt er toch wel iets van ‘het niet goed meer weten hoe nu verder’ met de serie te ontstaan. En dat is iets wat je van Deaver niet verwacht. Dus valt Met huid en haar nu tegen? Qua inhoud eigenlijk niet maar als de originaliteit wordt meegewogen dan geldt ook voor Deaver, denk goed na en probeer origineel te blijven want de serie is dat waard! Waarbij het einde ook geen echte schoonheidsprijs verdient.

Eindoordeel: 3 sterren

Spanning: 3 sterren
Plot: 3 sterren
Leesplezier: 4 sterren
Schrijfstijl: 4 sterren
Originaliteit: 2 sterren
Psychologie: 3 sterren