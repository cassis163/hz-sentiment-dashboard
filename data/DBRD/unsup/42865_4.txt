Lot is een jonge profiler uit Amsterdam, die aan de slag moet in het korps van Twente. Niet echt spannend volgens Lot, tot er op een avond bij toeval door een man een lijk van een jong meisje wordt gevonden. Door de gevonden sporen is Lot er van overtuigd dat ze te maken hebben met een seriemoordenaar. Echter, haar mannelijke collega’s nemen de enige vrouw, die ook nog eens profiler is, niet echt serieus. Tot er een aantal dagen later nog een vermoord, jong meisje wordt gevonden. Nu moeten de collega’s Lot wel serieus gaan nemen..

Dat Lot de enige vrouw is in het korps van Twente levert af en toe moeilijke situaties op, omdat de mannen haar niet volledig serieus nemen en haar liever koffie zien zetten. De taak van Lot is om een profiel samen te stellen van de dader, maar het korps kijkt hier in het begin nogal sceptisch naar. Zal het Lot uiteindelijk met behulp van haar profiel en haar doorzettingsvermogen lukken om de moordenaar te vinden voor er nog meer slachtoffers vallen?

De kaft van het boek toont twee bomen, met daartussen een meisje; donker gekleed en met de wind in haar haren. Ze titel van het boek ‘Zomermeisjes’ is oranje gekleurd en de ondertitel ‘in het bos hoort niemand je schreeuwen’ staat in het wit op het gras. De kaft trekt meteen mijn aandacht, vooral door de oranje titel. De ondertitel zorgt gelijk al voor een siddering over mijn rug, wat een enge gedachte is dat zeg! Het maakt je nieuwsgierig naar het verhaal en de ondertitel komt meteen al naar voren in het eerste hoofdstuk.

Wat komt Jolien Berkouwer binnen met dit thrillerdebuut! Ik vind het een fijn geschreven boek, dat heerlijk wegleest. Als je begint met lezen, is het moeilijk om het boek weer naast je neer te leggen. Daarnaast komt er ook een flinke dot humor bij kijken. Het boek pakt je en houd je in zijn greep.

Het eerste hoofdstuk begint al angstaanjagend. Je volgt de strijd van een slachtoffer en dat is dus gelijk al een goede binnenkomer. Je zit meteen op het puntje van je stoel te hopen dat ze het zal halen.

De volgende hoofdstukken worden afgewisseld door de verhaallijn van Lot en de verhaallijn van de dader.
Deze afwisseling voegt wat extra dynamiek aan het boek toe. De verhaallijn van Lot gaat over het onderzoek en waar ze zoal tegenaan loopt. Geen vertrouwen van collega’s en af en toe misschien een te grote onderzoeksdrang. De andere verhaallijn volgt een triest verhaal, waardoor je bijna medelijden krijgt met de dader. Door de wisselingen tussen het heden en het verleden blijf je als lezer ook goed bij de les.

Het onderwerp ‘profilen’ vind ik ook erg leuk. Persoonlijk heb ik nog niet veel boeken gelezen waarin dit centraal vond en ik vond het zeker interessant. Ik had er natuurlijk weleens van gehoord, maar mij eigenlijk nooit beseft dat wij dat in Nederland ook toepassen bij het opsporen van een dader. Leuk om dit tegen te komen in een Nederlands boek, geschreven door een ervaren profiler die weet waar ze het over heeft.

Tot het einde aan toe heb ik geen idee gehad wie nou de dader was. Elke keer denk je het te weten, maar
dan gebeurt er weer iets waardoor je weer gaat twijfelen. Dat maakt het niet verhaal niet bloedstollend, maar zeker wel zo spannend dat je daarom door wil/moet blijven lezen. Wie is het nou?!

Een droomdebuut voor Jolien Berkouwer! Een heerlijk geschreven spannend boek, dat vraagt om een vervolg! Ik geef dit boek daarom 4 sterren.