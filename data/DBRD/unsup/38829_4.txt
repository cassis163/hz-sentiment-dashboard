Aangezien ik deze maand eigenlijk al zoveel boeken gelezen had, dat het niet meer in mijn boekjournal paste, was het tijd om deze dikkerd eindelijk van de kast te pakken en te gaan lezen! (Ik moet wel mijn nichtje voorblijven, die deel 4 aan het lezen is) Ik was van te voren gewaarschuwd dat het een politiek boek was en dat Harry stomvervelend was.

En juist door die laatste waarschuwing vond ik het eigenlijk alles meevallen! Net als de eerdere vier boeken las dit boek ongelooflijk lekker weg. Ik kon makkelijk 160 pagina's per dag lezen tijdens alleen al mijn reistijd van en naar het werk en dan schiet het lekker op! Ik vond het boek ook eigenlijk geen moment saai worden, integendeel, en ik vond Harry helemaal niet zo vervelend.

Ik merk wel dat ik bij Harry Potter geen absoluut wow gevoel heb en ik denk dat dat deels komt omdat ik ze zo laat lees. Ik ben de leeftijd waarop ik met Harry mee had kunnen groeien een beetje voorbij en er zijn ondertussen zo ongelooflijk veel boeken op de markt in dit genre en deze categorie, dat het voor mij niet meer dat boek is dat er met kop en schouders bovenuit steekt.

Dat hoeft wat mij betreft ook niet. Zeker voor de jongere lezers, zoals mijn nichtje, gaat deze serie over een jaar of 40/50 nog steeds ongelooflijk leuk zijn. Ik weet ook zeker dat iedereen de rest van zijn leven zichzelf en iedereen in Hogwarts houses gaat sorteren. Harry Potter is gewoon een klassieker aan het worden en ik vind het ongelooflijk leuk dat ik ze nu, 20 jaar later, voor de allereerste keer aan het ontdekken ben.

Zodra mijn nichtje aan boek 5 gaat beginnen, ga ik boek 6 erbij pakken, nog even geduld dus!