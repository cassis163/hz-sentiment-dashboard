Kimberly McCreight brak met De laatste dagen van Amelia  internationaal door. Met dit spraakmakende boek heeft ze diverse nominaties en prijzen binnen weten te slepen. Als freelance schrijfster heeft McCreight artikelen geschreven voor bekende Amerikaanse bladen en kranten. Ook heeft ze diverse korte verhalen geschreven en gepubliceerd. Kimberly McCreight woont in Brooklyn met haar man en twee dochters.

De laatste dagen van Amelia  begint met een verontrustend telefoontje dat Kate Baron krijgt van de privéschool waar haar dochter Amelia op zit. Het meisje is geschorst wegens plagiaat en Kate wordt verzocht haar dochter direct op te komen halen. De drukke Kate werkt zich een slag in de rondte op een advocatenkantoor, dus het komt haar allesbehalve gelegen. Na heel wat tegenslagen en vertraging onderweg, bereikt Kate uiteindelijk de school. In de tussentijd is iets verschrikkelijks gebeurd: haar dochter Amelia is dood. Ze blijkt van het dak van de school te zijn gesprongen.
Kate probeert haar intense verdriet te verwerken en toch de draad van de dag weer een beetje op te pakken. Afleiding is wat ze nodig heeft. Ze verdiept zich in de verzonden sms’jes, e-mails en facebookstatussen van haar dochter. Wanneer Kate op haar eigen telefoon een extreem schokkend berichtje ontvangt van een anonieme afzender, besluit ze tot de bodem uit te zoeken wat er precies is gebeurd in de laatste dagen dat haar dochter nog in leven was. Het berichtje luidt: Amelia is niet gesprongen.
De laatste dagen van Amelia blijken erger te zijn geweest dan Kate ooit had durven denken. Waarom nam haar dochter haar niet in vertrouwen? Wat waren Amelia’s beweegredenen om het zo ver te laten komen? De waarheid blijkt zwart. Gitzwart…

De samenvatting van dit boek klinkt zenuwslopend spannend. Het verhaal wordt echter zonder al te veel vaart verteld. Het duurt lang voordat je goed het boek wordt ingezogen. Lange hoofdstukken passeren de revue en er worden veel personages geïntroduceerd die niet blijven hangen. Toch is De laatste dagen van Amelia  een goed geslaagd boek. Als lezer wil je maar wat graag weten wat Amelia precies is overkomen. De auteur laat steeds wat meer informatie los en sluit af met een verrassende ontknoping waarin alle vragen worden beantwoord. Wat ook in positieve zin bijdraagt is dat het boek heel actueel is, vooral op het gebied van social media. Bovendien, het verhaal wordt door zowel moeder als dochter verteld, een gegeven dat goed is uitgepakt en zorgt voor de nodige afwisseling.

De hoofdpersonages Kate en Amelia Baron zijn erg goed uitgewerkt. Kate komt over als een verdrietige maar toch sterke moeder die vindt dat ze haar dochter tekort heeft gedaan. Ze is van mening dat ze heeft gefaald in het moederschap. Ze voelt zich schuldig over de dood van haar dochter. Had ze meer thuis moeten zijn? Minder moeten werken? Had ze haar dochter haar allergrootste geheim moeten vertellen?
Als Kate het anonieme berichtje ontvangt verandert alles. Want als haar dochter niet is gesprongen, is ze hoogstwaarschijnlijk geduwd. Vermoord. Had Kate haar dood kunnen voorkomen? Amelia had zo haar eigen problemen. Ze was een ijverige student, een betrouwbaar meisje. Waar is het dan misgegaan? Was het haar nieuwe relatie? Was het de club waar ze zich onlangs bij aan had gesloten of was het die onbekende jongen die zich zo aan haar vastklampte?

Het zijn ontzettend veel vragen. Alleen door het boek te lezen zul je ontdekken wat de laatste dagen van Amelia precies inhielden.