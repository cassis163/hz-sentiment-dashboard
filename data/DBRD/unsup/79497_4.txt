Een thriller waar je nog lang over nadenkt………..Het speelt zich in Nederland af en brengt juist het “veilige”, geciviliseerde Nederlandse beeld van onze maatschappij aan het schuiven. Het plot bleef lang mysterieus. Dat heeft de schrijfster goed opgebouwd. Wat hielp in de opbouw zijn de tijdssprongen, waarbij we als lezer meekregen wat Victor had meegemaakt, waarbij de rol van opa stap-voor-stap ontvouwd werd. Wat ook hielp waren de stappen naar verschillende personages. Daarmee leerde je ze beter kennen maar kwamen de lijnen nog niet bij elkaar. Het duurde lang voordat ik het plan van Victor helder had. Dat plan, dat plot had ik zelf niet kunnen bedenken. Pas toen het plan was uitgevoerd, ontstond er een beeld van onze maatschappij in oorlog en werd het helemaal spannend.

Verhaal (spoilerallert):
Victor groeit op bij zijn opa en oma. Uit de beschrijving blijkt dat zijn ouders afstandelijk met hem omgingen. Hij moest alleen opdraven voor etentjes en zat verder in een keurslijf waarin hij bang was dat hij iets fout deed omdat hij dan door het zwijgen en de woorden van zijn moeder werd afgestraft. Ik heb niet kunnen ontdekken of zijn opa en oma van zijn moeders- of vaderszijde was. Ik vermoed via zijn moeder, omdat Victor aan het einde blijk geeft van een innerlijke strijd tussen de stem van zijn moeder en van zijn opa.
Opa lijkt een rustige man, waarbij Victor het idee heeft dat hij zichzelf mag zijn. Hij gaat met hem vissen, kan met hem praten en kan met hem zwijgen. Als Victor uitspreekt dat hij eigenlijk liever zijn vakantie bij hen doorbrengt en uitlegt waarom, zijn de dag daarna zijn ouders verongelukt. Dat is het eerste barstje in het beeld van opa. Oma is een zorgzame, gedienstige vrouw. Ze lijkt op de achtergrond, maar haar rol geeft Victor wel een warm gevoel. Als Victor ouder wordt maakt opa hem meer deelgenoot van zijn achtergrond, zijn ideeën en wordt Victor vaker afgestraft. Victor wordt gevormd/misvormd door de tirannie en het gedachtengoed van zijn opa, welke beïnvloed werd door een geheim boek dat later het boek van Hitler blijkt te zijn.

Victor heeft zich ontwikkeld tot een succesvol zakenman, zonder empathie en zonder scrupules. Ik zie hem als een moddervette man, die over lijken gaat. Zijn narcistische geest heeft een ziek plan ontwikkeld. Hij manipuleert anderen zodanig dat ze zich gedwongen voelen om aan het plan mee te werken.
Keuning, een begaafd arts, die na de dood van zijn vrouw aan het drinken is geslagen en die geen verantwoording neemt voor zijn leven, zijn falen aan de operatietafel en die de hardware voor de chip ontwikkelt. Keuning ontwikkelt zich uiteindelijk wel. De invoering van de chip vergroot zijn schuldgevoel en met het verdrinken daarvan overschrijdt hij de grens door Franssen deelgenoot van het geheim te maken. Uiteindelijk pleegt hij zelfmoord, maar of dat verantwoordelijkheid nemen of ontlopen is………
Argolis is een politicus die anderen weet te bespelen en die zeer ingenomen is met zichzelf. Hij wordt door Victor ingezet in het bespelen van de regering. Argolis is verder redelijk onzichtbaar en daarmee zijn ontwikkeling ook.
Vellinga is een jonge man, die geïsoleerd leeft en schrikt van het plan, maar die door zijn financiële positie onder invloed van Victor is geraakt en zijn geweten uitzet en aan het werk gaat. Hij ontwikkelt de software voor het plan. Als het plan is uitgevoerd en Victor zijn gedachten en succes wil delen, nodigt hij Vellinga uit in zijn huis en benoemt hem tot volgende uitverkorene. Vellinga krijgt iets van grootheidswaanzin en bedenkt een plan om de positie van Victor over te nemen, waarbij hij degene is die over grenzen gaat. Ik vind dat Vellinga de meeste ontwikkeling laat zien al had ik ook nog wat meer over zijn achtergrond willen lezen.

Franssen is een arts, collega van Keuning, die zwijgt over het falen aan de operatietafel van Keuning, maar die dit duivelse plan niet zwijgend wil toestaan. Hij probeert onder te duiken en helpt Marcia en haar gezin, nu Marcia allergisch op de chip reageert. Verder leren we Van Dul en Tuinman kennen, 2 van de weinige politiemedewerkers die niet als controleurs op pad zijn. Zij spelen een rol in de ontmaskering van Victor en Vellinga. Daarnaast zijn er de huishoudelijk medewerksters van Victor, Mai Li en Maria en haar dochter, vrouwen die dienstbaar waren maar als vuil werden afgemaakt in het huis waar Victor zijn opa en oma levend hield en nog meer lijken uit de kast komen.