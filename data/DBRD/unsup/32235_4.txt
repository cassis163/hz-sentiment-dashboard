Rebecca Fleet woont in Londen en is werkzaam in de marketing. The House Swap is haar debuutthriller. De inspiratie voor dit boek vond ze in populaire websites als Airbnb. Ze vond het een raar idee om een vreemde in je huis met al je spulletjes te laten. En al bijna even raar om zelf in een huis van iemand anders die je niet kent, te wonen. Voor haar vormde dit de basis voor haar eerste psychologische thriller. Het werd een donkere versie à la de film The Holiday.
In The House Swap krijgt Caroline bericht dat iemand zijn huis wil ruilen tegen hun flat in Leeds, die zij en haar man Francis voor vakantie via een website hebben aangeboden. Caroline stemt met het aanbod in. Het lijkt een prima idee. Een week in een landhuis in een andere omgeving zal haar en haar man Francis goed doen. Hopelijk zal het hun huwelijksproblemen en de problemen van Francis die verslaafd is aan blauwe pillen verminderen. Hun zoon Eddie gaat bij Caroline's moeder logeren en het stel vertrekt met de auto naar het landhuis in Chiswick. Aangekomen blijkt dat er iets aan de hand is met het huis waar ze een week zullen verblijven:
It's the empiest house I have ever seen. Nothing on the walls, not even a mirror. Pale pine floorboards and smooth, blank doors opening on to near-vacant rooms. A lounge containg a black leather sofa, monolithic and stark, and a sparsely filled bookcase. At the end of the corridor, I glimpse the kitchen – the bare pinewood table and a gleaming oven that looks if it's just been installed.
Het huis is kil en onpersoonlijk. Al snel krijgt Caroline aanwijzingen die haar herinneren aan een tumultueuze tijd die ze liever wil vergeten. Ze vraagt zich af of dit toeval is of niet.
Het verhaal kent twee tijdlijnen: de periode december 2012 - september 2014, waarin Caroline thuis is en een week in mei 2015, de week dat ze met haar man Francis vakantie houdt in het huis in Chiswick. De hoofdstukken wisselen elkaar af qua heden en verleden. In een traag tempo wordt ontrafeld wat er in het verleden is voorgevallen, waarbij uiteindelijk de verbinding naar het heden wordt gelegd. Daartussen bevinden zich hoofdstukken over de belevenissen van aanvankelijk een onbekend persoon, maar waarvan al snel blijkt om wie het feitelijk gaat.
The House Swap is een psychologische thriller, waarbij het belangrijkste thema relaties is. Het is knap hoe de schrijfster de moeizame, problematische relatie tussen Caroline en Francis tot op het bot uitperst. De emoties van de hoofdpersonen komen goed uit de verf; de lezer voelt wat zij ondergaan. Caroline, die de belangrijkste hoofdpersoon is, komt over als een egoïstisch type. Francis komt helaas te weinig in het verhaal voor. Hij is therapeut en kan niet naar behoren zijn werk doen door zijn verslaving aan blauwe pillen. Wat de oorzaak van zijn verslaving is, blijft echter onduidelijk. Verschillende keren probeert hij hun huwelijk te redden, maar loopt daarbij tegen problemen op. Blijkbaar is hij het slachtoffer van de situatie, waardoor hij medelijden oproept, maar naar de achtergronden moet de lezer gissen. Wel wordt het gecompliceerde verleden van met name Caroline breed uitgesponnen. Dit verleden blijkt de basis voor het handelen van het stel in de gedenkwaardige vakantieweek in mei 2015.
The House Swap is een verhaal waarbij de spanning door gebrek aan veel actie erg langzaam wordt opgebouwd, maar uiteindelijk uitmondt in een geladen, meeslepend relaas vol met emotie en soms ook erotiek.