In het chique warenhuis El Encanto lopen Patricio en Gloria elkaar letterlijk tegen het lijf. Het is liefde op het eerste gezicht, maar het hart van Gloria behoort toe aan een andere man: de machtige maffiabaas César Valdés. Dat het boek een prachtig, onmogelijk liefdesverhaal is zou dit boek te kort doen. Het is een belevenis, een reis die pas eindigt op het moment dat je het boek dichtslaat. Dankzij de sfeervolle beschrijvingen en uitgediepte karakters waan je je tijdens het lezen op Cuba, ruik je het parfum van de vlinderbloemen, ervaar je de beklemmende macht van de maffia en voel je het verdriet van de onmogelijke liefde tussen Patricio en Gloria. ‘Een vrouw in Havana’ is dan ook een boeiende roman over liefde, trouw, onmogelijke keuzes, lotsbestemming en cultuurhistorie. Een aanrader voor iedereen die even in een andere wereld wil stappen.