Boris Ottokar Dittrich (1955) is een Nederlands mensenrechtenactivist, jurist, oud-politicus en schrijver. Sinds 2007 werkt hij voor mensenrechtenorganisatie Human Rights Watch. Hij schrijft non-fictie, romans en thrillers. Dick Matena (1943) is een Nederlands striptekenaar en scenarist van stripverhalen. Hij schreef het voorwoord in De wereld rond met Boris Dittrich en zorgde voor de illustraties die de verhalen begeleiden.  

Boris Dittrich woonde onder andere in Amsterdam, New York en Berlijn en reist voor zijn werk de hele wereld over. Hij schreef columns over zijn reizen die werden gepubliceerd in het emigratiemagazine VertrekNL Deze columns zijn verzameld in deze bundel. Veertien verhalen met bijzondere gebeurtenissen gekoppeld aan veertien landen.   Dat de mensenrechten Dittrich aan het hart gaan, blijkt al direct uit het eerste verhaal. Het gaat over misstanden bij emigratie. Over de buitenlandse arbeiders in Abu Dhabi die bij binnenkomst in het land eerst een jaar gratis moeten werken en die vervolgens worden gestraft en berooid het land uit worden gezet als ze gaan staken omdat ze na een jaar nog steeds geen salaris krijgen. Of de Pakistaanse Yasmeen die bij haar schoonmoeder in Rotterdam komt te wonen en wordt misbruikt als huisslaaf. Het is 2019, maar deze onmenselijke praktijken blijken nog steeds voor te komen.  

De columns die daarna volgen, zijn positief en vaak grappig. Zo schrijf Boris Dittrich bijvoorbeeld over twee plaatsen die dezelfde naam hebben, maar totaal aan de andere kant van de wereld liggen. Het kan leiden tot een hele andere reisbestemming dan die was bedoeld met alle gevolgen van dien. Ook de gastvrijheid van de Spanjaarden, de behulpzaamheid van de Duitsers en een grappige verspreking met zijn naam Boris Dittrich versus Boris Pasternak tijdens een 4 mei toespraak zijn onderwerpen waar in deze bundel over wordt geschreven.  

Boris Dittrich weet de gebeurtenissen waar hij getuige of onderdeel van was, gedetailleerd en met humor te beschrijven. In een column van twee pagina's weet hij precies het juiste uit te drukken in de beperkte ruimte die hij heeft. Hij heeft een heel fijne schrijfstijl en de illustraties van Dick Matena zijn grappig en herkenbaar en vullen de verhalen perfect aan.   Bijna alle verhaaltjes brengen een glimlach op het gezicht van de lezer. Toch sluit de bundel opnieuw met een serieuzere column over mensenrechten in China. De witte vlinder staat daarin voor hoop, hoop die hard nodig is voor de inwoners van China, want er zijn nog steeds veel misstanden in dat land.  

De wereld rond met Boris Dittrich is een kleine bundel met veertien verhalen die helaas veel te snel uit is. De afwisselende verhalen over op het oog eenvoudige gebeurtenissen in het buitenland met de tekeningen van Matena zijn een goed geslaagde combinatie dat prettig leest. Dat de boodschap van niet wegkijken bij misstanden en opkomen voor mensenrechten erin is vervlochten, maakt dat het boek ook na het lezen nog tot nadenken stemt.