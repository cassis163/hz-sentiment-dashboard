Maurits en Eva zijn een gelukkig getrouwd stel. Op een dag stelt Eva aan Maurits voor om ‘vreemd’ te gaan met elkaar. Maurits vindt dit eerst maar niks maar stemt uiteindelijk toe om het ‘spel’ mee te spelen.
De spanning stijgt en Maurits gaat als ‘Ivo’ naar het hotel om zijn nieuwe ‘vlam’ te gaan ontmoeten. ‘Céline’ geeft zich echter niet meteen gewonnen en Maurits vraagt zich af of Céline nu Eva is of toch ook weer niet. Langzamerhand raakt Maurits helemaal in vervoering van ‘Céline’ en wordt stapelgek op haar. Hij kan het niet afwachten om weer naar het hotel te gaan om daar zijn ‘nieuwe liefde’ te ontmoeten. Maurits wordt zo meegesleept door dit alles dat zijn leven een totaal andere wending neemt.

Het verhaal begint als een chicklit met een erotische inslag. Gaandeweg het verhaal wordt het steeds spannender en word je meegezogen in een wervelend verhaal. Een boek wat je moeilijk kunt neerleggen en in één adem wilt uitlezen. Het heeft alles in zich: chicklit, thriller en roman.
Ik moest me beheersen om niet achterin het boek te gaan kijken hoe of het precies in elkaar stak. Het is een thriller met een zeer verrassende ontknoping, en een die je tot nadenken aanzet wat jij in zo’n situatie zou doen en hoe je zou reageren.

Clarice heeft met deze literaire thriller een vakkundig staaltje schrijfwerk neergezet. Het boek leest als een trein en boeit van het begin tot het einde.
Ik ga het boek zeker aanbevelen in mijn vriendenkring.
Het boek krijgt van mij 4 sterren.