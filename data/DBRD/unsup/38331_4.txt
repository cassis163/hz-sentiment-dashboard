Helaas er is maar één winnaar en van de anderen horen we misschien niet zo veel meer. The winner takes it all nietwaar. Dat is geheel toevallig ook het onderwerp van het boek Boonstra (19 lessen uit het leven van Nederlands meest dwarse CEO) door Manfred Bik. Opgeklommen, stap voor stap, de schouders eronder. Van kleine Friese salesjongen naar de boardrooms in Nederland en Amerika bij Sara Lee en uiteindelijk Philips. Goed ook in marketing ook. De volgende les ‘branding’ bespaart misschien een hoop marketingboeken: ‘Een merk wordt grot gemaakt door maar twee dingen: een sterke belofte verpakt in een goed idee, en een consequente uitvoering in iedere verschijningsvorm van dat merkidee, hoe minutieus ook.’

Dan maar even ‘de essentiële succesformule van Boonstra’ (volgens Bik uiteraard): eenvoud, kracht, consequent, kwaliteit, doen. En dat decennia achter elkaar. Boonstra bewees diverse malen een bijzonder gefocust verandermanager te zijn die de juiste mensen om zich heen wist te verzamelen. En als ze niet voldeden, zoals Roel Pieper bij Philips, dan werden ze ook even hartelijk uitgezwaaid. Hij startte succesformules (SRV, Sanex) en kon hard ingrijpen (door bijvoorbeeld het Philips HQ te verhuizen van Eindhoven naar Amsterdam).

Het is vooral een persoonlijke kijk op leiderschap, teambuilding en besturen. Op de internationale retail business waar Boonstra twee decennia het voorbeeld was. Mooie kijkjes in de psychologie van de leider (samen in gesprek met Manfred Kets de Vries), wijze lessen in onzekerheid, wat het betekent voor de vrouw van… Meeverhuizen, meegroeien, stevige basis, afstand bewaren en niet (te) kritisch zijn. Een mooi boek dat tot de beste van 2017 behoort en het waard is breed gelezen en bestudeert te worden.

(De volgende cyclus van het Managementboek van het Jaar - 2018 - start in juli. Na de nodige mitsen en maren komt er een longlist, gevolg door een shortlist, en dan de nieuwe winnaar. In april wordt die bekend gemaakt. En o ja, dit jaar maakt ‘bovengetekende’ weer deel uit van de jury.)