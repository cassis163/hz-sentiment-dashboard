Kennis is macht. Deze drie woorden vertellen in het kort waar het boek Imojiman om draait. Een bewustzijn, gecreëerd in een laboratorium om de combinatie mens en machine meer ruimte te geven.

Imojiman is zo’n bewustzijn. Een ziel zonder lichaam. Vriendelijk, behoedzaam en wakend over de mensen die hij kent. Imojiman heeft een goede leerschool gehad, is netjes opgevoed en heeft het beste met ‘zijn’ mensen voor. Zonder lichaam maakt hij gebruik van de mogelijkheid om te reizen, te observeren en te communiceren met mens, dier en plant.

Als lezer moet je voor dit verhaal wel even uit je comfortzone stappen. Imojiman speelt zich af in een tijd en leefwereld die niet de onze is en het midden houdt tussen het Wilde Westen en de grote moderne stad. De auteur heeft ervoor gekozen om regelmatig belangrijke thema’s uit onze huidige tijd te benoemen. God, de islam, het boeddhisme, de muur van Trump, Europa, de vervuiling van onze aarde en een eco-activiste die de leefwereld wil verbeteren. Ook maakt de schrijver gebruik van spirituele ervaringen, visioenen, een vliegende robot en een onzichtbaarheidspak.

Het verhaal begint klein door te vertellen over supercomputer VDR, zijn netwerk en zijn verlangens. Daarna maken we kennis met veel verschillende mensen die ieder hun eigen verhaal en achtergrond hebben.

Het slotstuk mag er zijn. In de laatste hoofdstukken komen alle personages (mens, plant, dier en machine) samen om een bruiloft te vieren. Maar voor het zover is moeten er nogal wat hindernissen en problemen worden overwonnen. Gelukkig is Imojiman in staat om als een soort ‘Big Brother’ het overzicht te bewaren.

Citaat:
Stek luisterde naar zijn eigen woorden alsof hij een ander hoorde praten en hij wist precies wie die ander was, Imojiman, was hij hier?

Tot slot
Imojiman is goed en beeldend geschreven en in het bijzonder geschikt voor liefhebbers van sciencefiction, fantasie en dystopie. De schrijfstijl is aangenaam. Wat uiterlijk betreft een mooi boek, stevig wit papier en een duidelijke letter. Uitgave in verschillende kleuren.