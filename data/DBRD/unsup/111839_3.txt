De Uitverkorene begint spannend, met Richard die een aantal vreemde en angstaanjagende dingen meemaakt en daardoor op de vlucht slaat en Sybil die achter een mysterieus boek aangaat.
Vervolgens raakte ik tijdens het lezen de draad af en toe een beetje kwijt door de vele karakters die langs komen en de gebeurtenissen die soms door elkaar lijken te lopen waardoor ik af en toe even terug moest lezen om te kijken wat er ook alweer gebeurd was.
Hierdoor had ik moeite om door het verhaal heen te komen dat toch zeker de moeite waard is.
Het is namelijk spannend en goed beschreven, vol gruwelijkheden en hier en daar een vleugje humor.
Vooral de flashbacks en de gevechten trokken me mee in het leven van Sybil. Hierdoor werd dit karakter voor mij ook wat levendiger dan de rest.

Toch was het voor mij een beetje veel.
Vampieren, zombies, een geheime organisatie, de Uitverkorene, de vele karakters en gebeurtenissen die op mij niet allemaal even logisch overkwamen zorgde ervoor dat ik het overzicht af en toe helemaal kwijt was.
Die verwarring maakte het boek voor mij minder goed dan het had kunnen zijn.
Bovendien had ik weinig met sommige karakters zoals bijvoorbeeld Richard, maar een aantal andere, zoals Sybil en Felicity maakte dat gelukkig weer goed.

Ik denk dat fans van Buffy, the Vampire Slayer die het niet erg vinden om verschillende verhaallijnen te volgen en houden van horror met fantasy en thrillerelementen zeker zullen genieten van dit boek dat boordevol actie zit en ervoor zorgt dat je je geen moment verveelt!