Marijn Flanders droomt van een loopbaan als schrijfster maar werkt als aankopend redacteur bij een uitgeverij. Helaas voor haar komt ze niet aan schrijven toe maar mag ze allerlei rotkarweitjes opknappen voor haar bazin. Zo bevindt ze zich op een bepaald moment in het archief van de uitgeverij om oude dossiers en manuscripten op te ruimen. Ineens wordt haar aandacht getrokken door een vergeelde map met daarop vermeld; ‘De zesde republiek-1991-Eva Laurillard’. Ze kan de drang niet weerstaan en begint te lezen.

Al vanaf de jaren ‘90 ambieert Morten Mathijsen een carrière in de landelijke politiek. Hij was al jonge politicus gespot als een succesvol talent, schopte het al snel tot de gemeenteraad en had hulp van de juiste –invloedrijke- mensen om hem op de juiste plek te krijgen. Inmiddels is hij tweede man bij De Nieuwe Liberalen, achter fractievoorzitter Tilda Adema. Over drie weken zijn er de verkiezingen en Morten maakt er echter geen geheim van dat hij zichzelf de nummer 1 vindt. Hij ligt beter in de peilingen, doet het beter bij de pers maar belangrijker nog; hij is dé favoriet onder de bevolking. Hij heeft een geniale denktank achter zich in de vorm van de mooie Evelien. Zijn vrouw heeft daar behoorlijk wat moeite mee en dat heeft gevolgen voor de thuissituatie. Toch gaan de prioriteiten van Morten richting zijn ambities en hij doet er alles aan zijn einddoel te bereiken. Je zou denken dat hem dus niets in de weg staat om uiteindelijk premier van Nederland te worden. Maar er is toch een ‘klein’ vuiltje aan de lucht………

Marijn verdiept zich intussen in het manuscript wat ze heeft gevonden en besluit hetgeen wat ze heeft gelezen te gaan verifiëren bij de personen die in het verhaal worden genoemd. Het blijkt toch niet helemaal fictief te zijn en Marijn ziet haar kans, gezien het tijdstip nu met de aankomende verkiezingen, om een boek te gaan schrijven over De Nieuwe Liberalen. Want over het wel en wee van de betrokkenen uit dié partij gaat het verhaal wat Eva Laurillard heeft geschreven. En dat verhaal is niet mis en kan verregaande gevolgen hebben, ook voor Morten en de partij.

“Morten” is het boek dat is geschreven door journalistenduo Annet de Jong, bekend van o.a. de thrillers ‘Vuurkoraal’ en ‘Levend bewijs’ en Dominique van der Heyden die op haar beurt bij velen bekend zal zijn van het NOS-journaal en Nieuwsuur als politiek verslaggeefster. Het is dan ook niet verrassend dat “Morten” een politieke thriller is geworden. En wat voor eentje zeg! De cover laat het hart van de Nederlandse politiek zien; Het Binnenhof in Den Haag met daaronder de woorden; ‘verraad’, ‘macht’ en ‘verleiding’. Een betere keuze had men niet kunnen maken, als je goed naar de cover kijkt dan weet je ook meteen waar het boek over gaat, dat kan niet anders.

Het verhaal is doordrenkt van intriges, onderlinge afgunst en (on)gezonde concurrentie. Machtsbelust en vastberaden gaat Morten zijn droom achterna. Dat zijn verleden hém probeert te achterhalen loopt als een prachtige rode draad door het geheel. Ik heb genoten van dit snelle, uptempo en taalkundig sterk boek. Vanaf de proloog ben ik gefascineerd door het personage Morten, zijn motivatie, de onbedwingbare drang naar macht en de uiteindelijke keuzes tussen privé en zakelijke ambities. Maar vooral de manier waarop onderling politiek wordt bedreven, de plek waar over spreekwoordelijke lijken wordt gegaan, waar manipulatief en egoïstisch wordt gehandeld onder het mom van het ‘landsbelang’ is puur genieten. Je krijgt een ruime kijk in de politieke keuken, zonder ook maar een moment van verveling of langdradige dialogen. Niet één keer! Politiek is in deze vorm absoluut niet saai of voorspelbaar, nee het is inspirerend en spannend! Ik kan het niet laten om toch een punt van kritiek te geven; bij het omslaan van pagina 285 constateerde ik dat de rechterpagina leeg was…… Het verhaal was voorbij…..althans dan toch voor nu. In januari 2015 komt het tweede deel van deze indrukwekkende en boeiende start van ‘De Morten trilogie’. Ik kan niet wachten!!!