Met dank aan Uitgeverij HarperCollinsHolland voor het recensie-exemplaar

Auteur: Karin Slaughter

Oorspronkelijke titel: The Good Daughter

Vertaling: Ineke Lenting

Uitgever: HarperCollinsHolland

Aantal pagina’s: 512

Genre: Literaire Thriller/NUR 305

Verschijningsdatum: 13 juni 2017



Over de auteur:

Karin Slaughter (1971) groeide op in een kleine stad in Georgia (USA) en woont tegenwoordig in Atlanta. Ze is auteur van tientallen weergaloze thrillers die al jarenlang hoog op de wereldwijde bestsellerlijsten staan.

Ze is bekend door haar thrillers in de Grant County- en Will Trent-reeksen. Ze is de auteur van o.a. Nachtschade (2001), Triptiek (2006), Stille Zonde (2013) en recent de afzonderlijke titels Veroordeeld (2014) en Mooie Meisjes (2015). Haar weergaloze thrillers zijn in 33 talen verschenen en wereldwijd zijn er meer dan 30 miljoen exemplaren verkocht. Ze stelt lastige thema’s aan de kaak en baseert haar thrillers altijd op waargebeurde misdaden, waarbij ze vooral geïnteresseerd is in het motief achter de misdaad. Geweld tegen vrouwen speelt een belangrijke rol in haar oeuvre. Met haar ijzingwekkende thrillers verwierf ze internationaal de titel ‘Queen of Crime’. In 2016 verscheen bij HarperCollinsHolland de bestseller Verborgen, die weken lang op nummer 1 heeft gestaan in de bestsellerlijsten. Op 13 juni 2017 verscheen bij HarperCollins Holland de langverwachte nieuwe literaire thriller Goede Dochter en bezoekt Karin Slaughter Nederland en Vlaanderen tijdens haar boekhandelstour.

( Bron: Auteurspagina Karin Slaughter op HarperCollins )

Cover:

Het brandende vuurtje op de vuile handen. Gaaf, hoe staat dit in verhouding met de titel? Love it.

Achterflap:

Achtentwintig jaar geleden: het zorgeloze leven van zusjes Charlotte en Samantha Quinn en hun ouders wordt wreed verstoord door een gruwelijke aanslag. Hun moeder verliest daarbij het leven en hun vader wordt nooit meer de oude.

Achtentwintig jaar later: Charlotte – de klassieke ‘goede dochter’ – is advocaat geworden, in de voetsporen van haar vader. Dan is ze getuige van een nieuwe aanslag, en de details van het misdrijf halen de herinneringen naar boven die ze zo lang heeft geprobeerd te onderdrukken. Want de schokkende waarheid wil niet langer begraven blijven…

Mening:

Als groot Karin Slaughter fan zijnde kon ik niet wachten Goede Dochter open te slaan. En ja hoor, BAM!

16 maart ’89…..de proloog, voorzien van een meer dan pakkende titel, is exact waarom ik dus fan ben. Het gezin Quinn wordt overvallen en je wordt gewoon van je stoel geblazen. Dit is Slaughter ten voeten uit: het is beeldend (maak de borst maar nat), intens, gruwelijk en de snijdende spanning is maximaal aanwezig!

Dan maakt het verhaal de sprong naar 28 jaar later. Het geheel blijft sterk, neigt een moment naar ‘legal’ te gaan en zeker ook de personages worden weer meer dan prima uitgewerkt en weten je stevig met de neus tussen de bladzijden te houden.

Sam & Charlie; de zussen, de dochters. De wreedheden uit het verleden hebben uiteraard hun sporen achtergelaten en Slaughter weet meerdere lijnen en lagen toe te voegen en samen te laten smelten. Een groot deel van dit middenstuk bleef voor mij echter even niet meer dan onderhoudend. De herhaling van de gruwel uit ’89, als ook af en toe in dialoog en gebeurtenis haalden hier voor mij toch echt de vaart uit het verhaal. Daartegenover blijft de schrijfstijl gewoon geweldig en ik hou ook zó van de ‘lompe’ tikken humor tussendoor.

Het aantal personages, lijnen en lagen is bijzonder, her en der op het randje van too much, maar wat een staaltje schrijfkunst hoe dit alles weer feilloos en compleet in elkaar wordt verweven. Sommige dingen zag ik aankomen, andere dingen juist niet en dan worden daar toch wat twists uitgedeeld waarvan je denkt: Hehe, nice. Een aantal persoonlijke beslissingen die gemaakt worden zijn soms voor mij niet te begrijpen, maar ze zijn wèl onderbouwd.

Richting einde laait het vuur weer op en gaf het weer de boost waar ik op zat te wachten. Dit boek telt dik 500 bladzijden, had dit verhaal wat ingekort gekund? In mijn ogen wel maar in zijn geheel gezien sla je uiteindelijk gewoon dan toch wéér een goede thriller dicht.

Conclusie:

Schrijfstijl: 4.5

Plot: 4.5

Spanning: 4

Originaliteit: 4

Leesplezier: 4

Psychologie: 4

Vier sterren voor Goede Dochter.

Karin Meinen.