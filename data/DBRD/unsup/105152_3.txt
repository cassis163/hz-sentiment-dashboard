Beeldschoon model Laura Ayars is in Australië stiekem getrouwd met haar verloofde, basketballer David Baskin. Ze genieten intens van de huwelijksreis en van elkaar. Na een paar dagen moet Laura even naar een vergadering; ze is directeur van een groot en succesvol modebedrijf. Als ze terugkomt, ligt er een briefje van David dat hij even is gaan zwemmen. Maar hij komt niet meer terug… Laura is ten einde raad en begint met te bellen naar T.C., de beste vriend van David. Daarmee begint haar strijd om de waarheid achter de dood van David te achterhalen.

Het debuut van Harlan Coben, uit 1990, is (nog) niet vertaald in Nederland. Zelf zegt Coben, in een speciale ‘note’ voor zijn lezers, dat hij zich er wel van bewust is dat het niet zo’n heel goed boek is, voor hem dan. Hij vond het echter onzin om het te gaan herschrijven. En gelijk heeft hij. Play Dead  is ondanks de tekortkomingen een boek dat moeilijk weg te leggen is. Het is en blijft tenslotte een boek van Coben. De tekortkomingen in dit boek hebben dan ook niets te maken met schrijfstijl – want als je niet kan ophouden met lezen zit dat wel goed – of met karakterontwikkeling of sfeertekening. De diverse hoofd- en bijrolspelers worden keurig neergezet en veel scènes zie je zo voor je. Wat je dus een ‘tekortkoming’ zou kunnen noemen is het papierdunne plot. Play Dead, de titel zegt het al. Hoewel Coben zijn best heeft gedaan gebeurtenissen uit 1960 en 1989 verband met elkaar te laten hebben, en aldus de geheimzinnigheid rond de dood van David verder op te voeren, is al snel duidelijk hoe een en ander in elkaar zit. Nog even blijven de precieze details verborgen maar ook dat duurt niet lang. En is dat erg? Nee lezer, dat is niet echt erg. Jammer is wel dat het boek een nogal hoog romantisch gehalte heeft, waardoor het minder een thriller is als meer een romantische thriller. En dat verwachten Coben-lezers nu eenmaal niet (meer). Aangezien Coben echter in die 20 jaar is uitgegroeid tot een van de beste en meest geliefde thrillerschrijvers zij het hem allemaal vergeven. Veel debutanten zouden hun rechterpink geven voor zo’n eersteling. Een eersteling die ondanks alles na 20 jaar op veel punten nog staat als een huis. (Door: Jannelies Smit)