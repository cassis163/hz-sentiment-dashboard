Op dertienjarige leeftijd heeft Travis Lauper zijn vader verloren. 36 woensdagen later ontmoet hij een vreemde medicijnman die zich een tovenaar noemt. Hij is doodtarter en leeft al 1200 jaar: een wezen dat blijft leven door bewustzijn van mensen af te nemen in ruil voor een vervulde wens. De man verscheen, doordat Travis een wens deed: hij wilde bij het surfen de golven bedwingen. Om de tweede wens, ook doodtarter worden, te vervullen, zal de tovenaar opnieuw in het leven van Travis moeten opduiken. Dit gebeurt acht jaar later. Het verhaal speelt zich af in het zuiden van Californie, deels in 1989 en deels in 2007. De schrijfstijl is prachtig: mooie volzinnen en een rijke woordenschat. Dit is enigszins verrassend, aangezien de auteur pas 25 jaar is. Ondanks de lange zinnen leest het heel vlot. De spanning is goed opgebouwd en omdat je alles door de ogen van Travis ziet, blijven de motieven van de tovenaar tot vlak voor het eind onbekend. Op pagina 149 wordt de titel uitgelegd: 'Leerling, tovenaar, vader en zoon. Travis besefte dat zijn rol niet duidelijk was.' Het verhaal is een combinatie van horror, fantasy en detective.