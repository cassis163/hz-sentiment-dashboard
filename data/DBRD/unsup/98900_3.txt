Dat er achter de naam Robin E. Flennok een Nederlander schuilgaat zou je niet zeggen als je zijn boek Onzichtbare macht leest, en dat is bedoeld als een compliment. Het boek kan zich meten met wat er aan spionagethrillers verschijnt op internationaal niveau.
In de proloog van Onzichtbare macht lezen we hoe epileptici ontvoerd worden om als proefkonijn te dienen in een obscure Mexicaanse kliniek. Daarna ontvouwt Flennok zijn plot die vergeleken kan worden met Ludlum zoals op de achterkant van het boek staat. Salomon Miller, die ooit door zijn pleegvader is gedwongen om het IsraÃ«lische leger in te gaan, krijgt de schuld van een uit de hand gelopen actie en wordt gedwongen het land te verlaten. Hij keert terug naar Amerika en wordt daar de speelbal in een internationaal complot. Het kost hem evenveel moeite als de lezer om bij te houden wat er allemaal met hem gebeurt, terwijl de laatste over meer kennis beschikt.
De complexe plot is tegelijkertijd de kracht en de zwakte van het boek. Het is duidelijk dat Flennok erg zijn best heeft gedaan op de plot die zonder twijfel klopt als een bus. Rivaliserende Joodse families, Russische banken, Amerikaanse politici en geheime diensten die allemaal betrokken zijn bij diverse aanslagen: bij tijd en wijle is het een onoverzichtelijke brij. Het wordt er niet eenvoudiger op als verschillende personages ook nog onder andere namen bekend staan.
Het lezen van Onzichtbare macht vraagt de nodige concentratie van de lezer, maar die wordt daarvoor wel beloond met een boeiend verhaal dat goed in elkaar steekt. De personages hebben te lijden onder de plot. Ze mogen doen wat ze moeten doen om de plot in gang te houden, maar verder is er voor hen geen ruimte voor enige ontwikkeling. In geregeld nonchalante dialoogstijl voeren ze hun act op om daarna weer te verdwijnen en pas terug te komen als de plot dat van hen verlangt.
Enige ruimte voor verbetering is er wel, maar over het algemeen is Onzichtbare macht een veelbelovend debuut. De drie jaar die Flennok eraan gewerkt heeft zijn niet voor niets geweest.