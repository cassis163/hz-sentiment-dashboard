Grootvader Louis van Roosgaarde wordt 90 jaar en dat moet gevierd worden. Kleinzoon Roberto, die tegenwoordig op landgoed De Roosgaarde woont, neemt op zich om deze verjaardag op het landgoed te organiseren. Dat dit heel wat met zich teweeg brengt realiseert Roberto zich op dat moment niet, maar daar komt hij gaande weg achter. En niet alleen hij, maar de hele familie. Immers, vele in het verleden verborgen geheimen komen bovendrijven.

De inhoud van het boek geeft een opsomming van veel personages, die een rol vervullen bij de totstandkoming van het verhaal. In het begin valt het niet mee om alle personages uit elkaar te houden en de verbanden te kunnen volgen. Boven ieder hoofdstuk staat een grappige tekening van de persoon over wie het in dat hoofdstuk over gaat.

Het verhaal over DE 90ste VERJAARDAG VAN LOUIS VAN ROOSGAARDE, geschreven door JAN TERLOUW en zijn dochter SANNE TERLOUW zit briljant in elkaar. Gaande richting het einde, lijkt het verhaal meer te hebben van een thriller dan van een roman. Bijzonder hoe Jan Terlouw en zijn dochter Sanne Terlouw dat voor elkaar hebben gekregen. Alleen dat al verdient vijf sterren.