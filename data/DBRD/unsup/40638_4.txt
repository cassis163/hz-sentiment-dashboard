Het verhaal:
Gordon Harris is de eigenaar van CytoSerum, een toonaangevend bedrijf in het farmamilieu in Londen. Hij is samen met zijn team een bijzonder medicijn op het spoor, waarin zijn dochter Sara en zijn aanstaande schoonzoon Ambrose Garside een sleutelrol vervullen. Het bedrijf is bang voor de concurrentie en bang voor een vijandige overname en Gordon Harris besluit veiligheidsmaatregelen te treffen. Hij neemt twee goed getrainde bodyguards in dienst en hij schaft een gepantserde auto aan. Dit moet hem en zijn familie beschermen tegen mogelijke aanslagen. Toch belandt Sara in handen van twee Tsjetsjeense criminelen en dan breekt de hel voor haar los … echt letterlijk! Zij doet alles, echt alles, om te overleven!

Een andere verhaallijn is het verhaal van een donkere Afrikaanse vrouw, genaamd Nigel. Zij weet al ‘haar’ mannen te verleiden, waarna zij ze op koelbloedige wijze vermoordt zonder sporen achter te laten. Haar opdrachtgever is Duke (Hertog Hemmingway), die vast van plan is CytoSerum over te nemen. Zal zij erin slagen al haar opdrachten te voltooien? En wat beweegt haar zo te handelen en wat is haar echte naam?

Mijn leeservaring:
Philip Le Bon schrijft helder, snel, keihard en angstaanjagend. Ik kon mij van de personages en vooral van hun (onzedelijke) handelingen, die tot in detail worden beschreven, een duidelijke voorstelling maken. Het verhaal is goed doordacht en wordt uiterst gedetailleerd beschreven, soms iets té gedetailleerd vond ik…. brr….ik kreeg er kippenvel van! Had van mij best ietsje minder gemogen. Een voordeel is wel dat de gruwelijke handelingen en uitgebreide beschrijvingen nu zeker wel veel indruk op mij hebben gemaakt en mij altijd zullen bijblijven!
Humoristisch vond ik de verwijzingen naar bekende namen, zoals de honden Boris & Becker, de bodyguard John Grisham, Hannibal en Hemmingway. Grappig vond ik bijvoorbeeld de beschrijving van de vieze gele onderbroek van een bekend merk met bruinzwarte strepen in het kruis.
Het boek leest als een trein, je wilt verder lezen en je wilt weten hoe het afloopt.
Vooral na het lezen van deel II (van de regen in de drop) vroeg ik me af: “Kan het nog erger?” ”Hoe moet dit boek eindigen?”

Helaas eindigt dit boek als een zgn. cliffhanger. Dit vond ik wel jammer. Het boek is eigenlijk niet ‘apart’ als één afgesloten geheel te lezen. Maar zeker ook slim van de auteur want … natuurlijk wil de lezer nu verder lezen in het volgende deel van de serie, getiteld ‘Benissa’!
Ik vond het boek Sara een super spannend boek met zeer heftige en emotionele details, zoals verleiding, pijn, angst, macht en verraad en uitgebreide seksistische handelingen.
Het verhaal is goed doordacht en Philip Le Bon heeft zich goed ingeleefd in alle onderwerpen, zoals de farmaceutica, de veiligheid, de spionage en de hightech.
Voor de fans van echte stoere thrillers én voor mensen met een sterke maag is dit een prachtig boek! Echt een aanrader!
Ik geef het boek 4,5 sterren.