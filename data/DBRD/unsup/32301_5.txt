The Hate U Give
De zestienjarige Starr komt op een feestje in haar zwarte buurt haar jeugdvriend Khalil tegen. Wanneer Khalil Starr naar huis brengt, houdt een politieagent hen aan. Starr weet wat haar vader altijd zegt: ‘Hou je handen zo dat ze ze kunnen zien. Geen onverwachte bewegingen maken. Alleen praten als je iets gevraagd wordt’. Starr hoopt dat iemand dit gesprek ook met Khalil heeft gevoerd. Maar het gaat helemaal mis. Khalil wordt neergeschoten. Hij was ongewapend.
Terwijl Starr rouwt, staat de buurt onder spanning. Het wordt duidelijk dat als Starr vertelt wat er die nacht precies gebeurd is, dat van grote invloed zal zijn. Starr moet zich staande houden, terwijl de media Khalil als een slecht persoon neerzet en het lijkt alsof de politie de waarheid niet wil weten. Starr moet haar eigen verhaal vertellen en haar stem laten horen!
‘Soms doe je niets verkeerd en gaat het toch fout. De sleutel is om altijd het goede te blijven doen.’
The Hate U Give is het mooiste boek wat ik de laatste tijd heb gelezen. Het beschrijft op een realistische en grappige manier hoe jongeren met elkaar praten en met elkaar omgaan. Het belicht racisme, zonder het aan te dikken. De boodschap van de schrijfster is subtiel door het verhaal geweven. En toch kwam de boodschap over, en hoe. Wij ‘blanken’ kunnen wel altijd zeggen dat we anderen begrijpen, dat we het werkelijk snappen. Maar na het lezen van dit boek, zul je begrijpen dat je het niet snapte. Het boek wordt verteld vanuit Starr, een donker meisje en door haar perspectief leer je hoe racisme écht is en hoe dat ervaart wordt door anderen.
Verder vind ik de familie van Starr geweldig. Haar vader is een ex-bendelid, die jongeren helpt om op het goede pad te komen. Haar vader en haar moeder lijken me geweldige ouders, beide met de nodige dosis humor. De manier waarop Starr en haar familie en vrienden met elkaar omgaan is mooi, lief, leuk, grappig, alles wat maar positief is zonder dat het onrealistisch is.
Ik zou ervoor pleiten om dit boek verplichte literatuur op scholen te maken. Het is een grappig en prachtig verhaal, dat je zoveel leert. Iedereen zou dit boek moeten lezen, dat zou de wereld een stukje mooier maken!
‘Wees als rozen die uit het beton groeien.’