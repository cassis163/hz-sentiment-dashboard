De ouders van auteur Antony Penrose waren bevriend met kunstenaar Pablo Picasso. Pablo Picasso is een bekende Spaanse kunstenaar die veel schilderijen, tekeningen en beelden heeft gemaakt. Een groot deel van zijn leven woonde hij in Frankrijk. Door de vriendschap van Antony’s ouders met Picasso, heeft hij hem regelmatig ontmoet. In De jongen die Picasso beet vertelt Antony Penrose aan de hand van foto’s en afbeeldingen van Picasso’s kunst, over zijn persoonlijke ervaringen met Picasso. Op deze manier leer je op een leuke manier meer over Picasso’s leven en de kunst die hij maakte.

De titel van het boek lijkt wat vreemd, maar al lezende wordt de titel verklaard met een grappige anekdote. De jongen die Picasso beet is het persoonlijke verhaal van Antony Penrose, Tony, die Picasso regelmatig ontmoet en hem leert kennen. Door het schrijven van dit boek wil Penrose kinderen laten kennismaken met kunstenaar Picasso. Het was een man die van kinderen hield en graag mooie dingen maakte, zoals schilderijen en beelden die hij van afval maakte. Daarnaast legt de auteur uit hoe sommige van zijn kunstwerken tot stand zijn gekomen. Door de uitleg van Penrose kun je Picasso’s werk leren begrijpen en waarderen.

Het boek heeft een gele kaft en bevat verschillende gekleurde bladzijden. Daarnaast staat het boek boordevol zwart-wit foto’s van Picasso, meestal samen met Tony. Ook staan er veel kunstwerken van Picasso in het boek afgebeeld. De gevarieerde lay out maakt het boek aantrekkelijk om te lezen en door te bladeren. De auteur heeft de tekst geschreven vanuit de jonge jongen die hij destijds was, waardoor de tekst goed begrijpelijk is voor kinderen rond 7-10 jaar.

De jongen die Picasso beet laat door de ogen van Tony zien wie Pablo Picasso was. Het is een waargebeurd verhaal dat ondersteunt wordt door veel foto’s die grotendeels gemaakt zijn door de moeder van Tony, die fotograaf was. Dit boek is voor kinderen een mooie manier om kennis te maken met kunstenaar Picasso en de kunst die hij maakte. Ik geef het boek daarom 4 sterren.

@In de Boekenkast