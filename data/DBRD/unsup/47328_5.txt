Vanaf het eerste boek dat ik te lezen kreeg van Torben Kuhlmann ben ik fan van deze auteur/illustrator.
Torben maakt onvoorstelbaar mooie tekeningen en werkt alles tot in de kleinste puntjes af. Door deze finesse maakt hij ieder prentenboek dan ook tot een waar meesterwerk.

De jeugdboeken in mijn kast mag iedereen lezen maar de boeken van Torben Kuhlmann staan op de bovenste plank zodat kinderhandjes er niet aan kunnen en als ze ze willen lezen, zal ik ze wel zelf vasthouden. Normaal geef ik zelfs mijn kinderboeken weg aan familie of vrienden maar deze koester ik voor mezelf. Oké, genoeg gezeverd…
Met Edison heeft de auteur weer een prachtverhaal over een opmerkelijk man aan het papier toevertrouwd. Weliswaar in het muizenwereldje maar Torben geeft steeds als toemaatje het ware verhaal achter de uitvinder of ontdekkingsreiziger waar het verhaal rond draait.

Edison is een musthave voor zowel meisjes als jongens. Een avonturenverhaal dat menig hart zal beroeren en een spannend verhaal met achterin extra feiten over de uitvinding van de elektrische lamp.

Dit nieuwe kunstwerk van Torben Kuhlmann betovert alle lezers van 6 tot 100+ jaar!