Vanwege de hond is het debuut van Tom Kamlag, een journalist met een lange carrière in omroepland. Het verhaal speelt zich ook af in de wereld van de televisie. Ron Hering doet al jarenlang research voor tv-programmas. Nadat televisiemisdaadverslaggever Hein Niebroek is vermoord, krijgt deze Ron bij toeval de zorg voor de hond van Hein. Dit vormt de aanleiding tot een reeks gebeurtenissen die zijn leven ingrijpend zullen veranderen... Wie heeft Hein Niebroek vermoord, is de prangende vraag? En met welke louche zaakjes hield deze man zich bezig. Ron gaat, samen met zijn buurvrouw en een bevriende politieman, op onderzoek uit.

Vanwege de hond is een titel die de lading dekt. Ron Hering is een sympathieke, wat oudere hoofdpersoon die in afzondering heeft geleefd. Hij had genoeg aan zijn glasverzameling en zijn elpees. Gebeurtenissen uit het verleden hebben hiertoe bijgedragen. Door de noodzakelijke zorg voor de hond ontsluit zich een nieuwe wereld. Hij heeft anderen nodig.

Vanwege de hond is een toegankelijk verhaal dat gemakkelijk leest. Een sympathiek boek van Nederlandse bodem met de Hilversumse omroepwereld als achtergrond. Soms komen namen of personages voorbij die doen denken aan de echte wereld van de media. De hoofdpersoon komt geloofwaardig uit de verf evenals enkele andere karakters. De opbouw van het verhaal is goed en de ontknoping verrast. Daarnaast worden actuele themas binnen onze samenleving aangesneden. Een punt van kritiek vind ik dat er soms iets teveel sprake is van toeval, waardoor bepaalde passages in het verhaal minder geloofwaardig worden. Dat wekt de indruk van iets teveel constructie. 

De balans opmakend vind ik dit een sympathiek en eigentijds boek met aandacht voor de huidige tijdsgeest. En niet te vergeten. Tyke  de hond  speelt een mooie sleutelrol. Laat de hond zijn baasje uit of het baasje de hond?