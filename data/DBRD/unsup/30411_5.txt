Briljant! Met een mindere beoordeling kan eigenlijk niet volstaan worden. Het verhaal dat Chevy Stevens met dit debuut heeft neergezet is, naast dat het heel makkelijk wegleest, een verhaal dat je direct vanaf het begin af aan meesleurt en je pas een groot aantal emoties later weer terug op de grond neerzet.

Het verhaal wordt verteld vanuit de ogen van het 'slachtoffer' Annie O'Sullivan. Ze is makelaar van beroep en na een dag met een 'open huizen route', waar overigens maar mondjesmaat gehoor aan is gegeven, staat zij op het punt haar spullen te gaan pakken en op huis aan te gaan. Tot het moment dat er nog een laatste geinteresseerde zich meldt. Vakvrouw als ze is verzamelt ze haar laatste energie om hem het huis te laten zien. Deze persoon is echter niet op het huis maar op iets heel anders uit. Voor ze het goed en wel doorheeft ligt ze gekneveld achter in een busje en wordt vervoerd naar een afgelegen blokhut ergens in de middle of nowhere. Ze is gegijzeld...

Haar verblijf in deze hut is voor haar verre van comfortabel. Ze moet zich helemaal aanpassen aan de regels van haar ontvoerder en dient deze strak op te volgen want anders... Ze wordt langzaamaan gehersenspoeld en probeert, wellicht tegen beter weten in, van de nood zoveel mogelijk een deugd te maken. Ze blijft zich echter afvragen wat het motief is van deze ontvoering en hoe ze kan ontsnappen uit de handen van deze psychopaat. Een minstens zo prachtig als huiveringwekkend verhaal ontpopt zich. Of ze zich nog weet te bevrijden en wat het uiteindelijke motief is voor deze hele actie, dat laat ik aan jullie over om uit te vinden. Een ding kan ik wel aanraden: lezen!!

Al met al een prachtig verhaal met soms momenten die je naar je strot grijpen maar minstens zo vaak momenten die voor voldoening zorgen. Helaas zorgt het verhaal er wel voor dat je het gevoel krijgt eigenlijk niemand meer te kunnen vertrouwen. Maar toch een geweldig boek, dat met recht beloond moet worden met 5 sterren. Petje af!