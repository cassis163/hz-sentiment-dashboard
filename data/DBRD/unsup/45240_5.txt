De eenvoud van het schrijven brengt de eenvoud van het leven in Afghanistan boeiend tot leven. Maar de eenvoud van het leven verdwijnt als je doordringt in de barbaarse cultuur van Afghanistan. Het raakt je tot diep in je ziel als je leest hoe gewoon het is om jonge meisjes aan oudere mannen uit te huwelijken, hoe idioot het overkomt dat een oudere man die een jong bruidje trouwt dwingt om in een boerka te gaan lopen. Confronterend is het huiselijk geweld tegen de vrouwen, het niet erkennen van een buitenechtelijk kind. Hoe ver staat dat allemaal af van onze westerse beschaving en hoe schokkend is het om dit te lezen!
Maar wat mooi beschrijft Hosseini de ontluikende liefde tussen twee kinderen. In enkele woorden weet hij dit weer te geven. Ook hier laat de eenvoud zijn kracht zien. Niet in overdreven barokke taal voortstuwend van de ene opwinding naar de andere opwinding, maar in eenvoudige taal weergeven hoe Laila en Tariq naar elkaar toegroeien en elkaar beleven.
Onthutsend hoe in enkele woorden of zinnen scenes zijn beschreven, waardoor het rauwe leven rauw op je dak valt. Hosseini schrijft bijvoorbeeld hoe Tariq tegen zijn Laila vertelt dat hij de volgende ochtend gaat vertrekken. Zonder inleidende aankondiging, zonder aanloop. Dit is het, niet anders: ‘Morgen vertrek ik!’
Hoe mooi kun je de dramatiek woorden geven.
Op het moment dat Babi, zijn vrouw en dochter uit Kabul willen gaan vluchten zegt Babi: ‘Ik vind het een rare gedachte dat ik weldra onder de hemel van en andere stad slaap.’
Maar Hosseini beschrijft ook hoe wreed het bestaan in Afghanistan is. Hoe ontwrichtend en desastreus de cultuur is onder de dekmantel van de godsdienst, hoe alles verwoestend oorlog en onderlinge strijd zijn.
Schokkend hoe mannen vrouwen op wrede wijze onderdrukken en mensen leven onder het juk van terreur van de Taliban.

Indrukwekkend, stuitend, verbijsterend.
Het huiselijk geweld komt met mokerslagen binnen.
De Taliban terreur is niet te bevatten.
Dit blijft lang in mijn geheugen.
Zelden een boek gelezen dat zo'n indruk heeft gemaakt!