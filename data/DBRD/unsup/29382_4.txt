Jeanine, Mireille, Florine en Velma zijn al geruime tijd elkaars hartsvriendinnen.

Jeanine heeft alles wat een vrouw zich maar kan wensen. Het ontbreekt haar slechts aan één ding en dat is de liefde. Dit is waar ze naar hunkert en tijdens haar zoektocht naar de ware moet ze keuzes maken. Dit gaat haar niet bepaald gemakkelijk af en ze treft veel emoties en erotiek op haar pad met verassende en intrigerende wendingen. Ze dreigt te vallen in een van de valkuilen die Messaline de Beaumont, de moeder van Florine, voor haar heeft gegraven. Zal Jeanine zich staande weten te houden met de steun van haar vriendinnen, die zo hun eigen problemen hebben en obstakels ondervinden?

De cover straalt precies uit wat het verhaal is en waar Liefde, Lust en andere Ongemakken voor staat.

In het boek laat Erik le Romancier de vier vriendinnen schitteren in hun bijrollen, maar de hoofdrol is weggelegd voor Jeanine. Stuk voor stuk zijn deze vier personages goed uitgewerkt. Je leert hun achtergronden kennen van hoe ze zijn opgegroeid tot aan waar ze nu in het leven staan. Zo wil Jeanine de ware liefde vinden, is Mireille erg onzeker over haar uiterlijk, heeft Florine een onvervulde kinderwens en krijgt Velma te kampen met haar zieke hippiemoeder.

Door de vlotte schrijfstijl en de flinke dosis humor raak je meteen vertrouwd met de levens van deze vier vrouwen, waardoor je direct goed in het verhaal zit. Het mooie is dat hun vriendschap sterk is verwoord.

De titel is suggestief, toch wist de auteur me te verrassen met een bepaalde wending in het verhaal die ik niet zag aankomen.Daardoor kreeg het verhaal wel precies de juiste pit, zodat het niet inzakte. Aan het eind bestaat ruimte voor een vervolg…

"Liefde, Lust en andere Ongemakken” is een roman met leuke humor, waardoor het leest als een trein en achter de humor schuilt ook nog een boodschap.