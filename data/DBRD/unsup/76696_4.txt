Clare Mackintosh heeft 12 jaar bij de politie gewerkt en daarna als freelance journaliste en social media consultant. Nu is ze fulltime schrijfster . Vorig jaar kwam haar debuut Mea Culpa uit en dit was meteen een hit en daarom is het altijd spannend wat het volgende boek doet.
Mea Culpa heb ik niet gelezen, dus ik kan dit boek niet vergelijken met haar vorige boek.
Zoë Walker reist elke dag met de trein en de metro naar haar werk. Ze gaat elke dag op hetzelfde tijdstip en via dezelfde route naar haar werk. Net als zoveel andere mensen. Dit kan blijkbaar erg gevaarlijk zijn…
Op een dag ontdekt ze in de krant een foto van zichzelf bij de seksadvertenties. Hoe komt die foto daar? Er staat een telefoonnummer en een website bij vermeld, maar het nummer werkt niet en de site laat alleen een inlogpagina zien. Zoë ontdekt dat er elke dag een andere foto in de krant verschijnt en dat er zelfs vrouwen zijn die inmiddels vermoord zijn. Zou de plaatser van de foto het ook op haar hebben voorzien? Waarom en wie plaatst die foto’s?
Niemand binnen haar gezin en vriendenkring neemt haar serieus en zeggen zelfs dat ze het niet is op de foto.
De enige die haar wel serieus neemt, is agente Kelly Swift. Zij is echter niet meer actief bij de zedenpolitie en gaat zelf op onderzoek uit. Uiteindelijk lukt het haar om zichzelf naar binnen te werken bij de juiste afdeling en kan zij helpen met het onderzoek.
Het boek is vanuit twee personages geschreven, namelijk vanuit Zoë en Kelly. Tevens af en toe vanuit de dader, maar het grote mysterie is natuurlijk wie dit is.
Het boek houdt je in zijn greep en geeft een beklemmend gevoel. Dit komt met name omdat je je goed kan verplaatsen in Zoë. Iedereen heeft vaste gewoontes, routines en routes. Naarmate het boek vordert, krijg je een beklemmend gevoel en ga je bij iedereen denken of dat de dader zal zijn. Je kan je helemaal indenken dat Zoë zich zo angstig en wanhopig voelt.
Het einde is zeer onverwacht en zie je totaal niet aankomen! Wat een goede plotwending!
Clare Mackintosh is er wat mij betreft in geslaagd om een goede thriller te schrijven die je vanaf het begin vasthoudt en er voor zorgt dat je verder wilt lezen. Je hebt allerlei scenario’s in je hoofd, maar ze weet je volkomen te verrassen!