De cover van Achter je past weliswaar goed in het rijtje eerdere boeken van Gardner, maar oogt toch niet echt opvallend. Voor de fervente lezers van Lisa Gardner zal het boek wel direct herkenning oproepen. De proloog waar Achter je mee start trekt je gelijk het verhaal in, de toon is direct gezet. Gardner maakt gebruikt van wisselingen in vertelperspectief, waarbij een deel van het plot vertelt wordt door Sharlah, de 13jarige pleegdochter van Quincy & Rainie. Dit duo is 8 jaar uit beeld geweest, maar op verzoek van haar lezers haalde Gardner ze weer terug. De profilers zijn 8 jaar ouder, hebben hun rugzak met levenservaring verder gevuld en zijn bezig met de adoptieprocedure. Hun pleegdochter draagt ook een rugzak met zich mee; haar hechtingsproblematiek en de tijd die ze bij opvanggezinnen door heeft gebracht hebben haar gevormd tot een zelfstandige, onafhankelijke meid die haar eigen pad trekt, ook als dat grote risico's met zich meebrengt. Het plot van Achter je zit goed in elkaar en Gardner weet lange tijd de lezer in onzekerheid te houden over hoe één en ander in elkaar steekt. Toch zijn er ook enkele minpuntjes te melden zoals dat Sharlah niet overkomt als 13jarige en de uiteindelijke climax deels als een konijn uit de hoed lijkt te verschijnen. Met een prettige schrijfstijl, spannende cliffhanger en goed uitgediepte personages, respect voor de wijze waarop Gardner hechtingsproblematiek uitwerkt, is Achter je wederom een thriller om te verslinden.