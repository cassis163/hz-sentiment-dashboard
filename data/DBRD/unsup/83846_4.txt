Ooit was Tobela een huurmoordenaar voor de regering maar dat leven heeft hij de rug toegekeerd voor een fijn gezinsleven met zijn vriendin en haar zoon.

Hieraan komt abrupt een einde wanneer een schim uit het verleden zich meldt in de vorm van de dochter van zijn vroegere vriend die hem vraagt haar vader te helpen, die wordt vastgehouden omdat hij gegevens zou hebben die hij niet vrij wil geven. Vanwege een oude belofte ziet Tobela zich genoodzaakt om op haar verzoek in te gaan. Tobela moet binnen 72 uur een pakketje ergens naartoe brengen en kiest hiervoor een motor als vervoermiddel.

Het lijkt niet al te ingewikkeld te zijn en Tobela verwacht dan ook in twee dagen heen en weer te kunnen. Al snel blijkt het zo simpel niet te zijn en raakt hij betrokken in zaken waarbij hij niet betrokken wil zijn. Wat hem op de been houdt is het feit dat zijn vriendin en haar zoon thuis op hem wachten...

Door zijn recentere boeken heb ik Deon Meyer leren kennen en was ik direct een grote fan. Nu lees ik ook zijn oudere werk, en ook dit boek is indrukwekkend goed geschreven. Het is prettig leesbaar, spannend, en het verhaal zit gewoon goed in elkaar. Het voelde bijna alsof ik zelf achterop die motor zat.