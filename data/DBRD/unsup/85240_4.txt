De Britse auteur en acteur Terry Deary begon op zijn dertiende met schrijven, zo’n twintig jaar later ontdekte hij dat hij hiervoor betaald kon krijgen. De tijd die Deary besteedt aan het schrijven van een boek is afhankelijk van het onderzoek dat hij ervoor moet doen, maar varieert naar eigen zeggen van zes uur tot zes weken. Hij schreef onder andere de bestseller kinderboekenserie Horrible Histories, wetenschappelijke kinderboeken over tal van onderwerpen zoals het menselijk lichaam of belangrijke geschiedkundige onderwerpen. Deze boeken vormen de basis voor één van de vele Tv-series, waar Deary als auteur een actieve rol in heeft.
Veertig jaar na het verschijnen van zijn eerste kinderboek, komt Deary met een nieuw jeugdboek en zijn driehonderdste (!) boek wereldwijd. The Silver Hand neemt ons mee naar de laatste acht maanden van WOI in het Noord-Franse dorpje Bray, dat dan weer door de Duitsers, dan weer door de Britten werd ingenomen.
Aimee komt er achter dat haar moeder spioneert voor de Britten en besluit om haar te helpen. Wanneer ze het gesprek van een Duitse spion in het Britse kamp opvangt en de spion ‘The Silver Hand’ daar achter komt is ze haar leven niet zeker. De Duitse Marius verpleegt de Duitse gewonden. Wanneer hij zelf ziek wordt en niet mee kan als de Duitsers Bray verlaten, schiet Aimee te hulp en verstopt hem op de zolder van een schuur. Wanneer The Silver Hand er achter komt dat hij Duits is, wordt hij beschuldigd van spionage. Er zit niets anders op dan zijn executie in scène te zetten en samen de tocht te maken naar het Duitse kamp, om Marius zijn leven te redden. Tijdens hun tocht lopen ze doorlopend gevaar. The Silver Hand zit hun op de hielen. Er hangen posters waarop Marius en Aimee gezocht worden vanwege spionage. Wie is die in het zwart geklede man die hun volgt tijdens hun tocht? En wie kunnen ze nog vertrouwen?
Met The Silver Hand geeft Deary een unieke kijk in WOI, wat een ondergeschoven kindje lijkt ten opzichte van verhalen over WOII. Aimee is een bijzonder personage met een duidelijk doel voor ogen en een flinke dosis doorzettingsvermogen. In haar vastberadenheid om Marius te helpen maakt de lezer kennis met een krachtige, jonge dame in een soort van heldenrol. Waar Aimee en Marius eigenlijk als vijanden tegenover elkaar zouden moeten staan, leren we de kracht van vriendschap en liefde kennen.
‘We are,’ Aimee said. ‘But you are a good enemy to have. You went to war and hurt no one. You saved a hundred lives with your medicines.’ ‘And you hate me still?’ ‘Of course. Until the war ends. I hate you Marius Furst,’ she tried to say but the last words were lost as she choked back tears.
The Silver Hand is met zijn duidelijke en concrete schrijfstijl zonder twijfel een jeugdboek. Van daaruit is waarschijnlijk ook te verklaren dat er relatief veel verklapt wordt over het verhaal in het begin en er voor de lezer weinig te onderzoeken valt. Ondanks het wat voorspelbare karakter van het boek, levert het – zeker voor de jeugdige lezer – genoeg spanning op. Mede dankzij de belangrijke gebeurtenissen en elementen van actie die zich in hoog tempo opvolgen.
De krachtige personages Aimee en Marius die op een prachtige, beeldende manier zijn neergezet zorgen er voor dat je als lezer deel bent van hun tocht en de daarbij naar voren komende emoties en avonturen. Zullen ze er in slagen hun tocht te voltooien? Zo ja, op welke manier? Hoe zal dit de bijzondere band tussen Aimee en Marius beïnvloeden? Elementen in dit bijzondere, originele verhaal die er voor zorgen dat je als lezer gewoon niet anders kunt dan verder lezen.