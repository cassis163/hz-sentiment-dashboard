Dit is het vierde deel uit de Bennie Griessel serie. Toch wel een apart personage, een briljant rechercheur maar zijn privé problemen spelen hem serieus parten.
Cobra is een heel erg spannend boek. Veel actie maar met een heel erg goede plot. Afwisselend hebben we twee verhaallijnen. Bennie Griessel die de moorden in het gastenverblijf op zijn bord krijgt en dan is er nog het wedervaren van een pickpocket, Tyrone Kleinbooi en zijn zus. Op een gegeven moment is er uiteraard een link tussen deze verhalen, verrassend en origineel gevonden deze schakel. En het wordt van dan af super spannend. Je sluit trouwens Tyrone en zijn 'sussie' onmiddellijk in je hart.
De privéproblemen van Bennie blijven redelijk beperkt in dit boek en gelukkig maar, ze hebben totaal geen meerwaarde voor het verhaal. Het had zelfs gerust nog wat minder gekund.
Tyrone mag dan wel een zakkenroller zijn, hij heeft een deductie vermogen om U tegen te zeggen. Het was een plezier om te lezen hoe hij alles plant en zich weet te redden. Dit was zo boeiend als het onderzoek naar de moorden zelf.
Veel actie en een mooi onderzoek, Cobra staat garant voor een heel veel spanning en leesplezier. Een actiethriller zoals het hoort.