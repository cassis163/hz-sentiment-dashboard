integere schrijfstijl,De zachte tred van de waanzin is Polina Dasjkovas eerste boek dat in het Nederlands is vertaald. Dasjkova is een van Ruslands succesvolste thrillerauteurs en haar boeken behalen daar miljoenenoplagen. Gelukkig begint ze ook internationaal door te breken en kunnen we Nederland nu ook van haar werk genieten. Liefhebbers van spannende en mooie literaire verhalen kunnen hun hart ophalen want deze dame kan schrijven!

De zachte tred van de waanzin speelt zich af in het na-communistische tijdperk. De strenge communistische hand is vervangen voor corruptie en zucht naar macht en geld. In dit decor ontvouwt zich het verhaal van Lena Poljanskaja, journalist en vertaalster voor het tijdschrift Smart. Zij woont samen met haar man en dochtertje in Moskou. Haar leven lijkt op rolletjes te lopen totdat een oude jeugdvriend Mitja zelfmoord pleegt. Al snel ontdekt Lena dat er een luchtje aan de zaak zit en dat Mitja misschien wel vermoord is. Snel na deze ontdekking krijgt ze een vreemd bezoekje en ontsnapt ze samen met haar dochtertje ternauwernood aan een aanslag. Op dat moment is Lena vastbesloten om de waarheid te achterhalen. Haar speurtocht leidt uiteindelijk naar Siberië waar ze veertien jaar geleden samen met Mitja en zijn zus heeft rondgereisd als vertegenwoordigers van een grote jongerenkrant. Al snel lijkt een persoon die hen toen begeleidde direct of indirect iets te maken te hebben met de dood van Mitja. Zijn naam is Venja Volkov en hij is inmiddels uitgegroeid tot de succesvolste platenbaas van Rusland. Samen met zijn vrouw Regina leidt hij zijn miljoenenimperium met verve. 14 jaar geleden woonde Venja nog in Siberië in het plaatsje Tobolsk waar toen ook een aantal jonge meisjes vermoord en verkracht werd. De vermoedelijke dader is veroordeeld en ter dood gebracht, maar er zijn mensen die geloven dat de verkeerde is gestraft. Steeds als iemand de zaak aan een heronderzoek onderwerpt, vallen er doden. Het lijkt er op dat een machtig iemand koste wat kost wil voorkomen dat de waarheid boven tafel komt

De zachte tred van de waanzin is een prachtig verhaal over liefde en haat, waanzin en geslepenheid, gemiste kansen, dood en verderf. De titel van het boek is erg mooi en treffend gekozen (of vertaald). Dasjkovas vlotte poëtische schrijfstijl loodst je op een heerlijke manier door het boek. Het verhaal is intrigerend en meeslepend geschreven. Een duidelijk verschil met de meeste Amerikaanse thrillers is het gebrek aan stoer taalgebruik en protserige scènes. Een overeenkomst met Amerikaanse verhalen is er echter ook. In Rusland kunnen geld en macht mensen ook tot het uiterste drijven en doen zij alles om hun verworvenheden te beschermen.

De zachte tred van de waanzin is een puur verhaal dat zijn kracht ontleent aan de subtiele, integere schrijfstijl. Geen brute gedetailleerde beschrijvingen van moorden, maar een kijkje in de menselijke psyche die de waanzin nabij is. Ondanks het gebrek aan knallende scènes is het boek toch spannend en kun je het niet wegleggen. De terugblikken naar de tijd van het communisme zijn interessant en beklemmend en geven het boek nog wat meer diepgang. Er is maar één conclusie mogelijk: iedereen die houdt van spannende boeken, maar ook een mooi verhaal niet schuwt moet dit boek absoluut lezen.