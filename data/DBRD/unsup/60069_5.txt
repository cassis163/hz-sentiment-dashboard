Ik had nog niks van Anya Niewierra gelezen. Dus dit was voor mij een hele nieuwe schrijver. Ik las waar het boek over ging en dit sprak me heel erg aan. Toen ik ook nog las, dat Anya Niewierra oorspronkelijk uit Kerkrade komt, wist ik dat ik deze schrijver moest leren kennen. Ik woon zelf ook in Kerkrade dus een plaatselijke schrijver heeft toch altijd iets extra’s vind ik.

De cover van het boek spreekt mij persoonlijk niet zo aan. Het heeft een gelige kaft. In de letters van “Het dossier” zie je 2 ogen. Dit valt echter pas op als je het boek beter bekijkt. Ook staat er de tekst “Stasi * Klassifiziert op. Hierdoor wordt al meteen duidelijk dat het over iets van de DDR gaat. Ook als je nog niet weet waar het boek over gaat.

Ik begon erg enthousiast in het boek te lezen. En de spanning heeft je meteen te pakken. Het boek begint op 18 april 2014 als Josta Bresse, geboren als Josta Wolf wakker wordt en een litteken op haar onderbuik ontdekt. Ze merkt dat ze een dag of 10 uit haar geheugen mist. Het dringt langzaam tot haar door dat er iets vreselijks is gebeurd. Als ze aangifte gaat doen, ontstaan er nieuwe problemen over haar identiteit.

Josta heeft, na het overlijden van haar man David, weinig contacten, echter wel een goede band met haar buurvrouw Eva Hermans. Dit is de enige persoon met wie ze dingen deelt. Na een aantal gewelddadige incidenten staat haar wereld op de kop en Josta vermoedt dat dit terug te voeren is na haar tijd in de DDR, toen ze voor de overheid kunstwerken vervalste. Ze besluit dan ook het heft in eigen hand te nemen en reist af naar Oost-Berlijn. Waar ze samen met o.a. de journalist Tom Adler op onderzoek gaat en veel informatie over haar verleden boven water krijgt. Vooral ook over de tijd dat ze Echter ook hier is het gevaar nog niet geweken.

Het verhaal houdt je meteen in zijn greep. De hoofdstukken vanuit Josta worden afgewisseld door schuingedrukte hoofdstukken die aan Emma gericht zijn en waarbij in eerste instantie nog niet duidelijk is, wie de verteller is, echter dit wordt naar mate het boek vordert duidelijker.
Door de korte hoofdstukken en de bondige schrijfstijl van Anya Niewierra word je echt het verhaal ingezogen. Ze weet de heftige stukken goed te beschrijven zonder al te gedetailleerd te worden. Echter andere zaken, zoals de kennis van een kunstenaar weet ze goed te beschrijven waardoor dit erg geloofwaardig overkomt.

Dit boek is echt een thriller van een wereldformaat. Ik denk wel dat sommige wel wat problemen zouden kunnen krijgen met de Duitse woorden die regelmatig voorbij komen, al is het verhaal, denk ik, heel goed te volgen zonder deze Duitse woordkennis. Ik heb in ieder geval weer een favoriete schrijver erbij. En ik ga ook snel haar boek Vrij uitzicht lezen.

Dit boek krijgt een dikke 5 van de 5 sterren.