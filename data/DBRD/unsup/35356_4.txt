Een meeslepend boek, dat de lezer meeneemt naar het vrije Libië in de jaren zestig en het bureaucratische Italië van de jaren tachtig.

Het boek, dat zelfstandig te lezen is, is het tweede deel van een trilogie, geschreven door Roberto Costantini en een vervolg op het boek "Jij bent het Kwaad".

Aan de hand van de hoofdpersoon, Michele Balistreri, een kleinzoon van een Italiaanse kolonist, die na de dekolonisatie in Libië is blijven wonen, wordt de complexe geschiedenis van het land verteld:  de Italianen, die het land hebben gekoloniseerd en weer verloren, zijn nog steeds  verdeeld tussen de aanhangers van het fascisme en de partizanen.  De Amerikanen zien hun kans door de grote olievondsten in het land, en de oorspronkelijke Arabische bevolking zijn nog onderdanig, maar worden zelfbewuster.

Michele  is bevriend met zijn neef Nico en de broers Ahmed en Karim.  Het viertal probeert geld te verdienen met legale en illegale praktijken, in zowel Egypte als Libië.

Dan wordt Nadia, de zus van Ahmed en Karim, vermoord gevonden. Als een verdachte  met doorgesneden polsen in zijn cel wordt gevonden wordt de moord als opgelost beschouwd.

De onvrede in Libië wordt steeds groter. Met hulp van de Arabieren en de Italianen pleegt Muammar Al Khadaffi  een staatsgreep die een eind maakt aan het regime van koning Idris.

Na de staatsgreep  verlaten steeds meer Italianen Libië, de moeder en opa van Michele overlijden. Door verraad wordt Michele gedwongen Libië te verlaten.

Na een studie in Italië wordt hij commissaris van politie in een rustige wijk van Rome, waar hij de tijd doorbrengt met veel eten, veel seks en pokeren. Als de Argentijnse Anita Messi wordt vermoord heeft hij aanvankelijk niet veel zin om deze moord op te lossen, maar als er overeenkomsten lijken te zijn met de moord op Nadia wil hij de onderste steen boven krijgen. In de speurtocht naar de dader wordt Michele geconfronteerd met zijn Libische verleden.

Het boek is erg prettig geschreven, en valt eigenlijk in twee delen uiteen. Het eerste deel geeft vooral een goed tijdbeeld van het Libië in de jaren zestig. Het tweede deel geeft de spannende speurtocht weer van Michele naar de moordenaar.

Hoewel hier en daar het boek zeer expliciet is wat betreft geweld en seks, is het boek een aanrader. Ik ga dan ook zeker het eerste deel van de trilogie lezen, en het nog niet verschenen derde deel.