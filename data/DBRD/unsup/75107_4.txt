Iris en Roy Johansen zijn bekende auteurs in Amerika. Beiden hebben diverse boeken op hun naam staan. Moeder en zoon werken ook samen aan projecten. En dat ze goed samen kunnen schrijven blijkt na het lezen van De opdracht.
Hannah Bryson is een getalenteerde scheepvaartontwerpster. Samen met haar broer Conner werkt ze aan een grote opdracht voor een scheepvaartmuseum. Ze moeten controleren of een oud-Russische duikboot, Bliksemflits, veilig genoeg is om tentoongesteld te worden. Bliksemflits is een prachtige duikboot en zowel Hannah als Conner zijn onder de indruk. Maar dan wordt Conner tijdens hun opdracht vermoord. Net na de ontdekking van een stel mysterieuze platen met cryptische codes. Hun bijzondere vondsten op de Bliksemflits hebben de aandacht getrokken van zeer gevaarlijke personen. Wanneer Hannah er achter komt dat hun opdrachtgever van tevoren wist dat zij en Conner gevaar liepen, zet ze alles op het spel om de moordenaars van haar broer te vinden. Ze wordt hierbij geholpen door Kirov een oud-bemanningslid van de Bliksemflits. Hij heeft zo zijn eigen redenen om dezelfde gevaarlijke mannen te vinden naar wie ook Hannah op zoek is. Kirov vertelt Hannah wie achter de moord zit en samen besluiten ze wraak te nemen. Ze krijgen al vanaf het begin met verschillende organisaties te maken. Van de CIA tot de meer gevaarlijk Russische organisatie. Iedereen lijkt achter het geheim van de mysterieuze platen te zitten.
Er spelen zich in de eerste hoofdstukken van De opdracht te snel en te veel gebeurtenissen af die de geloofwaardigheid van deze gebeurtenissen doen afnemen. Het is daarom in het begin een beetje moeilijk om echt in het verhaal te komen. Maar gelukkig zorgen de auteurs na deze hoofdstukken snel voor meer evenwicht in hun verhaal. De opdracht ontpopt zich dan tot een opwindend verhaal vol actie. Wie had gedacht dat de wereld van duikboten zo interessant kon zijn? De vlotheid waarmee de auteurs lezers door het verhaal leiden en de combinatie van de scheepvaartwereld met Amerikaanse en Russische organisaties, oude mythen over geschonken schepen en verloren schatten zorgen voor een intrigerende plot. Kirov en Hannah vormen bovendien een uniek paar en het kan niet anders dan dat de twee iets voor elkaar beginnen te voelen. Hun romantische aantrekkingskracht voor elkaar is eigenlijk een cliché en voorspelbaar maar dit maakt de plot er niet minder goed op. Het was twijfelen tussen drie sterren of vier sterren maar het verhaal verdient toch wel vier sterren. De Johansens hebben met De opdracht namelijk knap werk afgeleverd.