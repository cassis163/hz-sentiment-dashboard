Judith Visser heeft de afgelopen jaren naam gemaakt in de boekenwereld met haar eerste roman en de daaropvolgende thrillers. Ze schuwt het maken van uitstapjes naar een ander genre niet. Dat Visser veel in haar mars heeft, bewijst ze wederom met de jeugdthriller Hasta la vista. Iedereen die nog op zoek is naar een leuk en spannend vakantieboek kan stoppen met zoeken!
De zomervakantie is weer aangebroken. Milla wil graag met vriendinnen op vakantie naar het buitenland, maar haar ouders geven haar daar nog geen toestemming voor. In plaats daarvan moet Milla met haar ouders mee naar Menorca. Gelukkig mag ze wel haar beste vriendin uit Engeland, Claire, meenemen. De meiden genieten de eerste dagen van het strand, maar vinden de rust ook wat saai. Als ze de knappe negentienjarige Max ontmoeten is er van verveling geen sprake meer. Claire is in één oogopslag verliefd en wil samen met Milla gaan feesten met Max en zijn vrienden. Dan gebeuren er gruwelijke dingen waardoor de vakantie in één klap een nachtmerrie wordt. Terug in Nederland krijgt de vakantie een verschrikkelijke nasleep.
Hasta la vista heeft een smalle plot, maar dat is helemaal niet erg. Visser schrijft namelijk heel duidelijk, niet te ingewikkeld, maar wel heel bondig en boeiend. De problemen van Milla en Claire zijn helemaal van deze tijd en zouden elk zestienjarig meisje kunnen overkomen. Dat maakt het verhaal heel geloofwaardig. Meerdere keren wordt de lezer enorm verrast door plotselinge wendingen in het verhaal, waarbij de situatie 180 graden omdraait. De flashbacks aan het begin van het boek maken de lezer nieuwsgierig en zijn ook verrassend. Bovenal is Hasta la vista spannend. Zo spannend dat je het boek in één keer uit wil lezen.
Neem deze zomer naar het strand ook een zonnebril mee als je Hasta la vista gaat lezen. Die kan van pas komen bij het verbergen van je vochtige ogen. Het verhaal is namelijk niet alleen spannend, maar ook vrolijk en verdrietig. Na het omslaan van de laatste pagina van het verhaal is het eerste wat je je afvraagt: wanneer komt er een vervolg? Gelukkig kondigt Visser direct aan het eind van het boek aan dat er een tweede deel komt, het verhaal van Milla smaakt namelijk naar meer!