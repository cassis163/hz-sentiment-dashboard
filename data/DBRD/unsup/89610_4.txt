Vis op vrijdag
meestal serieus, altijd met een glimlach

De titel verwijst naar een van de columns in deze bundel. De cover laat een goudvis zien en is een verwijzing naar de titel van een van de columns. Waarom doet die goudvis zo, zul je misschien denken. Lees de column en neem de tips ter harte indien van toepassing. Het uit de kom springen kan ook verwijzen naar het leven willen bekijken vanuit een ander perspectief.
Genoeg over de titel en de cover. Nu meer over de inhoud van 'Vis op vrijdag'.

De bundel met columns over de ervaringen van wat de auteur op zijn levenspad tegengekomen is, zou verplicht moeten liggen in iedere wachtkamer van de huisarts, psycholoog en psychiater.
Deze ervaringen zijn zo herkenbaar dat je vaak zult denken; 'dat had ik ook, toen!', of
'dat is raar, ik dacht dat alleen ikzelf er zo over dacht!' en dat gegeven alleen al zorgt voor een gevoel van rust tijdens het lezen.

De serieuze thema's worden vaak afgewisseld met thema's die je laten grinniken tijdens het lezen. Onderwerpen die de auteur in zijn leven ervaren heeft zoals Carnaval, verjaardagen en andere luchtige onderwerpen worden ook besproken in de heel gemakkelijk leesbare columns.
'Dat slechte geheugen heeft trouwens wel z'n voordeel met Pasen. Je kunt de paaseieren verstoppen en ze daarna zelf gaan zoeken. Op z'n Cruijffiaans: dus ieder nadeel heb zo toch z'n voordeel.'

Het leren omgaan met de beperkingen die er voor hem zijn;
'Natuurlijk, mijn depressieve perioden zal ik altijd wel blijven houden. Leuk is anders, maar het kan vele malen erger. Ik hoef mij niet meer zo nodig te vergelijken met anderen. Doe ik dat toch dan voel ik me gelukkig.'

'Levensmonumentjes' vond ik een van de toppers in deze bundel. De donkere periodes in zijn leven die als zwarte bladzijden omgeslagen kunnen worden en wat meteen de reden was dat hij nu anderen kan helpen door het schrijven van zijn ervaringen. Helemaal top!
Ook bedacht ik dat we vroeger in ons dorp met de kermis een kraam hadden van 'Herwonnen Levenskracht' waar we lootjes konden kopen voor de meest uiteenlopende prijsjes. Dat lijkt wel een beetje op 'een zoektocht naar een nieuwe toekomst' waarover de auteur in deze column spreekt. Je weet in het echte leven ook niet wat je krijgt voor het zover is.

Deze bundel met ernstige maar toch frisse columns leg ik ergens waar ik hem weet te vinden voor de momenten waarop ik hem nodig heb.
Je kunt steeds een paar columns lezen of in één keer helemaal zoals ik gedaan heb. Absoluut een aanrader!