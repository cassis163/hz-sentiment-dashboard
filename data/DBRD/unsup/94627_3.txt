De proloog begint zeer liefdevol met een klein meisje in een mooie jurk, die achter het huis van haar oma door de modder naar een kat toesloop. Aan het einde van die proloog huilt mijn vaderhart, mijn grootvaderhart.
Besmet is het thrillerdebuut van de Zweed Dan T. Sehlberg, een IT-specialist met kennis van de mediawereld. Voor een digibeet is dit boek mogelijk toch te zware kost, want enige kennis is toch wel vereist. Het is het eerste boek van een tweeluik en wordt gevolgd door Antivirus, ook weer met Eric Söderqvist in de hoofdrol.
Besmet is door de auteur in drie grote hoofdstukken verdeeld. In deel 1 zapt Sehlberg langs een groot aantal plaatsen en staten, terwijl de ene na de andere persoon aan de lezer wordt gepresenteerd. En soms ook weer meteen mag worden vergeten omdat die persoon het einde niet altijd. Mede door de ietwat rimpelige aanloop wordt de spanning opgebouwd.
Sehlberg weet een computervirus te linken aan een biologisch virus en de hoofdpersoon Söderqvist begeeft zich in kringen van geheime diensten en terroristen om een antivirus te vinden om zo zijn besmette echtgenote van de dood te redden.
Dat die redding er komt is zeker geen verrassing en de epiloog had wat mij betreft helemaal weggelaten mogen worden. Waarom er toch nog een tweede deel is geschreven? Omdat een sluimerend virus nu eenmaal de zwakste plekken weet te bereiken om toe te slaan. En liefhebbers van spanning altijd weer op zoek gaan naar een oplossing voor hun besmetting.