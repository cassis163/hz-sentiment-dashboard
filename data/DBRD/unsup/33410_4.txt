Zo op het oog is ze een gewoon schoolmeisje dat nog thuis woont met haar ouders en twee broertjes maar na schooltijd transformeert Eliza Mirk online in een totaal andere persoonlijkheid: LadyAstronomia. Ze heeft de webcomic ‘Monsterzee’ bedacht en deze is ongekend populair. Eliza is geïnspireerd door haar liefde voor sterrenkunde en in combinatie met haar levendige fantasie heeft ze een andere wereld gecreëerd. De personages Amity en Damien en de zogenaamde Nocturnianen zijn niet meer weg te denken in de levens van vele volgers over de hele wereld. Niemand weet wie er achter het pseudoniem schuilgaat. Zelfs thuis hebben ze geen idee.

LadyAstronomia legt in ‘Monsterzee’ verbindingen tussen het dagelijks leven en fantasie. Daarmee spreekt ze een groot publiek aan, ze is wereldberoemd. Dit terwijl Eliza overdag een teruggetrokken leven leidt op school en geen aansluiting vindt bij leeftijdgenoten. Er is een beroemdheid onder hen waarvan niemand weet heeft. En dat laatste wil Eliza heel graag zo houden. Anonimiteit is heilig voor haar.

Eliza heeft een hekel aan school. Wanneer ze Wallace leert kennen is school ineens een stuk minder erg. Hij is oprecht in haar geïnteresseerd en blijkt een enorm groot fan van ‘Monsterzee’. Hij schrijft zelfs fanatiek fanfictie, niets wetende van Eliza’s dubbelleven. Maanden gaan voorbij en de twee groeien steeds meer naar elkaar toe. Het geheim dat Eliza met zich meedraagt gaat steeds zwaarder wegen. Want wat gebeurt er met hen wanneer ze Wallace vertelt wie zij is?

Zoek me tussen de sterren is een actuele en vlot geschreven Young Adult. Alles wat jongeren vandaag de dag aan social media meemaken is in dit boek verwerkt. Daardoor doet het erg realistisch aan. Dit komt ook door het taalgebruik, de manier van communiceren, het denken en hun belevenissen. De auteur behandelt zaken die bij de leeftijd horen en het internet speelt daarin een grote rol. Om wat feeling te krijgen met ‘Monsterzee’ is er bij elk nieuw hoofdstuk een pagina van de webcomic verwerkt. Hierdoor komt het getekende leven uit ‘Monsterzee’ wat meer tot leven. Maar wat is het jammer dat de letters zo ontzettend klein zijn! Hierdoor is ook niet te beoordelen of deze passages aansluiten op wat op dat moment in het boek wordt verteld. Heeft het te maken met wat Eliza en Wallace doormaken?

Cruciaal in het verhaal staat het geheim van Eliza, ze gaat echt heel ver om dat zo te houden. Zelfs de mensen die heel dichtbij haar staan weten van niets. Gezien haar karakter lijkt dat ook niet zo raar, haar ouders hebben min of meer geaccepteerd dat hun introverte dochter een ‘nerd’ is en ze zijn dan ook zeer in hun nopjes met de vriendschap die Eliza met Wallace heeft. Ze hebben niets in de gaten van de inwendige strijd die hun dochter voert. Die onwetendheid, het niet écht kennen van hun dochter is meteen een valkuil. Wanneer goede bedoelingen uiteindelijk zorgen voor een ongemakkelijke situatie is het tijd om de spiegel eens goed voor te houden. Voor alle partijen.

Zoek me tussen de sterren leest vlot, je hebt het zo uit. De auteur beschikt over een fijne schrijfstijl en dit verhaal zal vele lezers aanspreken, jong en oud. Vooral ook omdat men tegenwoordig veel tijd online doorbrengt zal er sprake kunnen zijn van herkenning. De auteur belicht ook de moeilijkheden op die leeftijd zoals de kloof tussen jongvolwassenen en hun ouders, het verschil in interesses (vooral het online gebeuren) en de druk waaronder jongeren gebukt gaan. Depressie ligt op de loer en is een zwaar onderschat probleem. Dat was subtiel maar duidelijk aanwezig. Het verhaal klopt, de details en het oog voor sfeer zijn goed weergegeven. Een lekker boek met een boodschap op een originele manier gebracht, een keer wat anders. Leuk! 3,5 sterren