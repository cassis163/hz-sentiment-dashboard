Annet de Jong debuteerde in mei 2008 met haar boek Vuurkoraal. Ze werkt als journaliste en ze studeerde Engelse taal- en letterkunde in Leiden. In Newcastle volgde ze een cursus crime fiction waarna ze de Postacademische Dagblad Opleiding Journalistiek aan de Erasmus Universiteit Rotterdam voltooide. Genoeg reden voor Annet de Jong om haar debuut uit te brengen.
In dit boek maken we kennis met Merel Hoogstraten. Merel is voor haar eindexamen geslaagd en wordt door haar ouders getrakteerd op een prachtige vakantie naar Curaçao met drie van haar vriendinnen. Ze krijgen veel vrijheid en hebben met zijn vieren een apart huisje. Ze besluiten een duikcursus te gaan volgen om zo extra te genieten van de zonnige vakantie. Het noodlot slaat echter toe en Merel is van een op de andere dag spoorloos.
De ouders van Merel schakelen de hulp in van Dana Winter, journaliste van het Nederlandse dagblad Amigoe. Wanneer Dana begrijpt dat de politie nog niets wil doen omdat het wel vaker voorkomt dat iemand een dag wegblijft, stelt zij haar eigen onderzoek in.
Dana weet snel achter feiten te komen die de politie nog niet heeft ontdekt. Algauw wordt ontdekt dat er toch iets heel anders is gebeurd dan iedereen denkt.
Eenieder die dit boek leest zal op z'n minst een paar keer denken aan Natalee Holloway en Joran van der Sloot. Er zijn namelijk veel overeenkomsten met deze zaak. Een meisje verdwijnt, een van oorsprong Nederlandse jongen wordt verdacht en de ouders van Merel ondernemen soortgelijke stappen als in de Holloway-zaak.
Sommigen zullen zich hieraan storen maar ikzelf deed dit niet. Het boek loopt namelijk op een heel andere manier ten einde.
Vuurkoraal is een makkelijk leesbaar verhaal dankzij de sterke dialogen en spanningsbogen.
Lezers die nog geen beeld en geluid hadden bij Curaçao zullen na het lezen een kleine ervaring rijker zijn. Annet de Jong weet namelijk het eiland zeer gedetailleerd te omschrijven.
Tegen het einde van het verhaal kom je langzaamaan tot de conclusie dat de plot anders gaat aflopen dan je had verwacht. Dit was een zeer welkome verrassing.