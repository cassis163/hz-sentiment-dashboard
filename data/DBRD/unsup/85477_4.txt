Een heel sobere, spartaanse cover en een verzegeld hoofdstuk doen dit boek opvallen. Het boek situeert zich in de Koude Oorlog, een tijd van spionnen en verscheurde families. Het hoofdpersonage, Maxim Boelgakov, is een vervalser en een schaker en hij wordt ontvoerd door de Franse geheime dienst. In Frankrijk leert hij zijn grote liefde kennen, Marguerite. Door omstandigheden worden de twee geliefden van elkaar gescheiden maar Maxim zal 'zijn' Marguerite nooit vergeten. Jaren later, na de val van de Muur, besluiten ze samen te vluchten naar IJsland, maar dan loopt het mis. Het boek bevat een zeer goedgevonden puzzel die je als lezer zelf kan oplossen (of gewoon negeren), wat ik een leuke extra vond. Echt de moeite, ook al vond ik dat het hoofdpersonage gerust wat meer mocht worden uitgewerkt.