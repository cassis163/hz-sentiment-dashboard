Voor uitgeverij LetterRijn mocht ik Mus lezen, een Young Adult van de Vlaamse schrijver Kristof Desmet.

Mus (*****)

Korte Inhoud
Mus baalt als een stekker wanneer haar vader er met een jongere vrouw vandoor gaat. Als haar moeder, een lerares, een relatie met een collega begint, staat haar wereld helemaal op zijn kop. Vooral omdat De Kwal één van de meest vervelende leerkrachten van de school is. Samen met haar broer, Brix, probeert ze haar moeder op andere gedachten te brengen en de relatie te boycotten. Maar heiligt het doel alle middelen?

Mus
De tiener Merel, voor haar vrienden Mus, probeert om te gaan met het feit dat haar vader haar moeder, en daarmee hun gezin, heeft verlaten voor een jongere vrouw. Dat feit op zich is al lastig genoeg. Als dan ook nog blijkt dat haar moeder een nieuwe relatie heeft met de minst leuke leraar van de school zoekt ze wanhopig naar een uitweg. Ze voelt zich onbegrepen, eenzaam en nergens welkom. Ten einde raad werpt ze zich op als slachtoffer om zo een einde te maken aan een uitzichtloze situatie. Maar is de leugen snel genoeg?

Indrukwekkend
Met zijn heerlijk losse schrijfstijl zet de auteur een voor veel mensen herkenbaar verhaal op papier. Het is een indrukwekkende prestatie om zo’n zwaar onderwerp zo luchtig en vol humor te verwoorden. Toch is het Kristof gelukt. Het verhaal leest heerlijk vlot weg en is nergens ‘zwaar’. Maar door het onderwerp heeft het verhaal lang moeten bezinken bij mij. Ik ben dan allang geen tiener meer maar ruim 2 jaar geleden heeft zich zo’n zelfde situatie afgespeeld in mijn directe omgeving. Daarom kan ik me goed verplaatsen in de gedachten en gevoelens van Mus. Een dikke 5 sterren voor dit realistische verhaal. Een boek dat iedereen zou moeten lezen.

De auteur
Kristof Desmet (1971) werd in Roeselare geboren, maar woont sinds 2004 in Lauwe. Hij is leraar Nederlands in Ieper. Al jaren werkt hij mee aan leermethodes Nederlands bij uitgeverij Van In. Mus is zijn tweede boek voor jongeren.