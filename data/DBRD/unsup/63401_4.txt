Kom bij me, van Rachel Gibson is het eerste boek van deze schrijfster dat ik heb gelezen. Ik ben sinds de vertalingen van de New Adult boeken van J. Lynn en Colleen Hoover best wel verslaafd geraakt aan het New Adult genre. Nu vallen de boeken van Rachel Gibson misschien meer onder de erotische categorie, maar daar ben ik het niet helemaal mee eens.

New Adult noem ik ook wel eens 'Fifty Shades' voor jongeren. Wat New Adult voor mij onderscheidt van veel andere genres is dat er best wel heftige of moeilijke onderwerpen aan bod komen in de boeken. Ook in dit boek was dat het geval, alleen lag er niet zo veel nadruk op.

Het verhaal gaat over Stella die ’s nachts door haar baas van de nachtclub waar ze werkt wordt lastiggevallen. Plotseling verschijnt haar redder in nood die haar daarna nieuws brengt waardoor haar hele leven op de kop wordt gezet. Ups en downs, ijskoude opmerkingen en hete daden wisselen elkaar af in het verhaal.

De snelheid waarmee de aantrekkingskracht tussen personages in een New Adult boek zich ontwikkelt is voor mij niet altijd even geloofwaardig over, maar dat weerhoudt mij er niet van om deze boeken te lezen.
Ook in ‘Kom bij me’ was dit weer het geval, maar de rest wordt op zo een goede manier beschreven dat ik elk woord geloof.
Wat ook meespeelt is de snelheid waarin het verhaal zich af speelt. Dit komt mede doordat een aantal verschillende perspectieven zich niet altijd even consequent afwisselen, wat absoluut niet storend was. Hierdoor is het echt een boek wat dient als heerlijk leesvoer!

Een nadeel dat niet afwoog tegen de rest van het boek, was dat het eind van het verhaal ineens was afgelopen waardoor het een beetje afgeraffeld leek. Ik heb me nog niet georiënteerd op andere boeken van Rachel Gibson, dus ik weet niet of er nog een soort vervolg op is zoals bij J. Lynn vaak is. Maar dit boek heeft me ervan overtuigd om zeker meer boeken van Rachel Gibson te gaan lezen.

Het boek krijgt van mij vier sterren door de snelheid van het verhaal, de eigenwijze personages en de spanningen in het verhaal.