Ik had het geluk dit boek te winnen. De samenvatting op de achterflap wakkerde mijn interesse en ik besloot deel te nemen aan de wedstrijd waarmee dit boek te winnen viel.
Na ontvangst heb ik dit boek verslonden!
Het begint rustig, met een doordeweekse dag bij een doordeweeks gezin. Twee korte, inleidende hoofdstukken later verandert alles met een telefoontje, waarvan je hoopt dat je dit zelf nooit zou ontvangen.
Dex, een 19 jarige jongen, wordt verdacht van verkrachting en door een grote politiemacht in de ouderlijke woning opgepakt. Vanaf die dag gaat het gezin van Anna door een hel.
Het rechtssysteem laat het gezin grotendeels in de steek en het gezin wordt als een stuiterbal heen en weer geslingerd tussen rechtbank, gevangenis en politiekantoren.
De meeste hoofdstukken zijn kort, waardoor het verhaal gemakkelijk te volgen is, al moet je soms wel even op de datums bij de hoofdstukken letten, zodat je de chronologie niet kwijtraakt. Het kan helpen om bij het begin van een nieuw hoofdstuk even terug de datum van het vorige hoofdstuk te bekijken, zodat je het vorige en het volgende kan plaatsen.
Alle personages worden voldoende uitgelicht en krijgen de kans zich doorheen het boek volledig en duidelijk te ontplooien. Algauw krijg je zelf door hoe de vork in de steel zit en begeef je je in de rollercoaster van gevoelens die Anna met haar gezin moet doorstaan tijdens de autoritten, gesprekken, gevoelens en gebeurtenissen.
Als moeder van twee kinderen kreeg ik soms een krop in de keel, wetende dat de schrijfster dit zelf heeft meegemaakt. Ik kan enkel veel respect opbrengen voor wat zij moet gedaan hebben om haar gezin en zichzelf op de been te houden.
Een heftig en indrukwekkend boek, dat je vanaf het begin grijpt en niet meer loslaat!