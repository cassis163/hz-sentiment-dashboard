Dit tiende boek van Jo Nesbo is zo mogelijk nog spannender dan de eerste negen. Het verhaal met Harry Hole in een zeer bijzondere rol is in Nederland verschenen bij Cargo onder de titel Politie.

Een seriemoordenaar waart rond in Oslo; hij heeft het voorzien op politiemensen en hij weet precies hoe hij ze in de val moet lokken. De moorden hebben een griezelige overeenkomst met zzaken waar de betreffende politiemensen ooit aan gewerkt hebben.
Harry werkt niet meer bij de politie; het is zelfs niet duidelijk of hij nog leeft. Zijn oude collega's borduren echter voort op zijn ervaring en zetten een aparte groep op om het moorden te trachten te stoppen.

Jo Nesbo weet in dit boek vooral de lezer bijzonder goed voortdurend op het verkeerde been te zetten. De plot draait rond en rond en bijt zichzelf af en toe in de staart. Alle 'oude bekenden' zijn weer aanwezig... maar niet allemaal komen ze ongeschonden uit de strijd. Ondanks het feit dat dit al het tiende boek is met Harry Hole in de hoofdrol, weet Nesbo de lezer te boeien met een scherpe plot, heel goede karakters en genoeg nieuwe verwikkelingen om verveling te voorkomen. Het geweld wordt ook nu niet geschuwd maar Nesbo weet het gedoseerd te brengen en verzandt nergens in overbodige bloederige details. (Door: Jannelies Smit)