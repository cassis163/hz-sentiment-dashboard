Mijn nieuwsgierigheid werd meteen gewekt door de prachtige cover.
Voor in het boek is het gedicht 'De legende van de Hemelrijders' te lezen. Hierin wordt verwezen naar 12 maanden en 12 mannen. Deze avonturenserie zal uit 12 delen bestaan; dat belooft wat!
In de legende is bovendien nog sprake van vijf kinderen. Deze kinderen zijn de leden van de Bieb-bende; Melanie, Valerie, Sander, Roy en Luca.
In de proloog komt Jasmijn, de tante van Melanie met een bekentenis die ze niet verwacht hadden. Ze gaat later die avond op zoek naar informatie in de bibliotheek van Melanies huis, maar ze vinden niet wat ze zoeken. Het was alsof alle sporen waren uitgewist.

Wanneer je de eerste drie delen niet gelezen hebt, kun je dit deel toch goed lezen omdat er hier en daar verwijzingen zijn naar eerdere gebeurtenissen. Heb je ze wel gelezen, is het helemaal niet hinderlijk.
Dit deel bestaat uit de proloog gevolgd door vierenveertig spannende hoofdstukken. In deze hoofdstukken zie je dat deze kinderen net zoals kinderen in het echte leven, groeien. De karakters worden nog duidelijker voor de lezer, je ziet ze steeds beter voor ogen. De kinderen leren steeds meer over zichzelf en kunnen ook beter met hun krachten omgaan.
Het boek leest lekker door de korte zinnen, vlotte schrijfstijl en duidelijke hoofdstukken.

De QR-code die na elk vijfde hoofdstuk aanwezig is, is een goede aanvulling op het verhaal. Door deze extra's kun je ook meer informatie krijgen over het tot stand komen van het verhaal en welke keuzes de auteur heeft moeten maken Je leest hier dingen die niet in de hoofdstukken stonden en wat er tot dan toe gebeurd is. Verklaring van de hoofdstuktitels en nog veel meer.
Het is goed om te weten wie Rosaline eigenlijk is. En na het lezen van het laatste hoofdstuk ik vraag me af of ze het kistje open kunnen krijgen. Want ook ik ben benieuwd wat er in zit!

De karakters, het mysterie en de spanning groeien in ieder deel en ik vraag mezelf af of het nu niet te spannend wordt voor kinderen van acht jaar. Dit is een avonturenboek voor kinderen maar ook zeker leuk voor volwassenen. Ik kijk uit naar het vijfde deel 'De Schatbewaarders.'