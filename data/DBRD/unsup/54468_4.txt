Emma Carow is misdaadanaliste bij de OMA (Operationele Misdaadanalyse) van de Berlijnse politie. In de volksmond noemen ze haar ‘profiler’ door het stereotiepe beeld van misdaadseries op televisie. Ze leeft voor haar werk en voelt de eerste stoot adrenaline door haar lichaam gaan wanneer een nieuw dossier op haar bureau is achtergelaten.  

Berlijn wordt geteisterd door een raadselachtige moordenaar die ervoor kiest om slachtoffers in ducttape achter te laten. De lichamen zijn op vreemde wijze gepositioneerd, waardoor Carow beseft dat er meer achter deze zaak schuilgaat. Met de komst van de nieuwe collega Felix Schreiner barst er tegelijkertijd een concurrentiestrijd los om een leidinggevende positie. Vastberaden om tot de kern van de zaak te komen, zet Carow alles op het spel om met de eer te gaan strijken. En daardoor komt haar eigen leven ook in gevaar.  

Achter de auteursnaam Ule Hansen schuilen Astrid Ule en Eric Hansen. Samen debuteren ze als thrillerschrijvers met Negendoder, een titel die laat zien dat de Scandinaviërs steeds meer concurrentie van thrillerschrijvend Duitsland krijgen.  

De auteurs nemen de lezer mee in een zeer gedetailleerde speurtocht door Berlijn. Van verlaten fabriekspanden tot het bruisende stadshart van de Duitse metropool, het levert een prikkelende citytrip op samen met het hoofdpersonage aan de hand van bizarre plaatsen delict.  

Met Emma Carow heeft het Duitse schrijversduo haar handen vol. Ze is onorthodox binnen het teamverband van de Berlijnse politie en sociaal gezien een ‘outsider’. Enorm gedreven in haar werk, maar worstelt met haar emotionele bagage die ze meetorst na een ingrijpende gebeurtenis tijdens haar studententijd. Deze karakterschets valt daarmee in de trend van alle vrouwelijke rechercheurs (denk bijvoorbeeld aan Saga Norén uit The Bridge en Sarah Lund uit The Killing) die met hun koele en vaak afstandelijke gedrag zich moeten redden in de overwegend mannelijke wereld van politie en justitie. Emma Carow kan ook in zo’n hokje geplaatst worden en overschrijdt regelmatig de grens. Het zorgt ervoor dat het personage in sommige scènes balanceert op het randje van geloofwaardigheid, waardoor haar gedragingen als misdaadanaliste in twijfel getrokken kunnen worden.  

Deze schoonheidsfoutjes worden het auteursduo vergeven door hun boeiende spanningsopbouw die zij hanteren in de plot. Het profiel van de dader moet door het team meerdere malen worden bijgesteld, waarna zich een obscure wereld openbaart voor de lezer. Met name het slotstuk van het boek blinkt uit, waardoor de bladzijdes in een rap tempo omgeslagen worden.  

Hoewel Ule Hansen met Negendoder een lijvig debuut neerzet, smaakt het zeker naar meer. Met Emma Carow aan boord heeft het auteursduo nog lang niet haar laatste troef uitgespeeld.