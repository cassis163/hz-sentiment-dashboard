Een nieuw zelfhulp boek om de eigen crisis te overwinnen, dat lijkt toch vragen om moeilijkheden. Scheiding, ontslag, burn-out, ziekte, rouw, ongeluk en faillissement staat er op de kaft om het geheel nog aantrekkelijker te maken. Met bijdragen van een groot aantal ervaringsdeskundigen. Kortom, een recept voor … ja voor wat eigenlijk?
In 12 beknopte hoofdstukken behandelt Robert Benninga samen met diverse deskundigen die elk hun eigen verhaal over een deel thema vertellen, verschillende kanten van de vraag: is het tegenslag of juist een kans? Kan je de dingen om je heen zo draaien dat je er altijd iets positiefs uit kunt halen? Daar waar de antwoorden van Robert zelf nog niet overtuigend (genoeg) zijn, vullen de ervaringen van de deskundigen het mooi aan. En daar waar de stukken van Robert zelf als een paal boven water staan, bieden de ervaringsdeskundigen een extra invulling van het plaatje. Terwijl je dus zou kunnen denken dat de lijst van tegenslagen zo breed uiteenlopend is, dat er geen sprake kan zijn van een ‘alles genezend medicijn’, is de opzet van het boek zo, dat er eigenlijk wel zoiets geboden wordt als een antwoord op alle vragen. Het model waarbij elk verhaal wordt afgesloten met een kort overzicht van do’s en don’ts leidt tot het uniforme antwoord voor verschillende situaties. En natuurlijk kan je voor jezelf bedenken of je het allemaal wil geloven of niet, maar het klinkt heel logisch en aannemelijk.
In een prettige, afwisselende stijl geschreven leest het boek als een gesprek met verschillende personen. Maar juist daar waar het te veel een gesprek wordt: “Martin, als jij het woord tegenslag hoort, wat doet dat dan? Mooie vraag, Robert…..” gaan de haren in je nek overeind. Gelukkig is het interviewmodel niet door het hele boek doorgetrokken, maar wordt het hier en daar toegepast. De verschillende verhalen staan als een huis. Je kan er iets mee (of niet). Zeker de moeite waard om (in losse stukjes) door te lezen. Je kunt makkelijk die delen kiezen die het meest aanspreken. Daar waar het boek te zweverig dreigt te worden, grijpt Robert zelf in door even buiten de tekst te stappen en zich direct in de lezer te verplaatsen. Een leuke vondst die goed werkt. Voor alle bijdragen wordt een verwijzing naar de website van de schrijvers gegeven. Helaas is er geen literatuurlijst.