Samenvatting:
Als er een jong dodelijk slachtoffer van geweld wordt gevonden op een afgelegen plek bij Amsterdam Sloterdijk komen rechercheur Britt Franken en haar collega’s in actie. Er begint een zoektocht naar de dader van de schietpartij maar ook naar de herkomst van de xtc-pillen die het slachtoffer op zak had. De xtc-pillen hebben namelijk al eerder voor problemen gezorgd onder het uitgaanspubliek.

Dat de sfeer onder het uitgaanspubliek steeds grimmiger wordt blijkt wel als er een tweede dode valt. Wat eerst lijkt op een willekeurig ‘kopschop’-slachtoffer blijkt toch terug te leiden tot de gevaarlijke partydrugs die in omloop zijn.

Ook Bo, de puberdochter van rechercheur Britt blijkt bloot te staan aan de verleiding van de partydrugs en dan komt de dreiging wel heel dichtbij.

Zal rechercheur Britt Franken en haar team er in slagen het onderzoek tot een goed eind te leiden? Je leest het in Bijwerking.


Mijn mening:
De proloog begint goed en smaakt naar meer. Via 31 hoofdstukken, die als titel de dag en datum hebben gekregen leven we mee met rechercheur Britt Franken en het wel en wee binnen het korps, haar privéleven en natuurlijk het politieonderzoek. Dan is daar nog een afsluitende epiloog die het een en ander duidelijk maakt maar toch ook nog een vraag achterlaat bij mij over oa Karim.

Ik vind dat er ontzettend veel personages worden opgevoerd en die leiden de aandacht af van de hoofdrollen. De lijntjes zijn onderling wel verbonden en dat spreekt in het voordeel. Hoe de verhaallijn van collega Karim eindigt is ronduit onbevredigend voor mij. Ik had liever gezien dat hij daadwerkelijk actie had ondernomen om de waarheid boven water te krijgen.

De schrijfstijl van Heleen is vlot en zeer toegankelijk te noemen. Ik vind Bijwerking niet een thriller van het soort waarvan ik niet kan slapen. Het is niet bloedstollend spannend en de ‘wie heeft het gedaan’ vraag was voor mij al vroeg opgelost. Wel vind ik Bijwerking een lekker te lezen boek dat zorgt voor een paar uur ontspanning, het boek leest immers als een trein en ook dat is heel wat waard.

Bijwerking is wel akelig actueel want vorige week nog verscheen er een bericht in de landelijke media dat er gevaarlijke partydrugs in omloop zijn. Ook was het zo dat in 2015 in Amsterdam inderdaad gewaarschuwd werd voor gevaarlijke drugs die in omloop waren door het gebruik van matrix borden.

Sowieso geeft Bijwerking stof tot nadenken als jezelf kinderen hebt in de uitgaansleeftijd die blootgesteld kunnen worden aan (party)drugs, uitgaansgeweld en de eventuele gevolgen daarvan.

Bijwerking trekt meteen de aandacht naar je toe als je de cover ziet, knalgeel met fel rode lippen. Als dat je niet prikkelt om in ieder geval het boek op te pakken in de boekwinkel dan weet ik het niet. Een mooie lokker dus tussen de donkere covers van andere boeken in de boekhandel.

Uiteindelijk geef ik vier sterren omdat drie te weinig is en halve sterren niet uitgedeeld kunnen worden.

Deze review kwam als origineel online via mijn eigen blog.