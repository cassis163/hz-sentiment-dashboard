Korte inhoud

Stockholm, de officier van justitie Malin Brovall en haar familie komen om bij een bomaanslag. Mette Olsäter wordt op de zaak gezet, haar laatste, daarna zal zij eindelijk kunnen genieten van haar pensioen. Al snel vindt zij samen met haar team de dader: de kunstenaar Lukas. Maar Olivia is er niet van overtuigd, haar instinct zegt haar dat er iets niet klopt. Maanden later komen er bepaalde feiten boven water en de zaak moet heropend worden. Olivia moet het onderste uit te kan halen om te bewijzen dat Lukas dan toch onschuldig is, zoals zij al vanaf de aanvang van het onderzoek vermoedde.

Ondertussen in Thailand krijgt Tom Stilton een mysterieuze opdracht: op zoek naar een onbekende man die op een foto staat die hij van zijn opdrachtgeefster heeft gekregen. Tijdens deze zoektocht krijgt hij toch heel wat te verduren en heeft zijn leven aan een zijden draadje gehangen. Maar wat hem nog het meest intrigeert is niet wie er op de foto staat maar waarom Veronica Wadler hem deze opdracht heeft gegeven. Hij vraagt zich ook af wie zij is en wat er met haar is gebeurd. Tijdens zijn speurtocht ontmoet hij enkele interessante mensen met wie hij in een korte tijd een sterke band opbouwt.

Conclusie

Kenmerkend voor de boeken van Cilla & Rolf Börjlind zijn de sociale thema’s die zij verweven in hun thrillers, dit is ook één van de redenen waarom hun boeken zo goed in de markt liggen. Ook in Koudvuur worden heel wat sociale thema’s onder de loep genomen, niet alleen het zeer actuele thema van de Rohingya in Myanmar maar ook het dichter bij huis #metoo-verhaal wordt aangehaald. Wat hier een beetje jammer is dat het accent, net als in de voorgaande twee boeken, weer de situatie is waarin kinderen zich bevinden. De Rohingya problematiek is namelijk veel breder dan dit, een ganse bevolking dreigt er uitgeroeid te worden en niet alleen de Rohingya kinderen.

Het boek maakt deel uit van de ‘Stilton-Rönning’ serie, maar voor wie de voorgaande boeken nog niet heeft gelezen is het geen enkel probleem om Koudvuur te lezen. Zonder in herhaling te vallen voor de lezers die de voorgaande delen gelezen hebben wordt snel duidelijk wie de personages zijn. Ik ben vooral fan van het personage Abbas en met Koudvuur bleef ik toch een beetje op mijn honger zitten. Abbas doet weliswaar mee, maar heeft maar een klein nevenrolletje. Het boek draait deze keer vooral rond Tom Stilton en Mette. Maar we leren andere terugkerende personages, zoals Lisa beter kennen.

Het eerste deel van het boek was spannend en goed opgebouwd, maar eens over de helft van het verhaal zwakte het wat af. Net als de voorgaande boeken van de Stilton en Rönning serie leest Koudvuur snel door de korte hoofdstukken, maar ik miste toch wel wat spanning die typerend is voor thrillers. Het was ook minder een pageturner en de uiteindelijke plot had toch wel iets weg van een modern sprookje. De laatste twee-drie hoofdstukken hadden zo uit een feelgood roman of chicklit kunnen komen. Bovendien waren er ook wel weer heel wat toevalligheden die zich in het echte leven bijna nooit zouden voordoen, waardoor het voor mij allemaal toch wel iets van ongeloofwaardigheid kreeg en mijn aandacht af en toe toch wel verslapte.

Cilla & Rolf Börjlind hebben een zeer beeldende schrijfwijze waardoor je als lezer alles voor je ziet als in een film. Hun research naar de Rohingya van Myanmar is zeker ook grondig en door de vele korte hoofdstukjes leest het zeer vlot.

Het verhaal kon mij inhoudelijk deze keer minder boeien dan de voorgaande boeken, maar niettegenstaande vind ik hun schrijfwijze wel goed. Ik blijf toch fan van dit schrijversduo en kijk stiekem toch uit naar hun volgende thriller. Het is wat moeilijk om hierop sterren te scoren, van mij krijgt dit boek een 3.5 sterren.