Als lid van Boekenfans werd ik geselecteerd voor de kerstleesclub van dit boek. Het was een hele leuke ervaring om aan deze kerstleesclub mee te doen. Enkele avonden werden er discussierondes georganiseerd en kon je zo dieper op het boek ingaan. Morgen (Maandag 21 december) is er een chatsessie met de auteur. Hier kijk ik ook heel hard naar uit!

Een recensie schrijven over dit boek is moeilijk. Het boek sprak me heel hard aan, al bleef het grotendeels in het ‘vage’. Personages die niet heel goed uitgewerkt werden en hetzelfde met bepaalde situaties. Pas halverwege het boek besef je dat dit geen verhaal is in het verleden, maar wel in de toekomst. Ondanks deze tegenslagen sprak het boek me toch wel aan en ben ik zeer benieuwd naar het tweede deel.

In het eerste deel maken we kennis met Nimue en haar broertje Arthur. Ze leven bij hun oma want hun moeder is verdwenen en hun vader overleden. Na een soort van Tsunami overlijdt hun oma. Hierna gaan ze op zoek naar hun moeder, die voor hun veiligheid verdwenen is. In een dagboek vinden ze een paar aanknopingspunten van haar verleden en waarom ze weg is. In het tweede boek gaan we hopelijk iets meer antwoorden krijgen op de vragen die ik heb. Wat gaat Nimue allemaal doen om haar moeder te vinden en slaagt ze hier in? Ik blijf met heel veel vragen zitten na het lezen van het eerste boek. Het boek werkt op dit moment nog niet naar een bepaald punt toe dus ik hoop dat het tweede deel mij meer antwoorden dan vragen zal kunnen geven.