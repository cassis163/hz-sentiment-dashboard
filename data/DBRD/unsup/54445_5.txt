In ‘Na de Winter’ volgen we in afwisselende hoofdstukken het verhaal van de Mexicaanse Cecilia die in Parijs literatuurwetenschappen gaat studeren en de Cubaanse Claudio die in New York als redacteur werkt. Allebei hebben ze een licht-depressieve aard waarbij ze zich terugtrekken in hun eigen wereld. Ondanks een krachtige eerste ontmoeting blijken ze zich niet volledig aan elkaar te kunnen geven. Hun verhalen lopen weer uit elkaar waarbij ze elk een nieuwe winter vol tegenslag, treurigheid en vlagen van hoop en liefde door moeten komen.

Nettel schrijft licht en makkelijk over zware onderwerpen, waarbij ze een verhaal over ziekte, verdriet en heimwee combineert met humor en perfecte zinnen. Ze sluit hierbij aan bij een rij indrukwekkende auteurs die bij Signatuur in vertaling zijn verschenen: een lichtvoetige en rake schrijfstijl. . En het mooie is dat ze toch weet af te sluiten met een beetje hoop, want ondanks alle heimwee en verlies, het leven gaat door. Dit is voor mij nu al het beste boek van 2016.