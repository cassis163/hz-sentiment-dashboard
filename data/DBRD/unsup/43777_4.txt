In Soul Kitchen vertellen Kim Vercoutere en Tine Tomme over hun vegan lifestyle en verwoorden ze hun visie met simpele gerechten vol biologische (seizoens)producten. Voor een flextariër als ik, staat een vegetarische maaltijd al regelmatig op het menu. Maar om helemaal vegan te koken had ik nog niet eerder geprobeerd. Je grijpt toch snel naar eieren, zuivel en boter, hoewel er natuurlijk volop plantaardige varianten beschikbaar zijn. Met Soul Kitchen ging de uitdaging aan om al die dierlijke producten te laten staan en volkomen vegan te gaan.

Het boek is prachtig vormgegeven vol met mooie foto’s van Heikki Verdurme. Niet alleen van de gerechten maar ook van familiemomenten van Kim en Tine. Behalve hun filosofie staan er voorin het boek allerlei handige weetjes over onder andere bereiding van granen en peulvruchten, verhoudingen en maattabellen en uitleg over de opzet van het boek.

Ze hebben ervoor gekozen om de recepten per seizoen te rangschikken in verschillende weekmenu’s. Soul Kitchen gaat uit van vijf seizoenen in plaats van de gebruikelijke vier. Als vijfde seizoen is een kort seizoen aan het eind van de zomer toegevoegd: de nazomer vol massa’s oogst. Het belang van de seizoenen voor je lichaam en je kookstijl is weergegeven in een uitgebreide tabel.

Alle recepten zijn biologisch, plantaardig, suiker- en zuivelvrij en de handige weekmenuplanning is geen overbodige luxe, want sommige producten moet je een dag laten weken voordat je ze kunt gebruiken. Door goed te plannen kan je eventuele restjes gebruiken in een recept later in de week, waardoor je duurzamer kookt, je nooit eten hoeft weg te gooien en ook nog eens snel klaar bent als je een keer weinig tijd hebt.

De recepten die ik heb uitgeprobeerd waren gevarieerd en smaakvol. Ik vind niet alles er even aantrekkelijk uitzien, maar dat heb ik met elk kookboek en heeft dit niets met al dan niet veganistisch koken te maken. Helemaal overstappen op vegan koken gaat me een brug te ver, maar dit boek heeft me wel over de streep getrokken om vegan koken een kans te geven. En daar heb ik geen spijt van gekregen.

Als je wil weten welke recepten ik heb uitgeprobeerd, kijk dan hier op Heel Hebban kookt en bakt.