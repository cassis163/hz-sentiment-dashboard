De vloek van Angus - Bruce Coville.
Verhalen uit het betoverde rijk #1. Dagboek van een maffe Brownie.

In dit boek maken we kennis met één van de bewoners van het betoverde rijk, een rijk vol magische wezens. Deze Brownie, Angus genaamd, is door een eeuwenoude vloek verbonden aan een mensengeslacht. Als zijn huidige mens overlijdt, moet hij zijn vertrouwde Schotland, waar hij al honderden jaren woont, verlaten. Hij moet een lange, spannende reis maken naar het verre Amerika. Zijn nieuwe mens, een jong meisje Alex, blijkt een enorme sloddervos. Nu moet je weten dat Brownies de taak en ook de behoefte hebben, het huis waar ze aan zijn verbonden, schoon en opgeruimd te houden. Je kan dus wel begrijpen dat deze combinatie voor zowel Angus als Alex een enorme ramp is, de grootste! Of toch niet….want de vloek heeft behalve de onbreekbare verbintenis van de familie Brownies en de familie mensen, nog een deel. Dit deel van de vloek bedreigt de familie van Alex. Angus voelt zich schuldig en wil helpen, ook Alex ziet in dat ze geen andere keus heeft dan samenwerken met Angus. Zal dit wel goed gaan, draaien ze elkaar niet de nek om, lukt het hen de vloek te overwinnen?

Dit boek trok me in eerste instantie aan vanwege de illustraties van Paul Kidby, die ook de schijfwereld van Terry Pratchett tot leven heeft gebracht. De vormgeving is prachtig, de tekeningen van Kidby, de geblakerde pagina's. Het boek is heel afwisselend, dan weer vertelt Angus, dan Alex, beiden in dagboek-vorm. Maar er staan ook mailtjes en sms-berichten in of stukken uit informatieve boeken over het betoverde rijk, hand geschreven briefjes tussen ouders en leraressen en ook plattegronden en tekeningen van Angus.  En toch wordt het nooit verwarrend, omdat je aan de vormgeving duidelijk kan zien wie wat schrijft. Juist die afwisseling wordt gebruikt om dingen te verduidelijken, extra uit te leggen of vanuit een ander perspectief te laten zien.

Het boek wordt aangekondigd als Harry Potter -stijl voor 10+. Hoewel er magische wezens in voorkomen, vind ik Harry Potter toch met name spannend, dit boek vind ik vooral grappig. Ik denk ook dat het boek ook leuk is voor wat jongere kinderen, vanaf ca 8 jaar.
Ik heb genoten van het boek, ontzettend levendig verteld en heel geestig.
Het is heel grappig hoe Angus de nieuwe dingen en ervaringen omschrijft die hij opdoet in het moderne Amerikaanse leven. Maar ook de de verbazing over en weer over het leven van de ander bij Angus en Alex wordt vol humor beschreven.
Het boek heeft een “en ze leefden nog lang en gelukkig"-einde. Daar houd ik altijd wel van en bij jeugdboeken vind ik dat ook wel een pré.
Ik vind het boek een aanrader, ook al had ik er aanvankelijk een andere verwachting van door de Harry Potter- referentie. Ik denk dat het kinderen ook aanspreekt, het heeft wel iets weg van een graphic novel, die tegenwoordig heel populair zijn. Hoewel dit meer tekst bevat.
Bruce Coville heeft al heel veel boeken geschreven, maar er zijn er helaas nog niet zoveel vertaald. Ik ben wel nieuwsgierig naar de rest door dit boek, het smaakt naar meer, net als met de eetbare brownies.