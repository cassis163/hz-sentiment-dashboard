In The Immortalists van Chloe Benjamin krijgen de vier kinderen van de familie Gold hun sterfdatum te horen van een waarzegster. Na deze dag in 1969 is hun leven niet meer hetzelfde. Hoe ga je ermee om als je weet hoe lang je nog te leven hebt? De vier kinderen, Varya, Daniel, Klara en Simon, gaan er allemaal op hun eigen manier mee om terwijl ze volwassen worden.

The Immortalists is een prachtige roman waarin de thema's familie en het lot centraal staan. Benjamin heeft op een doordachte wijze de levens van de vier broers en zussen met elkaar vervlochten en ze beschrijft zeer overtuigend hoe elk van de vier omgaan met hun lot. De een wordt een levensgenieter, de ander probeert zo lang mogelijk te overleven. Geloof je in het lot en leg je je erbij neer dat je op die bepaalde dag sterft, of doe je alsof je het nooit te horen heb gekregen?

Als lezer word je niet alleen meegenomen in de intrigerende levensverhalen van de vier hoofdpersonages, de lezer wordt ook aan het denken gezet over het leven zelf. Of er sprake is van toeval of lot wordt volledig overgelaten aan de verbeelding. Geen thriller, maar wel een prachtige familietragedie die meer in zich heeft dan slechts het vermaken van de lezer.