Dat “Meester Bart op zijn best” niet alleen over meester Bart als docent gaat, wordt direct in de inleiding al duidelijk. Hij beschrijft hoe hij tot zijn keuze voor het beroep docent is gekomen. De lezer krijgt een stuk achtergrond van Meester Bart mee. Uit wat voor gezin hij komt. Wie zijn helden waren. Het verklaart voor een deel zijn betrokkenheid bij de doelgroep waar hij mee werkt.

De rest van het boek is een combinatie van quotes en korte verhalen uit de praktijk van Meester Bart. Met emotie beschreven. Humor, verdriet, hoop en wanhoop. Voor een docent zijn veel van deze quotes en columns heel herkenbaar. Met name de quote waar het boek mee start maakt duidelijk wat voor docent Meester Bart is. Voor er kennis overgedragen kan worden zal er eerst een zeker vertrouwen moeten zijn.

Dat gezegd hebbend is het boek ook voor mensen die niet in het onderwijs werken een aanrader. Het maakt duidelijk in wat voor wereld leerlingen zich bevinden. Wat speelt er bij hen? Onderwijs staat zeker niet bovenaan op hun prioriteitenlijstje. In het boek wordt duidelijk waarom dat veelal niet het geval is.

De columns zijn recent. Nemen de lezer mee in alledaagse problematiek. Vluchtelingen. Wel en wee van de thuissituatie. Allemaal zaken waar leerlingen mee te maken hebben. Ondanks dit laat het boek zeker een gevoel van tevredenheid en hoop achter.