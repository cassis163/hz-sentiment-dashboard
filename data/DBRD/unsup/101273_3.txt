Een euthanasiepil is een populaire drug voor jongeren geworden: na het innemen heb je nog exact een week te leven, maar in die week voel je je beter dan ooit. Het leidt tot een zelfmoordgolf onder jongeren en ook de beroemde popster Jimmy Earl neemt het. Hij valt dood neer tijdens zijn concert en dat leidt tot rellen door de bezoekers van het concert in Manchester. De situatie escaleert daarna verder, niet in het minst door de bijdrage van Zeloten, rebellen die een revolutie willen ontketenen tegen het bestaande gezag.
Ook Adam neemt het, in de veronderstelling dat hij toch geen gelukkige toekomst meer heeft, maar komt er gaandeweg achter dat hij deel wil uitmaken van de toekomst...

De achterkant van het boek klonk veelbelovend, een pil waardoor je nog zeven dagen te leven hebt en je dus in die zeven dagen nog alles uit het leven moet halen wat erin zit. Toch viel het me wat tegen. De twee belangrijkste hoofdpersonen van het boek, Lizzie en Adam, hadden weinig tot geen diepgang en niet echt een karakter dat je kon onderscheiden, ik had meer het idee dat ze deden wat de schrijver op dat moment uitkwam, zonder acht te slaan op een karakter. De broer van Adam, Jess, waar je gaandeweg steeds meer over ontdekt, is veel interessanter, maar had beter uitgewerkt kunnen worden.

Er zaten ook een paar plottwists in het boek, maar deze plottwists kwamen niet aan als een schok, omdat er niet naartoe werd gewerkt. Ik werd niet nieuwsgierig gemaakt naar hoe bepaalde dingen in elkaar zaten, waardoor die plottwists geen indruk op me maakten, ze beantwoorden een vraag die ik niet had. Ze kwamen allemaal nogal uit de lucht vallen, de laatste nog wel het meeste. Dit is zonde omdat ik denk dat sommige wendingen wel heel interessant hadden kunnen zijn.

Mijn conclusie is dus dat het idee achter het boek goed is alleen de uitwerking niet goed, waardoor je niet helemaal in het boek wordt gezogen en de spanning gedurende het hele verhaal een beetje uitblijft. Als je het leest, moet je het vooral lezen voor de gedachte erachter: zou je die pil nemen als je nog maar zeven dagen te leven had en wat zou je dan doen? Al met al denk ik toch dat dit boek geen hype gaat worden.