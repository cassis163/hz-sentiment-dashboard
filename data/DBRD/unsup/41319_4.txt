“Het leek erop dat nieuws louter aanleiding voor columns was geworden, dat de mening over het feit belangrijker was geworden dan het feit zelf. Soms waren meningen opeens nieuws, en dan was de cirkel rond.”

Masser Brock is een heerlijk boek waarmee je je lekker kunt ontspannen omdat je direct wordt meegezogen in het verhaal.
Je wordt meegenomen met de karakters en achtergrond van de personages doordat ze uitgebreid worden geïntroduceerd. Zo ontstaat niet de verwarring tussen personages zoals je die soms wel in andere boeken ervaart.

Masser Brock werkt bij de krant. Hij schrijft kritische columns over actuele onderwerpen en daarmee ook over de premier. Zijn zus is spindoctor van dezelfde premier. Dit zorgt natuurlijk voor de nodige spanning.
De premier wordt opgezadeld met een dilemma. Er zijn soldaten gesneuveld in het buitenland, tijdens een missie. Dit klinkt als een heldendood, maar niets blijkt minder waar. Hoe moet dit nu naar de burgers toe worden gecommuniceerd?
Masser neemt je mee in zijn zoektocht naar de waarheid. Waarbij hij twijfelt aan het nieuws, de zin van het nieuws en van zijn bijdrage daaraan.

Het onderwerp van het boek is enorm actueel nu ‘nepnieuws’ en misleidend nieuws momenteel hot topics zijn. De link naar onze premier en de verkiezingstijd is daarmee snel gelegd. Dat betekent echter niet dat je politiek geïnteresseerd hoeft te zijn om van dit boek te kunnen genieten. De verschillende lagen en verhaallijnen, de humor en de vermakelijke en beeldende schrijfstijl maken het boek geschikt voor een breed publiek.