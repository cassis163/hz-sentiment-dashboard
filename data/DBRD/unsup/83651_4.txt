Gestrand in een dorp in een verlaten vallei, midden in een sneeuwstorm. Dit is wat Dr. Isles overkomt. Maura Isles is een intelligente en bescheiden vrouw wiens beroep patholoog anatoom is, dus ze onderzoekt lijken waarop een misdaad is gepleegd. Maura heeft echter een moeilijke relatie met Daniel Brophy, wiens beroep priester is. Er zit geen vonk meer in de relatie en het dreigt allemaal uiteen te vallen.
Maura moet voor haar werk vertrekken om een aantal lichamen te analyseren en komt er vervolgens een oud medestudent tegen genaamd Doug Comley. Hij nodigt haar uit om mee te gaan skiën met een paar vrienden en zijn dochter. Ze accepteert dit om niet aan haar moeilijke momenten te denken. Dit blijkt later geen goed idee te zijn.
Wanneer de vrienden bijna bij het skiterrein zijn aangekomen, komen ze door een sneeuwstorm vast te zitten en moeten ze in de omgeving hulp gaan zoeken. De enige plek in de buurt is het dorp Kingdom Come.
Het boek ‘Sneeuwval’ is een deel van de boekenreeks waarin Maura Isles en Jane Rizzoli de hoofdpersonages spelen. In dit boek speelt Maura echter een grotere rol en staat Jane meer op de achtergrond. Door de boekenreeks is de tv-reeks Rizzoli en Isles onstaan. Deze is vooral in de VS bekend maar ook in België en Nederland.
Het boek is goed geschreven, het geeft een mysterieuze maar tegelijkertijd ook een enge sfeer. Aan de ene kant is het vreemd dat er twaalf identieke huizen zijn, terwijl ze allemaal verlaten zijn. Aan de andere kant doet het denken aan een horrorfilm, waar het lijkt dat er niemand is maar uiteindelijk toch iemand om de hoek loert. Tess Gerritsen laat zich hier van haar beste kant zien door een goede opbouw te creëren, gevolgd door spannende momenten en door af te sluiten met een onverwachte ‘plot twist’. Wanneer men Jeremiah, de leider van de orde van Jeremiah, verdenkt van massamoord, is het niet zijn schuld maar wordt hij eindelijk toch vermoord door een ontsnapte lid van de orde. Het kwam helemaal niet bij me op dat de massamoord werd veroorzaakt door illegale dumping van afval.
Het boek is aan te raden voor diegene van ‘page turners’ houdt. Let wel op, eens gebeten door de spanning kan je niet meer stoppen! Het boek grijpt je aandacht bij de start en houdt je in haar ban tot het einde. Het is de naam thriller zeker waardig.
Tess Gerritsen is een Amerikaanse schrijfster van Chinese afkomst. Ze studeerde aan de universiteit van Stanford en heeft daar haar basisdiploma voor arts gehaald. Vervolgens is ze naar de universiteit van San Francisco gegaan en heeft er haar doktersdiploma gehaald. Haar man is ook arts en komt uit Nederland. Ze is bekend onder zijn naam. Later, wanneer ze kinderen kregen, heeft ze haar beroep als arts opgegeven toen ze rond de 35 jaar was. Als alternatief begon ze boeken te schrijven. Ze begon in 1987 en is na 25 jaar een schrijfster die zowel in de VS als in Europa bekend is.
De TV serie is gebaseerd op de verhalen die Tess Gerritsen schreef. In een interview geeft ze toe dat Dr. Isles en Jane Rizzoli in de TV serie niet de personages zijn zoals zij ze zich had voorgesteld maar in de serie slagen de actrices er volgens de auteur in de ziel van de twee hoofdpersonages weer te geven. De basis van hun relatie is hun ongewone vriendschap. Ze zijn immers elkaars tegenpolen maar ze zijn beiden erg goed in hun werk en ze zijn bereid voor elkaar door het vuur te gaan. De nevenpersonages in de serie zijn niet van de hand van Tess Gerritsen maar werden speciaal voor de reeks in het leven geroepen.
Het boek Sneeuwval interesseerde me omdat het een speciale indruk gaf. We leiden allemaal ons eigen leven met familie en vrienden maar wat is daar verder dan onze leefwereld? Worden er dingen verzwegen die niet voor onze oren bestemd zijn en zijn er geheime orden of groepen die gruwelijke dingen doen? In ieder geval vind ik het een boek met veel creativiteit dat ik graag wil aanraden voor lezers die behoefte hebben aan spanning.
Ik kijk er naar uit dit boek verfilmd te zien.