Mijn tweede boek in de Virgin River serie en nog 18 te gaan. Van de Virgin River serie zijn dus al 20 boeken verschenen en ik heb sinds vorig jaar pas kennis gemaakt met deze serie. Thuis in Virgin river vond ik heerlijk en kon ik bijna niet wegleggen. Was dat ook met Welkom in Virgin river?

Virgin River is een klein plaatsje in Amerika, iedereen kent elkaar en heeft veel voor elkaar over. In het eerste deel maakte ik kennis met Mel, Jack, Preacher, Rick en de belangrijkste mensen in het dorp om hun heen. In dit deel spelen deze vier personages weer een belangrijke rol in het boek maar leren we ook nieuwe mensen kennen.

Net tegen sluitingstijd loopt Paige Lassiter de bar van John ‘Preacher’ Middleton in Virgin River binnen. Samen met haar zoontje is ze op de vlucht voor haar echtgenoot. Ze zit onder de blauwe plekken, is doodsbang en aan het eind van haar latijn. Preacher ziet meteen dat Paige en haar zoontje in grote moeilijkheden verkeren. Zonder aarzelen biedt hij hun een slaapplaats aan, en ter plekke besluit hij dat hij alles zal doen om hen te beschermen. Langzaam maar zeker kruipt Paige uit haar schulp, en Preacher ontdekt dat ze gevoelens in hem losmaakt waarvan hij dacht dat hij ze voorgoed had begraven. Maar dan duikt op een kwade dag haar echtgenoot op in Virgin River...

Paige en haar zoontje Chris zijn de belangrijke nieuwe personages. Elk hoofdstuk leer je Paige beter kennen, hierdoor ken je Paige aan het einde net zo goed als Mel, Jack en Preacher. Wisten we in deel één nog niet veel van Preacher dan komt daar in dit deel veel verandering in. Het fijne is dat het boek verder gaat waar het is gebleven en dat de personages die in het eerdere deel belangrijk waren nog steeds een belangrijke rol spelen. Toen ik begon met lezen wilde ik graag weten hoe het met hun was, wat deden ze nu en hoe ging het verder.

Een eerder deel hoef je niet per se gelezen te hebben om dit deel te lezen maar ik denk wel dat het leuker is want kan je je nog beter inleven in de personages en weet je waarover ze het hebben als ze het over sommige dingen hebben die in het eerdere boek zijn gebeurt.

Robyn Carr zorgt ervoor dat je gaat houden van de personages en wilt weten hoe het met ze gaat en wat ze gaan doen. Het ene moment zit ik met een bigsmile te lezen maar het andere moment met spanning want hoe gaat het met Paige en wat gaat haar echtgenoot met haar doen. De ene na de andere bladzijde blijf ik omslaan. Het is een echte feelgood roman.

Het boek ziet er weer net zo mooi uit als het eerste deel met de houten rand met praeg en spot uv lack waardoor het een echte houtnerf lijkt. De getekende voorkant vind ik erg mooi en echt de sfeer uitstralen die ik voor me heb als ik aan Virgin River denk.

Voor ik het boek uit had werd deel drie, Weerzien in Virgin River en deel vier Winter in Virgin River besteld. Ik hoef me niet te vervelen deze herfst en winter.