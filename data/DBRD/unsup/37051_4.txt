Na mijn recensie van ‘De giftige pen’ van Agatha Christie stuurde iemand mij een berichtje om te vertellen dat ik het volgende deel over Miss Marple, ‘Wie adverteert een moord!’ (Engels: ‘A murder is announced’), vast ook goed zou vinden, aangezien de personages daarin ook perfect zijn uitgewerkt.

Ik vind ‘Wie adverteert een moord!’ een goed boek, maar niet vanwege de personages (en ook niet vanwege de vertaling van de titel, de lelijkste vertaling van een boek van Agatha Christie tot nu toe). Voor mij bleef iedereen te vlak en ik had soms moeite met het uit elkaar houden van de twee huishoudens waarin een oudere vrouw met een vriendin woonde.

Wat dit boek goed maakt, is het mysterie. Het zit perfect in elkaar, alles klopt, en het einde is onverwacht. Er zit zo’n overduidelijke hint in dat ik tijdens het lezen wíst dat het een hint moest zijn, maar ik wist tot het einde niet wat ermee werd bedoeld. Het idee is gewoon ontzettend goed, vanaf het begin waarin een moord wordt aangekondigd in de krant tot het einde dat compleet uit de lucht komt vallen en toch niet.

Een nadeel aan dit boek is dat Miss Marple zelf nauwelijks aanwezig is. Ze is ook helemaal niet nodig voor het verhaal, de politie had het mysterie prima zonder haar kunnen oplossen. Het lijkt alsof ze alleen maar in dit boek zit zodat lezers van eerdere boeken over Miss Marple dit boek ook zullen kopen en dat is jammer.

Aangezien dit echt een heel slim mysterie is, krijgt dit boek 4 sterren.