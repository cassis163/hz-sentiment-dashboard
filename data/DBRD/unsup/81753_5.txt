Eigenlijk had Marcel van Driel geen tijd voor dit boek. Dacht hij. Door anders om te gaan met het begrip tijd, een goede planning te maken en zijn schuldgevoel los te laten heeft hij Geen tijd, geen geld, toch doen in tien dagen + een maand opgeleverd. Marcel van Driel is ervaringsdeskundige op het gebied van het hebben van (weinig) tijd, geen geld en toch doen. Deze ervaringen, gecombineerd met veel lezen over het onderwerp en kijken naar inspirerende verhalen van anderen heeft hij verwerkt in GTGGTD.  

GTGGTD is opgebouwd uit korte hoofdstukken met aan het begin van elk hoofdstuk een citaat van een persoon die Van Driel geïnspireerd heeft. Aan het eind van elk hoofdstuk staat een oefening of verwijzing naar een filmclip met meer informatie. Geen tijd draait vooral om onze perceptie van tijd, die niet strookt met de werkelijkheid, en over de manier om tijd te vrij te maken. “We hebben allemaal precies evenveel tijd. We hebben allemaal vierentwintig uur per dag te besteden. Hoe we die uren invullen is aan ons.” Om te onderzoeken waar je tijd blijft is er ‘de tijdvinder’: een week lang schrijf je op wat je de hele dag en avond doet en na een week heb je een lijst die je gaat kwantificeren. Met het resultaat kun je bewust gaan kiezen waar je minder tijd aan zou kunnen besteden.

Geen geld draait in feite om hetzelfde: “Geld is – net als tijd – een constructie. Van zichzelf bestaat het niet in de natuur. Wat dat betreft bestaat het nog minder dan tijd. Tijd is deels nog gebaseerd op cycli uit de natuur.” Dit hoofdstuk is verder iets praktischer van opzet. Van Driel vertelt hoe hij het Waanzinnige Plan om (bijna) zonder geld het wereldrecord filmkijken te verbreken voor elkaar heeft gekregen en hij reikt handvatten aan om op andere manieren dan met geld je project voor elkaar te krijgen. ‘The art of asking’, ofwel ‘durf te vragen’ geeft verbluffende resultaten, mits je ook nee’s accepteert.  

In het derde deel, Toch Doen, behandelt Van Driel in het kort de belangrijkste obstakels anders dan tijd en geld om een Waanzinnig Plan te realiseren. Over de angst om te falen haalt Van Driel een citaat aan van Brené Brown, uit haar boek Daring Greatly: “Als falen geen optie is, dan kunnen we leren, creativiteit en innovatie wel vergeten.” En zo is het maar net.  

De belangrijkste boodschap van het boek is er een die daadwerkelijk je hele leven kan veranderen als je het onder de knie krijgt: je automatische gedachten ontdekken, onderzoeken en relativeren. “Het stemmetje in je hoofd dat jezelf steeds vergelijkt met anderen, dat oordeelt, dat je tegenhoudt, terugfluit, dat bang is voor de toekomst en klaagt over het verleden, dat stemmetje ken ik maar al te goed. Het zijn de automatische gedachten waar ik het eerder over had en het wordt in de psychologie ‘de innerlijke criticus’ genoemd.”  

Om een boek te schrijven waarin zoveel informatie is verwerkt en het dan ook nog vloeiend en meeslepend te doen is een knap staaltje werk. Het boek reflecteert Van Driels manier van werken: efficiënt, overzichtelijk, planmatig en to the point. Elke pagina bevat wel een eye opener, herkenning of erkenning van een situatie. Het is ook een eerlijk boek. Niets gaat vanzelf, ook niet bij Marcel van Driel, ook niet bij al die andere personen die je bewondert omdat zij hun Waanzinnige Plan waargemaakt hebben. Ondanks het compacte formaat is GTGGTD een uiterst serieus boek. Er staat geen zin te weinig of te veel in, alles heeft betekenis. Je zult dus de tijd moeten nemen om dit boek te lezen en alles tot je door te laten dringen. Maar dan heb je echt geen enkel excuus meer om je ooitdroom waar te maken!