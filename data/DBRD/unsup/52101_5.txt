Ereschuld was een van de weinige boeken uit de Jack Ryan reeks die ik nog moest lezen. Toen ik eenmaal begonnen was wist ik weer wat een goede 'Clancy' inhoudt, met Jack Ryan in topvorm. Het verhaal is om kort te zijn allesomvattend. Hiermee bedoel ik dat in dit boek een scenario wordt geschetst dat kan leiden naar een nieuwe wereldoorlog en uiteindelijk een mogelijke nieuwe wereld orde. Door een (op het eerste gezicht onschuldig) auto ongeluk, komen in de VS een aantal Amrikaanse staatsburgers om het leven. De oorzaak wordt gezocht in de slechte afwerking van de benzinetanks, die te snel vlam kunnen vatten. Een complicatie is wel dat de auto's van Japanse makelij zijn. De VS besluiten een handelsembargo in te voeren. Dit wil zeggen dat ze vanaf dat moment alle Japanse goederen die de VS binnenkomen, uitvoerig onderwerpen aan een kwaliteitscontrole. Het gevolg hiervan is dat de handelsrelatie met Japan wordt ondermijnd en dat het vertrouwen totaal verdwenen is. Een economische malaise dreigt voor Japan, dat afhankelijk is van export aan de VS. Als reactie hierop slaat Japan terug. En hoe... Een invloedrijke zakenman besluit om de Amerikaanse economie te saboteren, om Amerika de eerste (financiele) klap toe te dienen. Vervolgens moeten de Marianen, een eilandengroep van de VS ( tussen Japan en Australie), worden heroverd. Dit als een nieuwe verdedigingslinie tegen de VS, om Japan te beschermen. Maar het echte doel is het uiteindelijk het annexeren van een gedeelte van Rusland (in samenwerking met China), zodat Japan kan voorzien in de eigen grondstoffen. Dit is het plan van een aantal invloerijke mensen in Japan. Dit om Japan uit te laten groeien tot de nieuwe sterkste en rijkste mogendheid op aarde. De taak aan Amerika om hierop te reageren. Met Jack Ryan in de hoofdrol als veiligheids adviseur van de President van de Verenigde Staten.

Tom Clancy heeft met dit verhaal weer een buitengewonen prestatie neergezet. Het is met veel vaart geschreven. En de spanning wordt onderhuids langzaam en gestaag opgebouwd. Het perspectief wisselt steeds gedurende het boek. Het ene moment wordt Jack Ryan gevolgd, het andere de marinevloot van de VS, weer even later het reilen en zeilen van een Japans zakenman. Dit zorgt voor de welkome afwisseling en brengt met zich mee dat het verhaal uiterst langzaam zich ontwikkelt tot een overweldigende en angstaanjagende climax. In dit boek kunnnen we zien dat door middel van het 'butterfly effect' kleine oorzaken, extreem grote gevolgen kunnen hebben. Tevens biedt dit verhaal ook een unieke kijk in de keuken van het besluitvormingsproces van de Amerikaanse regering. Zonder al te veel te zeggen over het einde van het boek (mogelijke spoiler) benadert dit toch angstig realistisch de werkelijkheid zoals wij hem kennen sinds 9/11. Tom Clancy heeft een scenario voor een mogelijke wereldoorlog geschetst en heeft daar aan de kleinste details aandacht besteedt. En dat allemaal verpakt in een razend spannend verhaal dat bijna negenhonderd pagina's voort dendert en dat is mijnsinziens een ongelofelijk knappe prestatie.