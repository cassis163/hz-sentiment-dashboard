Zonder spijt is alweer het vierde deel in de reeks rondom inspecteur Frank Benders en zijn assistente Paula van Es.
Deze keer start het verhaal met de moord op een oude man in een scootmobiel. Er is aanvankelijk een verdachte, maar Benders heeft twijfels die alleen maar sterker worden zodra nog een moord wordt gepleegd.

Benders en van Es zijn voor mij zo langzamerhand bekende personages. Benders blijft een tobber en Paula is in bepaalde opzichten zijn tegenpool. Inmiddels heeft ze een zoon geadopteerd en familiebanden blijven fascineren.
Het handelsmerk van Gerard Nanne lijkt te zijn: de vlot geschreven gewone Nederlandse politieroman met veel onverwachte wendingen.
Het verhaal is herkenbaar Hollands. Dat heeft te maken met het type personage, met de omgeving, het weer, de manier van denken en handelen. De schrijver diept, naast de verhaallijn, de persoonlijke lotgevallen uit van enkele hoofdpersonen. Deze lopen met enige regelmaat parallel aan het misdaadverhaal.
Een verhaal dat vlot leest en afwisselend is. Met als hoofdpersoon een oudere diender wiens gedachten, overpeinzingen en dagelijkse beslommeringen de hoofdmoot vormen. En soms is hij trager en bozer dan zijn omgeving.
Sommige verbanden vond ik een beetje vergezocht en sommige parallellen doen enigszins geconstrueerd aan. De plot daarentegen is verrassend.
Een recht-door-zee misdaadverhaal over moorden, speuren, speurders en hun perikelen.
Made in Holland.