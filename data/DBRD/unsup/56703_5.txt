Heel bijzonder en mooi vormgegeven boek over de aloude verhalen uit de Bijbel, een greep uit het nieuwe en oude Testament, maar op een eigenzinnige manier geïnterpreteerd door Inez met hulp van haar broer, die theologie gestudeerd heeft. Je hoeft niet gelovig te zijn om dit boek te waarderen. Mag ook wel. Het maakt namelijk niets uit. De Bijbelverhalen van toen zijn nu niet zozeer meer religie-gebonden. Ieder mag zijn eigen waarheid of ‘God’ er in ontdekken en kijken wat hij of zij voor zichzelf er uit kan halen.
Tot zover niets nieuws, maar het mooie van dit boek is dat Inez ons een manier aanleert om te luisteren naar wat er tussen de woorden in de verhalen geschreven staat. Onze wereld is niet in woorden te vatten, omdat het aan voortdurende verandering onderhevig is. Verhalen bieden veel houvast en verbinden ons mensen, omdat ieder op zijn eigen manier energie kan putten uit de essentie. Als in de ijsberg-theorie. Wij kunnen 10% van de werkelijkheid benoemen, maar 90% niet. In goede verhalen zit een hologram van het hele gebeuren verborgen. Wij kunnen er verschillende lagen in ontdekken. In dit boek van Inez las ik hoe zij de oude verhalen ziet en begrijpt in het hier en nu. Daarin ga ik helemaal enthousiast mee. Deze denktrant is na-volgenswaardig. Ik noem het de logica van het gevoel. Luisteren en begrijpen met je hart.