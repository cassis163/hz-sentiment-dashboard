In vier hoofdstukken, hier toepasselijk vier gangen genoemd, behandelt Christoph Ribbat het ontstaan van restaurants aan het eind van de achttiende eeuw, de daarop volgende ontwikkeling tot op heden en bespiegelingen ten aanzien van de toekomst. Van locatie waar men een versterkende herstellende bouillon kon drinken tot de huidige driesterren restaurants en fast-food ketens.

De hoofdstukken bestaan uit korte verhalen die een veelheid aan onderwerpen behandelen zoals racisme op de werkvloer en ten aanzien van Joodse en Afro-Amerikaanse gasten, hygiëne in keukens en de kwaliteit van bediening. Er worden veel verschillende personen ten tonele gevoerd. Sommige van hen wereldberoemd, zoals de schrijvers George Orwell en Jean-Paul Sartre en de schilder Edward Hopper. Uiteraard komen we koks, obers en recensenten tegen zoals een Duitse rockmusicus die culinair recensent werd. De hoofdstukken zijn ruim voorzien van referenties die zeer de moeite van het lezen waard zijn.

Tijdens het lezen liep het water me soms in de mond als er heerlijke gerechten werden genoemd of maaltijden werden omschreven. Maar soms werd ik ook bijna misselijk als de bizar slechte hygiëne in sommige keukens ter sprake kwam.

Een interessant en leerzaam boek.