Jerry Grey is thrillerschrijver, die zijn boeken schrijft onder het pseudoniem Henry Cutter.
Als hij op de leeftijd van 49 jaar alzheimer krijgt, beginnen zijn werkelijkheid en fantasie door elkaar te lopen. Het wordt hem aangeraden een dagboek bij te gaan houden. Een echt dagboek wordt het niet, maar een Logboek der Waanzin.
Dan wordt Jerry opgenomen in een verpleegtehuis, waar hij moorden opbiecht. Gepleegd toen hij nog niet opgenomen was, maar later ook moorden die hij gepleegd heeft op momenten dat hij ontsnapte uit het verpleegtehuis.

Elk hoofdstuk bestaat uit twee delen, eerst een stuk over wat er gebeurd is in de periode dat Jerry nog redelijk helder was en in zijn logboek schreef en dan een deel als hij een jaar in het verpleegtehuis zit en zich weinig meer kan herinneren van wat er in dat jaar gebeurde. Persoonlijk hou ik van boeken met deze opzet. Je leert steeds een beetje meer over de geschiedenis van de hoofdpersoon.
Gedurende het verhaal lees je welke impact alzheimer heeft en wat de invloed van anderen kan zijn op herinneringen. Zijn het echte herinneringen, zijn het moorden uit de thrillers die hij schreef en als echt gebeurd beleeft, of is er nog iets anders aan de hand?
Jerry beseft dat zijn persoonlijkheid hem is ontnomen door de alzheimer. Hij is niet meer wie hij was, weet niet meer wat echt is en wat niet.

Een belangrijke gegeven in het boek is de bruiloft van zijn dochter. Deze vond plaats toen Jerry al wel wist dat hij alzheimer had, maar nog redelijk helder was. In de dagen voor de bruiloft is alles vele malen geoefend om te voorkomen dat er iets mis zou gaan. Dit heeft goed geholpen en tot het diner gaat alles probleemloos. Dan neemt Jerry, tegen de afspraak in, toch het woord. De gevolgen zijn niet te overzien en hebben een direct verband met alles wat er in het jaar na de bruiloft plaatsvindt.

Gelukkig heeft Jerry een goede vriend, Hans, die hem door dik en dun bijstaat en hem heel vaak bezoekt. Maar doet hij dat uit vriendschap of heeft hij daar ook andere bedoelingen bij?

Als Jerry opgenomen wordt in het verpleegtehuis raakt zijn logboek zoek. Jerry gaat samen met Hans op zoek naar het logboek, waarvan hij zich eerst niet kan herinneren waar hij het verstopt kan hebben. Maar omdat het heel belangrijk voor hem is om er achter te komen of er in het logboek iets staat wat een verklaring kan geven voor de moorden, moet en zal hij het vinden.
Deze zoektocht komt in verschillende hoofdstukken voor is heel spannend beschreven. Elke keer komt Jerry een stukje verder, is een klein stukje van zijn geheugen weer even helder. Deze opbouw is erg goed geschreven en je leeft je steeds meer in.

Ondanks dat er in deze thriller een tamelijk zwaar onderwerp wordt aangepakt, wat het meer diepgang geeft dan vaak bij thrillers, komen er ook humoristische situaties in voor.

Al met al heb ik dit boek met veel plezier gelezen en raad het liefhebbers van thrillers dan ook ten zeerste aan.