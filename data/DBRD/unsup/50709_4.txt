Voor Dutch Venture Publishing mocht ik meedoen aan de blogtour rondom het nieuwste boek van Jen Minkman. Het gaat hierbij om het derde en laatste deel in de YA eilanden-trilogie ‘Het land voorbij het hek’. De eerdere twee delen heb ik alweer enige tijd geleden gelezen en ik was dan ook verheugd toen ik het laatste deel in handen kreeg om te gaan lezen. Want gek genoeg geeft het mij altijd een enorme voldoening om een boekenserie af te kunnen sluiten. Zal wel een welbekende kronkel zijn van elke boekenwurm denk ik zo.

Doordat het dus enige tijd geleden was dat ik deel één en deel twee gelezen had moest ik met dit derde deel weer even wennen aan de schrijfstijl van Jen Minkman en het verhaal op zich. Want door de delen heen zit absoluut een flinke rode draad en het is sowieso van belang om de gehele trilogie op volgorde te lezen. Toch kreeg het verhaal, toen ik eenmaal op weg was, mij vrij snel te pakken en ging ik gemakkelijk mee in de aparte maar wel herkenbare wereld van Sarah. Alle karakters die aanbod komen zijn stuk voor stuk herkenbare (jonge) mensen die worstelen met hun eigen gedachten, aan zich opdringende gevoelens en de opgelegde/gedwongen overtuigingen. Juist doordat dit allemaal uiteengezet is door het hele verhaal heen ga je als lezer je aan hen hechten en leef je mee. Voor mij voelt het aan alsof Jen haar visie op de religieuze aspecten, of wellicht beter gezegd misverstanden, van de huidige maatschappij respectvol gebruikt en omvormt in haar eiland-trilogie. Zo ook in dit laatste deel komen veel van die aspecten samen in een eventueel toekomstige wereld. Wel op zo’n manier dat het aan de ene kant compleet anders is omdat het in een fictieve wereld speelt, maar het je wel degelijk aan het denken zet over alles wat speelt in tegenwoordige tijd. Gelukkig is er ook genoeg fantasy over wat er voor zorgt dat ik genoten heb van dit mooie, bijzondere en originele verhaal.

“Perfecte combinatie tussen een futuristische wereld, gebeurtenissen, personages en hedendaagse relativisme”

Ik geef dit boek 4 sterren.

Spanning: 6
Plot: 7
Leesplezier: 8
Schrijfstijl: 8
Originaliteit: 8
Psychologie: 7