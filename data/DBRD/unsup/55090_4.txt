In IJsengel van Nathalie Pagie wordt mediamagnaat Berndt Müller ontvoerd. Hij is een belangrijk en vermogend man, waardoor heel Zweden meeleeft met zijn ontvoering. Vanwege zijn bekendheid wordt zijn vermissing gelijk hoog opgenomen door de politie en wordt een groot onderzoek gestart. Zijn vrouw en dochters wachten dit niet af en gaan ook zelf op zoek naar de daders.

De ontvoerders hebben zo hun eigen problemen, want ze verschillen van mening over de aanpak van de ontvoering en de verdere plannen. Ook gaat het bij een van hen niet alleen om het geld dat de ontvoering oplevert. Er zit ook een persoonlijke motivatie in, waardoor de spanningen soms hoog oplopen.

Vanaf het begin van het boek weet je wie de ontvoerders van Berndt Müller zijn, dit is niet het spanningselement dat auteur Nathalie Pagie heeft gekozen. Je kunt hierdoor niet echt meespeuren naar de daders van de ontvoering. De spanning zit in de relatie van een van de ontvoerders met Berndt Müller en daarnaast staat er druk op de ontvoeringszaak, want hoe loopt het af met de ontvoerders en met Berndt Müller zelf? Worden de ontvoerders gepakt en kan Berndt Müller zijn vrouw en dochters weer in de armen sluiten?

Het verhaal van deze thriller wordt vanuit wisselend perspectief verteld, zo komen de ontvoerders aan het woord, maar ook Berndt Müller, zijn familie en anderen die betrokken zijn. Op deze manier krijg je een goed beeld van alle gebeurtenissen en wat iedereen erbij voelt. De schrijfster heeft hier de tijd voor genomen en op deze manier krijgen de karakters meer diepte. Zo lees je over de jeugd van ontvoerder Jason, het verdriet van de dochters van Berndt en de gevoelens van Berndt zelf. Niet in alle thrillers wordt hier de tijd voor genomen en het is mooi dat Pagie dat in deze thriller wel doet.

IJsengel is een spannend boek dat zich afspeelt in het koude Zweden. Mediamagnaat Berndt Müller wordt vastgehouden op een onbewoond eiland, dichtbij het vasteland van Zweden, in een ogenschijnlijk verlaten hotel. Met op de achtergrond het koude weer, sneeuw en ijs, vormt dit de perfecte achtergrond voor deze thriller.