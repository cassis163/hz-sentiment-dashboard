In dit korte verhaal van 96 bladzijden (waarvan 92 bladzijden daadwerkelijk voor het verhaal benut worden) hebben rechercheurs Bennie Griessel en Vaughn Cupido een zaak op te lossen van een vermoord gevonden vrouw. Ze is Amerikaanse en haar lichaam is grondig gereinigd met bleekwater. Sporen zijn er bijgevolg niet te vinden. De achtervolgingsscene aan het begin van het boek laat vermoeden dat er een verband is met Nederland (wat het boekje uitermate geschikt maakte als geschenkboek tijdens de Spannende Boekenweken 2017 natuurlijk).

Ook voor wie de beide rechercheurs nog niet kent uit eerdere boeken, is dit een prima te volgen verhaal. Meyer slaagt erin om tussen de verhaallijn door voldoende informatie mee te geven opdat je weet wie ze zijn, tenminste toch in die mate dat je nooit het gevoel krijgt achtergrond te missen. Hier en daar moet je wat kleine gaatjes zelf invullen maar dat maakt een verhaal natuurlijk net interessant.

Het verhaal is goed, maar is een beetje te kort om echt spannend te worden. Voor je goed en wel door de inleidende gebeurtenissen heen bent, ben je een derde ver en is het alweer bijna tijd voor de ontknoping. Het typische deel in een thriller waarin gespeurd en op het verkeerde been gezet wordt, ontbreekt hier. De speurders doen er niet lang over om op het juiste spoor te komen en sommige personages werken maar al te goed mee. Meyer lapt ook een aantal keer de 'show, don't tell'-schrijversregel aan zijn laars omdat de ruimte er niet is. Dat Meyer ondanks de weinige ruimte toch een mooi sluitend verhaal in elkaar weet te draaien, toont zijn talent echter wel aan.

Persoonlijk werd ik niet echt wild van de hoofdpersonages. Het taalgebruik van Cupido - in de Nederlandse vertaling is dat Nederlands, doorspekt met heel veel Engels - werkte al meteen op mijn zenuwen, en personages met familienamen als Cupido en Adonis zijn van een kinderachtigheid die afknapt. De manier waarop Meyer het verhaal soms doorspoelt door snel een paar opeenvolgende acties in evenveel zinnen op te sommen, sprak mij ook niet erg aan. Zonder dat een prima verhaal maar het boekje is er niet in geslaagd om mij - tot dusverre onbekend met Meyers boeken - aan te zetten om in de toekomst een echt boek van hem te willen gaan lezen.