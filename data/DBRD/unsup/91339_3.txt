Hannah wil onder geen beding worden als haar moeder: een verbitterde, gescheiden vrouw. Maar als ze de succesvolle en knappe Mark in New York ontmoet en een relatie met hem begint, zet ze alle bezwaren tegen een huwelijk opzij en trouwt een paar maanden later met hem. Ze verhuizen naar Londen, waar hij zijn bedrijf DataPro heeft. Hanna wacht Mark op de luchthaven op na een zakenreis naar New York, maar hij verschijnt niet. Pas de volgende dag belt hij op met een vaag verhaal. Hannah ontdekt dat hij niet in het hotel logeert dat hij haar had gezegd en ook dat hij veel geld van haar heeft gestolen. Ook komt ze er achter dat een vrouw hem al wekenlang belt. Hoe dieper ze in het leven van haar man duikt, hoe meer ze ontdekt. Beetje bij beetje ontvouwt zich een scenario dat ze zich in haar ergste dromen niet had kunnen voorstellen. En Mark heeft steeds andere excuses voor zijn leugens.

Een andere waarheid is de derde thriller van de Britse schrijfster Lucie Whitehouse. Het verhaal komt erg traag op gang. De eerste helft van het boek is een aaneenschakeling van flashbacks, niet ter zake doende informatie en vertragingen. En ook tientallen complottheorieën over waarom Mark geld nodig heeft.

‘Is er iets?’ Weer een stilte, kort maar onmiskenbaar. ‘Nee, hoor.’ ‘Weet je het zeker?’ ‘Ja, natuurlijk. Er is niets.’ Hannah kon de verwarring van Marks assistente bijna voelen. ‘Er is wel iets,’ zei ze. ‘Vertel op.’ ‘Nee, niets.’ ‘Jawel. Kom op.’

In de tweede helft van Een andere waarheid bouwt de spanning zich wel op. Dan duikt Hannah in Mark’s verleden en stuit ze op steeds meer leugens. Beschermt hij haar of is er meer aan de hand? De plot is niet spectaculair. Aan het eind van het boek heb je absoluut een andere waarheid.