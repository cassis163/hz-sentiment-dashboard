Dit boek werd me aangeraden door een vriendin met de mededeling: "Je begint te lezen en zult niet meer stoppen." Dat was waar. Ik heb het boek in twee dagen uitgelezen. We ontmoeten Mira die probeert te overleven in een Joodse getto in Warschau tijdens WOII. Het verhaal is geschreven in de ik-vorm waardoor het hoofdpersonage aan het einde van het boek als een bekende voelt met wie je heel veel hebt meegemaakt, met wie je de oorlog hebt meegemaakt.
De vraag die meermaals in het boek gesteld wordt, is. "Wat voor mens wil je zijn?" En kun je de keuzes maken die daarbij horen? Heb je die keuze wel tijdens de oorlog?
Mira raakt mensen kwijt, ze ontmoet ook mensen, waaronder de liefde van haar leven, Amos.
Er zijn mensen die zij helpt, mensen die haar helpen. Maar wat haar ook helpt is de kracht van de fantasie die niet onderschat mag worden.