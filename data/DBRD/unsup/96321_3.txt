Nadat het kindje van Jane dood is geboren, is ze op zoek naar een nieuwe start. Ze denkt dit onder andere te doen door te verhuizen. Ze komt terecht in een woning van architect Edward Monkford. In ruil voor de lage huurprijs moet ze voldoen aan een hele serie absurde regels. Ze is echter zo gecharmeerd van het huis en de architect dat ze dit op de koop toe neemt.
Na een tijdje komt Jane er achter dat de vorige bewoonster, Emma, in het huis een onverwachte dood is gestorven. Jane gaat op zoek naar de waarheid over de dood van Emma en volgt daarmee bewust of onbewust het zelfde leven en stappen als haar voorgangster. Het leven van Jane komt hierdoor ook in gevaar…

Het verhaal wisselt zich af tussen Emma en Jane. Daarmee wordt goed duidelijk dat beide vrouwen hetzelfde leven leidden. Tegelijk vond ik dat soms ook best irritant, omdat omschrijvingen en zinnen bijna exact hetzelfde zijn. En dat slechts één hoofdstuk later. Het is ook wel wat raar van Jane dat als je zo hard op zoek bent naar de waarheid, dat je je dan niet bedenkt dat je dezelfde dingen doet en dat dat misschien ook wel eens niet goed kan aflopen.
Op zich vond ik het wel een boeiend verhaal, maar tegelijk ook wel weer voorspelbaar. Omdat het lekker makkelijk leest en je niet al te veel hoeft na te denken, lees je wel door tot het einde. Al was het maar om te constateren dat je gelijk hebt gehad qua plot. Voor mij haalt dit net drie sterren.