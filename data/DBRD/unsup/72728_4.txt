Op een ijskoude dag begin januari wordt Elías vermoord; een jongetje met een IJslandse vader en Thaise moeder. Zijn ouders zijn gescheiden en Elías woonde met zijn moeder en oudere broer Niran in een aftands flatgebouw. Is hij vermoord uit racistische overwegingen? Iedereen die met school te maken heeft, leraren, leerlingen, ouders van leerlingen, wordt ondervraagd, maar het brengt Erlendur en zijn mensen in eerste instantie geen stap dichterbij de oplossing. Dan verdwijnt Niran plotseling; Erlendur vindt hem, verstopt in een kelder van de flat, maar Niran is in shock en kan of wil niets vertellen. Wat weet hij van de dood van zijn broertje? Kort daarop verdwijnt Niran weer, nu met hulp van zijn moeder die hem hiermee wil beschermen. Waartegen?
Erlendur besteed ook nog aandacht aan een zaak die hij behandelde voordat Elías werd vermoord: de verdwijning van een vrouw waarvan de man van vreemdgaan verdacht wordt. Wat heeft hij met de verdwijning van zijn vrouw te maken? En wie is de vrouw die Erlendur belt en hem zegt: 'ik kan het niet'? Is zij de verdwenen vrouw? Wat kan ze niet en waarom niet?
Ik vond het een erg goed verhaal, maar door de vele IJslandse namen was het af en toe niet gemakkelijk te volgen. Tijdens het verloop van het verhaal krijgt de lezer ook nog een inkijkje in het persoonlijke leven van Erlendur (het contact met zijn kinderen en zijn oud-collega Marion en zijn verhouding met zijn collega's), wat het boek een extra dimensie meegeeft. Zeker in een serie boeken met dezelfde hoofdpersonen vind ik het wel leuk om de karakters meer driedimensionaal te leren kennen waardoor je zelfs bepaalde handelingen aan voelt komen. Hij wordt 'eigen' en ik hoop in verdere boeken meer te weten te komen over de verstandhouding met zijn kinderen en wat er toch vroeger met zijn broertje is gebeurd.