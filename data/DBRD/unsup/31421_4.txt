Het was al een hele tijd geleden dat ik nog eens een boek las van Nicholas Sparks. Ik was dan ook heel benieuwd naar zijn nieuwe boek. Janneke en ik besloten het te lezen voor onze buddyread. Toen ik hem ontmoette op de boekenbeurs vertelde hij heel geanimeerd over de openingsscène waarin Vivian bevalt van London. Hij vertelde dat dit de eerste keer was dat hij zoiets deed, maar dit was autobiografisch, dit was exact de manier waarop het ging toen zijn vrouw voor de eerste keer moest bevallen. Door dit verhaal was ik heel benieuwd naar de openingsscène en hiermij had hij mij al helemaal overtuigd. Door dit weetje wordt dit eerste hoofdstuk eens zo grappig. Een heel goed begin van het verhaal. Na dit hoofdstuk zat ik meteen helemaal in het verhaal en las ik heel snel door. Het is dan wel een dik boek, maar ik was er verrassend snel door. Ik had door de achterflap ook een bepaald idee wat er ging gebeuren en was dan ook vol verwachting aan het wachten tot dit zou gebeuren en hoe, en toen verraste Sparks mij doordat er helemaal iets anders gebeurde.

Nicholas Sparks heeft in dit boek een paar personages met een compleet verschillend karakter. Hierdoor kreeg ik een erg uitgesproken mening over enkele karakters. Vivian was echt een verschrikkelijk mens, hoe kan je dit doen tegenover je man en kind? Ik snapte er niets van. Ieder hoofdstuk begint met een stukje uit het verleden, meestal van het begin van de relatie van Russel en Vivian. Hoe kon deze vrouw geëvolueerd zijn tot de vrouw die ze nu was? Russel daarentegen was een geweldige papa voor London. Hij moest even groeien in het papa-zijn, maar eens hij dit gewend was deed hij dit geweldig. Ik denk dat iedereen zou vechten voor zo'n papa! De zus van Russel en haar vriendin, Marge en Liz, zijn mensen waar ik ook meteen verliefd op was. Zo'n liefdevol koppel en zo'n leuke karakters hebben ze. Ik wil ook zo'n zus!

Nicholas Sparks heeft met Wij twee een heel leuk boek geschreven, anders dan anderes, want de nadruk ligt vooral op een slecht huwelijk in plaats van de liefde die er meestal de bovenhand heeft. Maar een echte aanrader voor alle Sparks-fans. En ook een perfect boek voor meerdere challenge-categoriën!