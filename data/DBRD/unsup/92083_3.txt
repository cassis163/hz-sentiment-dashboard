Laat ik beginnen met zeggen dat ik meerdere boeken van Fitzek met graagte heb verslonden. Ik roemde vaak het psychologische aspect en de spanning die goed werd opgevoerd. Dit boek daarentegen kon me niet heel erg bekoren. Natuurlijk, het leest makkelijk weg, mede door de korte hoofdstukken en er zit ook echt wel vaart in het verhaal maar ik had persoonlijk moeite met het feit dat de personages niet uitgediept zijn en dat de ene plotwending na de ander plaatsvond (wat dan toch weer net anders in elkaar bleek te zitten). Ik vind het allemaal een beetje too much, te overdreven en onrealistisch. Moet het dan voor mij altijd maar realistisch zijn? Nee dat is ook weer niet zo, maar dit vond ik meer van het niveau 'hoe maak je een kind wat wijs'.
Wat me wel kon bekoren is de achterliggende gedachte inzake het rechtssysteem met al zijn mankementen. De voorbeelden die aangehaald worden voor- en achterin het boek (dat bijvoorbeeld een belastingontduiker 7 jaar cel krijgt en een seksueel misbruiker 2,5 jaar) en wat verder als rode draad door het gehele boek loopt, is blijkbaar iets wat de 2 auteurs aan de kaak wilden stellen en dat vind ik goed gelukt.