In 2013 maakte Lulu Taylor de overstap van feelgood boeken naar meer spannende romans met familiegeheimen en duistere mysteries. The Winter Folly is het eerste boek dat ze na deze genrewisseling heeft geschreven; het verschijnt nu (na De winterkinderen en De sneeuwengel) als derde in de reeks in het Nederlands onder de titel Wintergeheimen. Qua cover zijn haar boeken zeer herkenbaar: winterse taferelen, veel gebruik van wit met figuren op de voorgrond en een groot landhuis op de achtergrond.  

Ook voor de inhoud houdt ze zich aan een herkenbaar stramien: twee verhaallijnen, een in het verleden, een in het heden, waarbij een landhuis het decor vormt voor de gebeurtenissen rondom de hoofdpersonen. Verhalen over familiegeheimen, angsten, maar ook diepe liefdes. De hoofdrolspelers zijn sterke vrouwen die het stevig voor hun kiezen krijgen, maar alles uit de kast halen om hun leven op de rit te krijgen.  

In Wintergeheimen trouwt de wereldvreemde, 19-jarige Alexandra in 1965 met Laurence. Niet omdat ze van hem houdt, maar om haar vader een plezier te doen. Het huwelijk is vanaf het begin gedoemd te mislukken. Na zes maanden ontmoet ze haar jeugdvriendje Nicky Stirling weer en de vlam slaat in de pan; ze beginnen een gepassioneerde verhouding. Nicky erft na de dood van zijn vader het indrukwekkende familielandgoed Fort Stirling en het stel gaat daar wonen. Hun geluk is niet van lange duur: in 1974 verdwijnt Alexandra uit Nicky's leven, hem en hun zoon verward en ontredderd achterlatend.  

In het heden woont John, de zoon van Nicky en Alexandra, op het landgoed dat hij met kunst en vliegwerk rendabel probeert te houden. Hij trouwt met de levenslustige Delilah, die er na haar huwelijk achter komt dat er veel geheimen zijn in het leven van John. Geheimen die hem depressief en afstandelijk maken. Geheimen die te maken hebben met zijn moeder. Geheimen die Delilah het gevoel geven dat de muren op haar afkomen en die hun relatie onder druk zetten. Om haar huwelijk te redden gaat Delilah op zoek naar de waarheid achter de verdwijning van Alexandra.   

De kracht van Lulu Taylor is om twee verhalen tegelijk te kunnen vertellen. In korte hoofdstukken, afwisselend spelend in heden en verleden, brengt ze de levens van de twee vrouwen steeds dichter bijelkaar. De karakters zijn mooi uitgewerkt en het is gemakkelijk om met beiden mee te leven. De schrijfstijl is uitnodigend en lokt je steeds verder de levens van Alexandra en Delilah in. Ook is het heel gemakkelijk om mee te bewegen met de gebeurtenissen in 1965 naar de huidige tijd. Zie je Delilah foto's in de bibliotheek oppakken, dan lees je in het andere hoofdstuk de achtergrond van de foto's. Die gelaagdheid maakt het boek interessanter en verhoogt het leesplezier. Ook de overige gebeurtenissen in heden en verleden spiegelen zich en geven het boek een extra dimensie. Overkomt Delilah hetzelfde als Alexandra of weet zij de ban van het verleden te breken?  

Wintergeheimen is een roman pur sang met een goed gedoseerde onderhuidse spanning. Je denkt steeds: nog één hoofdstuk en dan nog eentje, omdat je graag wilt weten wat er nu eigenlijk aan de hand is in dat mooie Fort Stirling en bovenal: wat is er gebeurd met Alexandra.