Ze is jong, zelfstandig, zelfverzekerd, mooi en succesvol. Maar er is iets dat haar dwars zit en dat haar belet een normaal leven te leiden. Op een dag besluit ze om alles achter zich te laten en haar leven radicaal te veranderen. Ze kiest er voor om moordenares te worden. Een besluit dat zakelijk en koel wordt genomen. Ze kent de consequenties van haar keuze. Haar leermeester in het doden is er heel duidelijk over.

“Maar onvermijdelijk komt er een dag waarop je weer mens zou willen zijn. Omdat je niet meer tegen de eenzaamheid van de wildernis kunt. De eenzaamheid is het ergste.”

Drie meter onder nul is een nauwgezette analyse over de vraag waarom deze jonge vrouw besluit moordenares te worden, hoe zij haar slachtoffers kiest en hoe zij de moorden voorbereidt en uitvoert.

Het is een niet al te dik boek dat begint met een proloog waar de Duitse journaliste en scenarioschrijfster Marina Heib vertelt over de kinderjaren van de naamloze hoofdpersoon, een jong meisje dat een leven vol vreemde fantasieën leidt en daarom door haar leeftijdgenoten wordt gemeden. Alleen haar ouders en dan vooral haar vader geven haar de nodige steun om in die jaren een beetje overeind te kunnen blijven. Aan het einde van de proloog maakt zij haar keuze en daarna verandert de hele toon en sfeer van het verhaal.

Het lieve kleine meisje dat wat onzeker en onbeholpen haar leven vorm wil geven verandert in een harde jonge vrouw die toelaat wat haar tot dan toe in haar leven dwars zat. Ze wordt overspoeld door diepe gevoelens van haat en een enorm verlangen naar wraak. Dat heeft natuurlijk een oorzaak en heel langzaam onthult Marina Heib wat aan deze gevoelens ten grondslag ligt. Hoe verder je in het verhaal komt hoe stiller je wordt. Het is absolute waanzin die geen mens kan bevatten. En als je het boek uiteindelijk uit hebt en de vrouw een naam heeft, is alles wat overblijft afschuw en een hulpeloos gevoel van medelijden. Het is onvoorstelbaar en dit besef verdiept zich alleen maar als je je realiseert dat dit boek weliswaar fictie is maar dat de realiteit van alledag zich soms op eenzelfde gruwelijke manier aan ons openbaart.

Drie meter onder nul is een heftige, spannende en uitzonderlijke thriller die wat traag van start gaat maar uiteindelijk diepe indruk maakt. Een boek waar je stil van wordt en dat je niet snel zult vergeten.