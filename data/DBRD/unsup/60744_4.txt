Voor De Club van Echte Lezers van Uitgeverij AtlasContact mocht ik het boek Rode klok van Leni Zumas lezen.

Leni Zumas schreef eerder een verhalenbundel en een roman, maar Rode klok is haar eerste boek wat in het Nederlands vertaald is. Zij geeft les aan Oregon State University is Portland, Oregon.

Rode klok is een dystopisch verhaal wat zich afspeelt in de toekomst, maar ook zo maar zou kunnen gebeuren wanneer zeer conservatieve machthebbers het voor het zeggen krijgen. Door een nieuwe wet zijn in de Verenigde Staten abortus, ivf en adoptie door alleenstaanden niet meer mogelijk. Er wordt streng gehandhaafd en bij overtreding van de wet volgt een gevangenisstraf. De gevolgen van deze maatregelen zijn sterk voelbaar in een klein dorpje in Oregon. De levens van vier verschillende vrouwen staan centraal in deze roman.
De biografe, een alleenstaande lerares die alles probeert om zwanger te worden. Zij schrijft een biografie over het leven van een 19e eeuwse poolreizigster. Hiervan zijn in het hele boek stukjes tekst opgenomen tussen de hoofdstukken over de hoofdpersonen in.
De dochter, een schoolmeisje dat ongewenst zwanger is en een abortus wil.
De echtgenote, een ongelukkige huisvrouw en moeder die wil scheiden.
De genezeres, een vrouw die in het bos haar kruidendrankjes brouwt en gewantrouwd wordt door de dorpsbewoners.

De relatie tussen de verschillende vrouwen wordt steeds duidelijker en hun levens raken steeds meer verweven met elkaar. De korte hoofdstukken met de afwisselende hoofdpersonen maakt het een vlot en prettig leesbaar boek. De verhalen over deze vrouwen in hun kleine dorpsgemeenschap blijven boeien. De beschrijving van allerlei lichamelijke vrouwenzaken is soms erg plastisch verwoord. De gevolgen van deze streng conservatieve wetgeving inzake moederschap is invoelbaar gemaakt. Het zijn dezelfde gevolgen die er al eeuwenlang zijn geweest en in bepaalde delen van de wereld nog steeds zijn. Maar het gegeven dat het in de toekomst in de VS afspeelt, maakt het toch net weer anders.