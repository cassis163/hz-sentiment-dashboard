Dit verhaal lees je vanuit het perspectief van Denise, een 17-jarig meisje met autisme. Ze staat op het punt om met haar drugsverslaafde moeder te vluchten voor de komeet die ieder moment kan inslaan op de Aarde. Alleen is haar zus Iris nergens te bekennen en loopt haar moeder te treuzelen. Ze zullen het nooit halen om hun schuilkelder op tijd te bereiken.

Door een stom toeval lopen zij een docente van Denise tegen het lijf, die hulp nodig heeft. In ruil daarvoor zal zij proberen te zorgen dat Denise en haar moeder onderdak hebben voor een aantal dagen.
De docente had alleen niet verteld dat zij een plekje op een generatie schip had weten te bemachtigen. Er gaat een mogelijke toekomst voor Denise open. Buiten, op Aarde, had ze het maar moeilijk kunnen overleven. Los van alle praktische zaken zou het ook heel lastig voor haar zijn gezien haar autisme. Denise zet er dus alles op alles op om voor haar moeder en Iris een plekje te bemachtigen. Maar wat zijn haar talenten? Wat maakt dat zij op dat schip mag blijven? Waar is Iris? En kan haar moeder van de drugs afblijven zodat zij niet van het schip gegooid worden?

Denise is een heel interessant personage. Mede door mijn beroep vond ik het erg interessant om eens te lezen over een niet zo typisch YA personage en eens te kruipen in het brein van een autistisch persoon. Het leuke is dat Corinne zelf autistisch is en een stukje van haar eigen beleving van de wereld in dit verhaal verwerkt is. Dat maakt het allemaal nóg interessanter.

Het verhaal zelf gaat in pieken en dalen. Er gebeurt veel (want het is het einde van de wereld) maar er zijn ook stukken waar het wat rustiger is. Denise zelf is echter nooit rustig. Zij is altijd plannetjes aan het smeden of de wereld en de mensen om haar heen aan het analyseren. Ik kon het boek dan ook met moeite wegleggen.

Wat ik ook erg tof vond is dat het hele verhaal zich, in dystopian style, afspeelt in Amsterdam. Dat zorgt voor een hele andere vibe dan dat je een dystopie leest dat zich (weer eens) afspeelt in de Verenigde Staten. Dat is misschien zelfs wat dit verhaal onder andere zo uniek maakt!

Ik kan hier heel kort over zijn: Op de rand van het niets is weer een van de zovele pareltjes die Harper Collins heeft uitgebracht. Een cliché in een uniek jasje maakt dit een geweldig verhaal. Ik heb erg genoten van dit boek en voor iedereen die eens een dystopie/boek met een psychiatrisch randje wil lezen, ga ervoor! Dit boek is een echte aanrader en zou bij iedere boekenliefhebber in de boekenkast moeten staan. Los daarvan is Corinne ook nog eens een super leuk mens, ik heb haar namelijk mogen ontmoeten op de YA middag in boekhandel Haasbeek!