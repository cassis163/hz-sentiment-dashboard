Advocaten die gaan schrijven: het is een bekend fenomeen. Zelfs in Nederland is Christiaan Alberdingk Thijm niet de eerste advocaat die zich aan een boek waagt. Het proces van de eeuw is zijn debuut waar, op de pretentieuze titel na, weinig op aan te merken valt.
Eppo Boetselaar is na zijn studie rechten op zoek naar een advocatenkantoor. Na een blunder met een verkeerd verstuurde mail wordt hij de risee van de advocatenwereld, wat hem belemmert om ergens aan de slag te komen. Uiteindelijk komt hij bij een advocate terecht die hem onder haar hoede neemt. Als haar kantoor wordt overgenomen door een gerenommeerd bedrijf, wordt Boetselaar automatisch meegenomen. Daar komt zijn talent om stommiteiten te begaan weer om de hoek kijken. Een vergissing leidt, door zijn onkunde, van kwaad tot erger. Iedere keer als je denkt dat het onheil bezworen is, gebeurt er iets waardoor de ellende nog groter wordt...
Het proces van de eeuw springt heen en weer in de tijd. In het heden maken we mee hoe het bedrijf Boetselaar aanklaagt voor de fouten die hij gemaakt heeft en die het bedrijf schade hebben berokkend. Dit proces wordt afgewisseld met sc√®nes uit het verleden waarin uit de doeken wordt gedaan welke misstappen Boetselaar allemaal heeft begaan. Het proces van de eeuw is, naar Nederlandse begrippen, een opmerkelijk goed geschreven boek, vooral als je bedenkt dat het een debuut is. Geen doorzichtige trucjes waaraan je de eerste stappen van een auteur op het schrijverspad kunt herkennen, maar een boeiend verhaal met geregeld mooie zinnen die je meetrekken naar het einde. Dat einde is het enige smetje op het hele verhaal, met een te snelle oplossing die iets beter uitgewerkt had mogen worden. Verder is Het proces van de eeuw een veelbelovend debuut dat doet uitzien naar meer werk van deze auteur.