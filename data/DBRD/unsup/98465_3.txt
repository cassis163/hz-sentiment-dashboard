Het eerste deel van het boek las wat moeizaam, misschien door de lugubere omschrijving van allerlei marteltechnieken en het langzamere verteltempo. Daardoor duurde de inleiding op het werkelijke verhaal langer dan ik had gehoopt. Maar vanaf het tweede deel komt er vaart en spanning in het verhaal en dan leest het boek lekker (en) snel weg.
Het verhaal wordt steeds intrigerender en de ongewone en interessante hoofdpersonen krijgen steeds meer vorm, diepgang en karakter, hoewel Smith enkele hoofdpersonen wat mij betreft nog wat verder had mogen uitdiepen. Verrassend genoeg heeft Smith het verhaal dusdanig goed geschreven dat ik zelfs sympathie voelde voor Geiger, de hoofdpersoon die met martelen/manipuleren zijn geld verdient. Het verhaal zat ingewikkelder in elkaar dan ik in eerste instantie had gedacht, wat toch een pluspunt is.
Het boek valt misschien nog het beste te vergelijken met een typisch Amerikaanse actiefilm en daar is soms helemaal niks mis mee. Wat mij betreft is dit boek dus een aanrader!