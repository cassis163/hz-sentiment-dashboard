Twee tijdperken, die elkaar afwisselen in het verhaal. In 1926 bestaat het Evergreen Hotel nog in volle glorie: rijken kunnen daar hun tijd doorbrengen in all luxe. Het personeel werkt zich een ongeluk, maar dat hoort natuurlijk ook zo Violet wordt echter verliefd op een van de gasten, en dat is wat minder normaal. Sam is verslaafd aan opium en de gevolgen daarvan worden angstig duidelijk beschreven. De zus van Sam, Flora, moet ervoor zorgen dat Sam ophoudt met het roken van opium, maar dat blijkt niet eenvoudig. Flora is in gezelschap van haar verloofde Tony en een paar van zijn afschuwelijke vrienden.
In 2014 is het hotel vervallen. Lauren werkt in een restaurant vlak bij de ruïne. Er zijn plannen alles te restaureren en Lauren sluit vriendschap met een van de mensen die daaraan werken, de Deense Thomas. In het hotel vinden ze liefdesbrieven en gaan op zoek naar de geschiedenis van de mensen, die die schreven of ontvingen.
Het zijn eigenlijk twee liefdesverhalen, die door elkaar heen spelen. Maar vooral boeiend was de beschrijving van het leven in zo'n luxe hotel in de twintiger jaren van de vorige eeuw, in Australië. Het verhaal van 'Kerst-in-juni', waar het beeld meer voldoet aan de gewone kerstafbeeldingen, was leuk om te lezen. Alle vreemde bomen en dieren die er beschreven werden, maakte duidelijk, dat dit verhaal zich echt in Australië afspeelde. Heel goed gedaan.
De problematiek van de verslaving van Sam, en wat dat voor zijn omgeving betekende, was voelbaar.
En ook weer in dit boek: vrouwen hadden wel heel weinig te vertellen in die tijd.