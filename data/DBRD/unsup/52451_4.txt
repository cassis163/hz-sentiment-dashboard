Iedereen, nou ja bijna iedereen, kent het wel. Je moet binnenkort in het openbaar spreken en je ervaart nu al stress, alleen al bij het idee! Je ziet er als een berg tegenop. Als dat ook voor jouw geldt dan is dit boek van Adri Moggré een aanrader. Door middel van een veertigtal, eenvoudig toepasbare tips helpt de auteur je van de grootste obstakels af. Je gaat zonder, of in elk geval met veel minder, stress voor je publiek na het lezen van dit boek.

Ondanks het feit dat dit boek in eerste aanleg bedoeld is voor hen die een presentatie of lezing moeten houden, is het zeker ook een aanrader voor diegenen die voor het eerst een vergadering moeten voorzitten of onzeker zijn over een op handen zijnde (sollicitatie) gesprek. Kortom, een rol waarbij je ‘in the picture’ staat en het uiterst belangrijk is dat jouw verhaal goed uit de verf komt.

“Natuurlijke angst is begrijpelijk voor iedereen. Het is ons aangeboren instinct, we voelen dat er iets niet goed kan zitten. Je zult dit overwinnen door jezelf bij herhaling bloot te stellen aan het optreden in het openbaar. Op die manier ervaar je dat er geen noodsituatie kan ontstaan. Het zelfvertrouwen groeit: mij kan niets gebeuren!”

In ‘Spreken in het openbaar’ deelt Moggré zijn royale kennis en ervaring met hen die daar –in hun werkende leven- nog heel veel baat van kunnen hebben. In mijn research over deze auteur kwam ik publicaties tegen waarin Moggré werd betiteld als ‘opa’ en dat met zijn 73 jaar! Nu kan ‘opa’ best een eretitel zijn, maar zo was het in de onderhavige stukken niet bedoeld en dat stoorde mij. Ik heb juist enorm veel respect voor hen die hun enorme kennis en ervaring willen delen met jongere generaties!

Alle adviezen en tips uit het boek van Moggré komen voort uit ruim dertig jaar ervaring in het bedrijfsleven en het geven van cursussen en trainingen over spreken in het openbaar en spreekvaardigheid. Moggré gaf deze trainingen aan mensen uit het bedrijfsleven, verenigingsleven en de politiek.

“Je bent zover gekomen dat je voorzitter bent. Of je bent lid van de gemeenteraad. Daar zit je dan achter de tafel met de beste bedoelingen en in de zaal zit een persoon die in de psychologie het stempel krijgt van negatieve aandachtvrager. Daar moet je mee aan de slag en … mee leren leven. Ze zullen er altijd zijn en de kunst is er mee om te gaan.”

‘Spreken in het openbaar in 40 praktische tips’ is een waardevol boek waar ik in elk geval heel veel aan gehad heb en ik ben ervan overtuigd dat ik daar niet enig in ben.

“Sprekend voor en in de groep ontkom je er niet aan dat jouw zienswijze anders is dan die van iemand in de omgeving, in jouw gehoor.”

Amusant detail is overigens het advies om het boek te gebruiken c.q. te lezen als een ‘kookboek’. In deel 1 staan de ingrediënten en in deel 2 het recept. Je gaat op zoek naar het recept van jouw keuze en met dat ‘recept’ ga je aan de slag. Ofwel, alle 40 tips van Moggré laten zich uitstekend los van elkaar lezen.

Over de auteur
Adri Moggré (1942) is gepensioneerd en actief als auteur en docent. Hij gaf cursussen ‘Spreken in het Openbaar’ bij Volksuniversiteit in Vlissingen. Naast het docentschap bij de Zeeuwse Volks Universiteit geeft Moggré trainingen in het bedrijfsleven en uit die laatste groep kwam de behoefte naar voren om een praktisch boek in huis te hebben om in voorkomend geval te kunnen raadplegen. Moggré gaf daar gehoor aan en zo ontstond ‘Spreken in het Openbaar’.

Uitvoering
Uitgever: Boekenindustrie Vof
ISBN 9789492046031
Hardcover, 222 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/