Dit is mijn eerste kennismaking met Elly Koster en ik moet zeggen dit boek leest lekker vlot. Een internationale hotelketen, vader de drijvende kracht is verdwenen in Amerika, moeder is jaren geleden overleden, nu erft hun dochter Joanne deze mega onderneming en is het haar beurt om alles draaiende te houden. "Vanaf nu zou niets nog hetzelfde zijn in haar leven, dat wist ze zeker. De media stortten zich als een stel aasgieren boven op haar".

Ze is al te lang iemand geweest die altijd deed wat anderen van haar verlangden. Misschien moet ze haar eigen koers gaan varen. Joanne twijfelt en gaat naar Noorwegen om daar tot inzien te komen wat ze nu eigenlijk echt wil in het leven. "Ze wist amper nog hoe simpele, kleine dingen het leven konden verrijken en daar moest verandering in komen". In haar wereld draait alles om geld, maar is dat werkelijk zo belangrijk. Hoe eenzaam is haar leven aan de top.

Daarnaast het verhaal van Ralph. de man van Joanne, die er een minnares op na houdt, dit met snode plannen voor de toekomst. Beide verhaallijnen zijn goed met elkaar verweven, de personages zijn goed neergezet. Elly Koster weet bovendien het Noorse natuurschoon prachtig weer te geven.