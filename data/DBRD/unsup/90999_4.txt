Waardering ****
Baldacci heeft al een keur aan boeken en serie op zijn naam staan, wat ook niet zo gek is als woorden en verhalen net zo essentieel zijn als ademhalen. Voor hem staat lezen gelijk aan vrijheid en het kunnen denken voor jezelf (bron http://www.baldacci.nl/home/11). In de serie rondom Amos Decker is eerder al De geheugenman verschenen en nu ligt De laatste mijl in de schappen van de boekhandel.

Het team van de FBI, waar Decker voor gaat werken, kan eindelijk van start gaan. Decker raakt gefascineerd door de zaak rondom de zojuist vrijgesproken Melvin Mars die jaren heeft vastgezeten voor de moord op zijn ouders. De overeenkomsten met de moord op zijn eigen gezin zorgen dat Decker zich vastbijt in de zaak en op onderzoek uitgaat. En opgeven ligt niet in Decker zijn aard, hoe gevaarlijk het soms ook wordt.

De cover van De laatste mijl is mooi en doet denken aan de laatste momenten van Mars in gevangenschap en de tekst op de achterflap is voldoende intrigerend zonder veel weg te geven, complimenten aan uitgeverij A.W. Bruna voor deze prima vormgeving. Baldacci levert wederom een ijzersterk deel af in de serie rondom personage Amos Decker. Toch is De laatste mijl een boek dat je ook prima kan lezen zonder het eerste deel in handen gehad te hebben. Baldacci weet zijn personages nog meer uit te diepen en in dit deel leer je ook Bogart, leider van het team, special agent Alex Jamison beter kennen en maak je kennis met nieuwe teamleden Bogart en Milligan. Amos Decker zijn verhaal wordt verder uitgediept door de overeenkomsten tussen de moord op zijn gezin en de zaak Melvin Mars, waarbij juist aandacht is voor Decker zoals hij vroeger was; sportief, afgetraind en doortasten. De beschrijvingen van de momenten dat Decker zijn geheugen inzet om zaken op te lossen getuigt van een grote mate van research bij Baldacci om alle feiten kloppend te maken. De laatste mijl zit dan ook strak in elkaar en laat geen open eindjes achter als je het boek dichtsluit, behalve dan de mogelijkheid dat het Decker en het team weer een zaak gaan aanpakken. Tot op het allerlaatste moment blijft de complete toedracht onduidelijk en blijf je als lezer gissen naar hoe het verhaal in elkaar steekt. Wat Baldacci op indrukwekkende wijze doet is spannende cliffhangers inzetten waarbij het afwisselend gaat om explosieve actie momenten en de meer psychologische moment die onder je huid kruipen.