Ik wil met je mee is de nieuwste roman van Jill Mansell en zoals te verwachten is, zijn het weer veel leuke personages en een hoop verwikkelingen.

Deze keer gaat het over Mimi. Ze woont in Londen en leeft voor haar werk in de PR en heeft een relatie met haar baas. Maar als ze hem betrapt met haar huisgenote is het voor haar klaar en ze vertrekt naar haar vader en zijn vriend die wonen in een klein dorpje in the Cotswolds. Ze voelt zich er thuis en maakt vrienden. Met Cal kan ze het erg goed vinden, maar hij is getrouwd met een geweldige vrouw en meer dan vriendschap kan het nooit worden. Dan zet een ernstig ongeluk het leven van het hele dorp op zijn kop.

Het verhaal heeft af en toe vrij grote tijdsprongen wat betekent dat je als lezer goed op moet letten, maar het is steeds vrij snel duidelijk waar Mimi is en in welke tijdsspanne. Naast het leven van Mimi worden ook de levens van andere dorpsbewoners gevolgd waardoor het een afwisselend verhaal is. Mimi krijgt een nieuwe baan als PA van een lastige thrillerschrijver en is daardoor veel weg en woont ook een paar maanden op Mallorca. Toch maakt ze steeds tijd vrij om terug te keren naar Goosebrook, waar haar vrienden zorgen voor een warm welkom, maar die ook zo hun eigen problemen hebben.

De originele titel is Maybe this time, wat slaat op de contacten tussen Cal en Mimi. Steeds als ze elkaar ontmoeten is er weer iets net gebeurd of gaat er net iets gebeuren, waardoor ze nooit echt een kans krijgen. Het is een betere titel dan Ik wil met je mee! die eigenlijk nogal nietszeggend is, maar wel in het rijtje van Mansell boeken past.

Mansell zorgt in dit boek weer voor voldoende verwikkelingen, met een dosis drama. Thema's als rouw en acceptatie zijn goed uitgewerkt en met de nodige humor weet Mansell zowel een dorpsgemeenschap neer te zetten als het leven van een knorrige beroemde schrijver. Het bekende struikelblok van niet met elkaar praten, maar vooral veel aannames doen is wel aanwezig, maar dingen worden gelukkig snel uitgesproken wat een hoop ergernis voorkomt. Het zorgt voor een vlot lopend verhaal en ook al weet je de uitkomst, de weg er naar toe is een feestje om te lezen.

Ik wil met je mee is een verhaal met veel personages, allen met hun eigen levens zijn op de Mansell manier verweven tot een heerlijke roman vol drama, humor, liefde en veel verwikkelingen. Een ontspannen boek voor een aantal gegarandeerde uurtjes leesplezier.