Nel is dood. Zij wordt dood gevonden in de rivier die door Beckford loopt, een klein stadje waar iedereen iedereen kent. Sprong zij van de klif? Een paar maanden voor Nels dood verdronk Katie op precies dezelfde plaats. Toeval of ......?

De rivier was Nels obsessie. In het verleden vonden verscheidene vrouwen de dood in de beruchte 'verdrinkingspool', zoals zij die noemde. Nel had het plan opgevat daar een boek over te schrijven, maar niet iedereen in het dorp was daar even enthousiast over.

'Sommige mensen durven die vragen niet te stellen, die willen liever alles geheimhouden, onderdrukken, stilhouden. Maar ik wil juist actie in de tent'

Door Nels dood keert haar zus Jules terug om haar nichtje Lena onder haar hoede te nemen. Lena, een zelfstandige en opstandige tiener, heeft daar blijkbaar geen behoefte aan. Het idee dat haar moeder zelfmoord heeft gepleegd gaat er bij haar trouwens niet in. Daar was zij het type niet voor. Ook Jules heeft haar twijfels....

Paula Hawkins werd in een klap beroemd met 'Het meisje in de trein'. De lat voor haar opvolger 'In het water' lag dus hoog.

'In het water' neemt je mee naar het benepen stadje Beckford waar de rivier en de bevolking rustig verder kabbelen en hun geheimen niet prijsgeven.

Het verhaal start met een aangrijpende proloog die vraagt om meer. Helaas zakt daarna het verhaal min of meer weg. Door de ogen van verschillende personages, niet minder dan elf!, wordt het verhaal uit de doeken gedaan en dat is net iets teveel van het goede. Daardoor blijven de karakters eerder oppervlakkig en bij sommige heb ik mijn bedenking of ze echt een meerwaarde aan het verhaal leveren. Als back-up zit er een kaartje in het boek waar de belangrijkste karakters opstaan, zodat je niet steeds terug hoeft te bladeren, maar dan nog. Het is opletten geblazen en geconcentreerd te zijn anders kun je niet (meer) volgen. Daardoor is het verhaal, zeker in het begin, traag en neemt het een stuk van het leesplezier weg.

Langs de andere kant weet Hawkins, op de van haar gekende manier de lezer te boeien. De hoofdstukken zijn over het algemeen kort en door gebruik te maken van flashbacks werkt de auteur geleidelijk naar de plot waar ze je telkens een puzzelstukje aanreikt om de puzzel compleet te maken. Je moet geduld hebben, want net als bij 'Het meisje in de trein' weet Hawkins je nieuwsgierigheid te prikkelen door nauwelijks iets te onthullen. Het blijft je dan ook bezighouden wat er in het stadje en met Nel is gebeurd, want dat niet iedereen de waarheid vertelt is duidelijk. De auteur is er in geslaagd om de grens tussen verbeelding en realiteit goed weer te geven. En net door die sfeer te creÃ«ren verwacht je een spetterend einde, maar daar heeft ze me helaas in teleurgesteld. Net iets te abrupt, zodat je met een gevoel achterblijft 'is dit het nu'?

Het meest aangrijpende in 'In het water' is voor mij de wijze waarop Hawkins laat zien hoe herinneringen hun eigen leven gaan leiden en hoe vlug er conclusies getrokken worden uit bepaalde gebeurtenissen die achteraf niet blijken te kloppen, maar dan is het dikwijls te laat.....

Hoewel 'In het water' scherpzinnig in elkaar zit heeft het mij niet kunnen overtuigen. 3 sterren.