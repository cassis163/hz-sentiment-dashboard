De cover

De cover stelt naar mijn gevoel een gebroken spiegel voor. In de spiegel zijn een aantal keer gedeeltes van een vrouw te zien. Ze heeft een zwart jurkje en zwarte hakkenschoenen aan. De cover spreekt mij aan. Doordat deze spiegel kapot is heb ik al het idee dat dit om een misdaadboek gaat. Dit in combinatie met de quote “Hij is crimineel, zij een rechercheur. Broer en zus. Is de familieband sterker dan de wet?” zou ik dit boek zeker hebben opgepakt in de winkel.

De auteur

Soraya Vink (1992) studeerde Spaanse taal en cultuur aan de Universiteit Utrecht en sloot Spanje vanaf dat moment in haar hart. Tegenwoordig werkt ze als thrillerredacteur en recensent bij boekenwebsite Hebban.nl. Eerder maakte ze deel uit van de jury van de Gouden Strop. Persona is haar bloedstollende debuut, gebaseerd op de strijd in de onderwereld en een zwarte bladzijde uit de Spaanse geschiedenis.

Het verhaal

Rechercheur Elvira Selas moest een jaar geleden haar functie als undercoveragente neerleggen. Ze moet tijdelijk verdwijnen van de radar en besluit een jaartje ertussenuit te gaan. Na haar terugkeer uit Spanje krijgt ze nog één kans bij de afdeling Zware Criminaliteit.

De eerste zaak die Selas voor haar kiezen krijgt is meteen een dubbelmoord. Het eerste slachtoffer mist haar tong, het tweede slachtoffer mist een pink. Maar dat is nog niet alles, ook wordt er bij beide lichamen een rouwkaart met een Latijnse tekst erop aangetroffen. Wat is er hier aan de hand? Is er een seriemoordenaar actief?
Wat haar collega’s en meerdere niet weten is dat haar undercovertijd nog niet voorbij is. Elvira vermoedt dat haar verdwenen broer Eduardo nog altijd banden heeft met het beruchte drugskartel. Ze is er van overtuigd dat ze haar broer ooit zal vinden. Ze moet schipperen tussen de boven en de onderwereld. Maar gaat haar dit lukken? En gaat ze haar broer op deze manier vinden? Of tekent ze haar eigen doodvonnis?

Mijn mening

Toen ik in het boek begon merkte ik al snel dat dit wel eens een spectaculair verhaal kon worden. Het kan ook eigenlijk niet anders want Vink is thrillerredacteur bij Hebban. Dus je gaat er al eigenlijk vanuit dat ze weet waar een goede thriller uit bestaat. Maar heeft ze de juiste ingrediënten gebruikt? Ik kan volmondig “Ja” zeggen.

Het boek begint meteen erg goed met een spannende proloog. Vanaf dit moment weet Vink de spanning goed vast te houden en hier geniet ik dan ook uitermate van. Vooral bij de hoofdstukken waar ze een aantal jaar terug kijkt naar de undercovertijd van Elvira, de hoofdpersoon, vind ik erg boeiend en reuze spannend. Ze weet verschillende verhaallijnen uitstekend samen te brengen en erg veel diepte in het verhaal te brengen.

De hoofdstukken heeft Vink lekker kort gehouden, hierdoor houdt ze de snelheid in het boek. Wat mij opviel is dat er wel vaker Spaanse woorden en korte zinnen in voorbij kwamen, hier had ik soms moeite mee aangezien ik niet thuis ben in de Spaanse taal. Daarnaast gaat het verhaal op een bepaald moment over de Spaanse geschiedenis. Bij dit stuk had ik wat meer moeite om mijn aandacht erbij te houden. Dit vond ik dan wel jammer. Maar daarna had het boek weer mijn volledige aandacht en wilde ik ook weten hoe het verhaal nu precies in elkaar zat.

Vink is een auteur om in de gaten te houden. Ik ben erg te spreken over haar schrijfkunsten en ik hoop dan ook van harte dat ze snel weer in de pen kruipt om een nieuwe thriller te gaan schrijven.