De boeken van Jonathan Kellerman in de Alex Delaware-serie kenmerken zich door een vast stramien waarbij psycholoog Delaware samen met politieman Milo Sturgis moordzaken onderzoeken. Door de steeds wisselende zaken blijven de boeken spannend en onderhoudend. Naast de moordonderzoeken speelt ook de privé-situatie van beide mannen een grote rol c.q. is een constante factor door alle verhalen heen. Het is als een ontmoeting met oude vrienden, zeker wanneer je - zoals ik - al een tijdje geen Delaware-thriller meer hebt gelezen.
In dit boek wordt een patiënte van Delaware vermoord nadat ze heeft meegedaan aan een nepontvoering. Wanneer Sturgis en Delaware de zaak onderzoeken blijkt er veel meer aan de hand te zijn dan een 'gewone' moord maar pas als ze via via een doorbraak kunnen forceren blijkt hoe gruwelijk het verhaal in elkaar zit.
Binnenkort toch maar weer eens een andere Delaware-thriller uit de boekenkast halen!