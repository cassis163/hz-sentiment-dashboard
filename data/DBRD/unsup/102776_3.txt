Wat zou er gebeuren als ook Engeland in de roerige jaren 30 onder een fascistisch regime zou zijn gevallen. Daarover gaat De grote leider, het tweede boek van de Brit Guy Walters.
Het is 1937. Gesteund door koning Edward VIII grijpt fascistisch leider Sir Oswald Mosley de macht in Groot-Brittannië. De Brit streeft hetzelfde na als zijn collega-dictators Hitler en Mussolini. Langzaam wordt het Britse koninkrijk een land vol onderdrukking, jodenhaat, verraad en censuur. Maar politicus Captain James Armstrong is niet van plan om zich neer te leggen bij deze ontwikkelingen en start met het verzet tegen het fascistische regime. Wanneer hij erachter komt dat Mosley een ware jodenjacht start en de joden wil opsluiten in werk- en concentratiekampen begrijpt Armstrong dat de klok tikt. Terwijl Engeland verandert in een land vol zwarthemden (partijleden) en geheime politie vecht de captain samen met een communistische actiegroep voor de toekomst van Engeland.
Walters zet met De grote leider een prachtig what-if scenario neer over de onrustige jaren 30, vlak voor het uitbreken van de Tweede Wereldoorlog. Voormalig journalist Guy Walters weet de uitgebreide informatie over de politieke situatie in Engeland in die tijd en met name de Britse Unie van Oswald Mosley naadloos in te metselen in een fictief verhaal. Het verhaal boeit, maar Walters krijgt het niet helemaal voor elkaar om mij werkelijk mee te trekken naar de tijd waarin het zich afspeelde. Daarvoor is het verhaal misschien net even te plat en te afstandelijk. Maar het interessante thema, de goede plot en de goed gedoseerde spanning zorgen zeer zeker voor een aantal uren leesgenot. Een opmerkelijke thriller.