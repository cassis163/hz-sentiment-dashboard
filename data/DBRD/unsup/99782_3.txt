Nadat robot Hunter en de mensen Jane Maynard en Steve Chang in de vorige twee delen van deze Robots In Time serie op zoek gingen naar robots MC1 en MC2, gaan ze in dit derde deel logischerwijze op zoek naar MC3. MC3 heeft zich in Duitsland, ten oosten van de Rijn, verstopt in het jaar 9. Op dat ogenblik staat de slag bij het Teutoburgerwoud op uitbreken tussen Romeinen en Germanen. Hunter, Jane en Steve nemen ook historicus Gene Titus met zich mee en hebben als doel MC3 weer mee naar hun eigen tijd te nemen zonder de gebeurtenissen in het jaar 9 te be√Ønvloeden. Dr. Wayne Nystrom van zijn kant reist naar dezelfde periode en plaats want ook hij wil nog steeds een van de MC-robots met zich meenemen om zelf te onderzoeken. Deze keer slaagt hij erin robot Ishihara ervan te overtuigen met hem mee te reizen en heeft zo voor het eerst een sterke medestander.

William F. Wu gaat verder op hetzelfde elan als in de vorige twee delen: hij mengt sciencefiction met een dosis waargebeurde geschiedenis. Sommige historische figuren die in het verhaal een rol spelen, hebben echt bestaan, anderen zijn fictief. Door de manier waarop de hoofdpersonages uit het heden interageren met historische figuren, krijgt men op onderhoudende wijze inzicht in hoe de mensen in die periode en op die plaats leefden. Ook al blijft het allemaal vrij oppervlakkig, toch is het interessant om te volgen hoe Wu erin geslaagd is toekomst en geschiedenis met elkaar te verenigen op geloofwaardige wijze.

Dit derde deel is al bij al weinig verrassend. De gebeurtenissen uit de eerste twee delen worden grotendeels binnen een andere setting herhaald zonder dat er nieuwe elementen worden toegevoegd. Het enige nieuwe is dat de lezer in dit deel verklaard krijgt hoe dr. Wayne Nystrom erin slaagt naar het heden en weer terug te reizen. Wu zit met deze reeks nu in de helft en zal stilaan uit een ander vaatje moeten gaan tappen willen de drie resterende delen nog interessant blijven. Het is stilaan tijd voor een plotwending die we niet hadden zien aankomen.