Sandra Berg staat bekend om haar vele eigentijdse familieromans, spannende thrillers en heerlijke liefdesromans. De schrijfster is dan ook populair bij vrouwen van alle leeftijden. Als bewoonster van Zweden vindt ze het maar al te leuk om dat land te gebruiken voor haar verhalen. Zo ook Speurneus op hakken, het derde deel in de reeks Grand Hotel Victoria.

De Nederlandse Maggy brengt haar leven door met shoppen, stappen en uitslapen. Haar vader is het beu en vindt dat ze over haar verdere leven na moet denken. Om dat te bereiken stuurt hij zijn dochter naar het superdeluxe Grand Hotel Victoria, gelegen in de bossen van Zweden. Ze verveelt zich dood, maar afreizen naar Stockholm kan niet. Papa was namelijk slim genoeg om Maggy’s creditcard te blokkeren. Maar al snel weet Maggy zichzelf bezig te houden. Er verdwijnen sieraden en de mannen lijken haar ook wel te interesseren.

Ondanks dat Maggy echt een verwend nest lijkt, sluit je haar al snel in je hart. True, ze voert niet veel uit en leidt het leven dat we allemaal wel willen leven, maar ze is wel een leuke meid. Ze toont gedurende het verhaal veel interesse en schuwt geen spanning. Dat maakt Maggy een leuke hoofdpersoon. De humor en de belevenissen van deze rijke Nederlander maken dat het verhaal een enorme vaart heeft.

De vaart zit hem niet alleen in het verhaal. Ook de schrijfstijl is snel. De lengte van de zinnen wordt goed afgewisseld, het taalgebruik is duidelijk en helder en er wordt niet onnodig herhaald. De hoofdstukken zijn gemiddeld en eindigen redelijk spannend. Dat zorgt ervoor dat je gepakt wordt en je het boek dus moeilijk aan de kant kan leggen.

Soms lijkt het handig om de eerdere delen gelezen te hebben. Je merkt dat Grand Hotel Victoria een familiebedrijf is en het is ook duidelijk dat het gezin al heel wat meegemaakt heeft. Dit mis je wanneer je de eerdere delen niet leest. Het is niet storend, maar roept zo nu en dan wel een vraag op.

De zoektocht van Maggy naar bezigheden is leuk beschreven. Soms hangen chicklits van toevalligheden aan elkaar. Sandra Berg maakt zich hier niet schuldig aan. Het verhaal lijkt goed te kloppen en op veel momenten is het erg herkenbaar. Wat zou jij doen als je twee weken zonder geld verbannen zou worden naar een afgelegen oord? Precies. Met die gedachte in het achterhoofd geniet je nog meer van het verhaal.

Speurneus op hakken is een geslaagd derde deel van de serie. De personages komen tot leven en de vaart zorgt ervoor dat je door het verhaal heen vliegt. Ergens is dat leuk, maar toch… Na het dichtslaan bekruipt toch al snel het gevoel dat je nog meer tijd in Grand Hotel Victoria door wilt brengen. Het voelt bijna als het eind van een prettig ontspannen vakantie waar je met veel plezier op terugkijkt.