Wie een voorleesboek zoekt dat een heel jaar mee kan, zit met de bundel Het grote voorleesboek van het bos helemaal goed. Het boek zit vol verhalen, knutseltips, liedjes en recepten en bestrijkt alle seizoenen. Het is de vierde bundel volgens hetzelfde concept. Eerder verschenen al voorleesboeken over Sinterklaas, de winter, de zomer en de kinderboerderij. En in alle boeken spelen Roel (5) en Noor (7) de hoofdrol.

De ouders van Roel en Noor hebben een huisje in het bos, waar het hele gezin in het weekend en tijdens vakanties vaak naar toe gaan. De kinderen voelen zich goed thuis in de omgeving en trekken er dan ook veel op uit. Ze hebben een favoriete klimboom en bouwen een tipi, spelen struikrover en verstoppertje.

Natuur
In het bos ligt de natuur voor het oprapen. De kinderen maken kennis met een keur aan flora en fauna. Ze zien eekhoorntjes, vlinders, mieren, verschillende vogels, zelfs een wild zwijn komt langs om de vuilnisbak te plunderen als er in de winter weinig voedsel te vinden is. Zonder al te nadrukkelijk te zijn, vertelt Selma Noort over de leefwereld van de dieren. Een gevonden baby-egel wordt naar de egelopvang gebracht, maar eerst geeft mama kattenmelk aan het uitgehongerde beestje. Geen gewone melk, want daar krijgen ze buikpijn van.

Ook de plantenwereld kom uitgebreid aan de orde. De kinderen gaan op zoek naar zaden, bladeren en paddenstoelen. De vrolijk gekleurde, gedetailleerde illustraties van Tineke van der Stelt nodigen uit om met het boek in de hand zelf het bos in te gaan.

Uiteraard spelen de seizoenen en het bijpassende weer een belangrijke rol, mooi ondersteund door de illustraties. Het verhaal over de storm wordt bijvoorbeeld vergezeld van een twee pagina’s breed panorama van het bos onder een indrukwekkende bliksemschicht. De natuurgetrouwe illustraties in gemengde techniek van insecten, vogels, blaadjes enz. zijn pagina vullend, of als strooitekeningetjes tussen de tekst gezet.  

Doen
Tijdens hun struintochtjes verzamelen Noor en Roel van alles waarmee ze thuis kunnen gaan knutselen, koken of spelen. Zo maken ze een bladerschilderij,  een bramentoetje en spelen ze het spelletje van Kabouter Spillebeen en de rood-met-witte paddenstoel. De bijbehorende liedjes staan afgedrukt met muzieknotatie.

Voorlezen
De duidelijke inhoudsopgave in deze toegankelijke, mooi verzorgde bundel geeft in kleuren aan of het een verhaaltje, recept, weetje, liedje, spelletje of knutsel betreft. De verhaaltjes kunnen in ongeveer vijf minuten worden voorgelezen en op alle pagina’s staan afwisselend grote en kleine illustraties, zodat er genoeg te zien valt tijdens het voorlezen. Dat maakt het boek geschikt voor kinderen vanaf een jaar of vier. Maar het zal zeker ook oudere kinderen voldoende boeien om er zelf in te gaan lezen. Daardoor is het een boek dat jaren mee kan.  Een aanrader voor ouders, grootouders of iedereen die het bos dichter bij de kinderen wil brengen.

Selma Noort heeft al tientallen boeken op haar naam staan. Zij schrijft voor alle leeftijden en zij ontving verschillende bekroningen, o.a. een Zilveren Griffel voor Mag ik je spook even lenen?.
Tineke van der Stelt illustreerde naast de bundels over Noor en Roel veel boekomslagen en een drietal prentenboeken over Api.