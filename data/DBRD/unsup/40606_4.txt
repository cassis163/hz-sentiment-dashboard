Vreemden in de Nacht speelt zich af in 2 tijdzones: 1972 en 2013. Kappersassistent Olga is de hoofdpersoon in 1972. Zij droomt in de volkswijk Charlois van haar prins op het witte paard en meent die gevonden te hebben in de (getrouwde) Rutger Bergman. Een man van de wereld en anders dan de mannen die Olga normaal ontmoet. In de praktijk is hij echter verre van de droomman die zij zich wenst. Hij gebruikt haar voor zijn kinky spelletjes en alleen wanneer het hem uitkomt. En hoe komt het toch dat Olga door wildvreemde mannen wordt nageroepen als Hete Olga? In 2013 is de hoofdrol weggelegd voor Cassandra Wolf die na haar breuk met de gokverslaafde Finn een prachtig huis annex praktijkruimte in Rockanje heeft gekocht. Door een ijselijke schreeuw in de nacht die uit de praktijkruimte blijkt te komen, duikt Cassandra in het verleden van het huis. Al snel komt zij erachter dat er in 1972 een dubbele moord is gepleegd. Langzaam maar zeker wordt duidelijk wat de rol van Olga hier in is geweest en hoe dit nog doorwerkt in het 2013 van Cassandra, met alle gevolgen van dien. Judith staat erom bekend dat zij graag het randje opzoekt en daar is ze met dit boek wederom prima in geslaagd. Want net als je denkt te weten hoe een en ander in elkaar steekt blijkt het toch opeens heel anders te zijn.