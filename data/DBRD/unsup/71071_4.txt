Inhoud:
Journaliste Solveig Berg is direct na haar ontslag met een blog begonnen, Stockholm Confidential. Hiermee hoopt ze zich een weg terug te vechten in de journalistiek. Er zou van alles op komen te staan: van snelle uitgaansnieuwtjes tot onderzoeken en onthullingen. Haar blog komt echter moeizaam van start en het aantal volgers is onder de maat. Geld verdienen lukt nog niet met dit blog. Ze zal met iets spraakmakends moeten komen en wel snel. Als ze het plan heeft opgevat om een artikel te maken over de Stockholmse modellenwereld weet ze niet waar ze aan begint! De beruchte glamourfotograaf Lennie Lee lijkt niet zuiver op de graad. Als één van zijn modellen dood gevonden wordt in de rivier, lijkt hij de laatste te zijn geweest die haar heeft gezien. Langzaam raakt Solveig verstrikt in het wereldje wat beheerst lijkt door list, bedrog, hebzucht en chantage. Allesbehalve een fijn glamourleventje. Lukt het Solveig zonder kleerscheuren binnen te dringen in dit wereldje en haar verhaal te doen?
Leeservaring
Soms lees ik een heerlijk boek en weet ik er niet precies de vinger op te leggen waarom het zo’n fijn boek is om te lezen. Dat gevoel had ik bij dit boek. Ik durf het bijna niet te zeggen maar datzelfde gevoel had ik ook bij het eerste deel van de Harry Hole serie van Jo Nesbo. Hiermee wil ik niet zeggen dat Harry op Solveig lijkt of de schrijfstijl van beide auteurs vergelijkbaar zijn. Integendeel.
Hanna Lindberg weet met Stockholm Confidential een sfeer op te roepen van spanning die ik niet goed kan benoemen. Als Solveig een voet tussen de deur van het modellenwereldje heeft weet ze van tevoren niet in welk wespennest ze zich gaat begeven. Al snel wordt de eerste moord gepleegd en ondanks ik niet wist wie dat dan gedaan moest hebben kreeg ik wel een ongemakkelijk gevoel bij Lennie Lee. Hij deugde niet, en had hij misschien ook een of andere stoornis? Ik kon er de vinger niet echt op leggen. Jakob Adler, daar kon je ook maar beter geen ruzie mee krijgen en Dan Irén, de bekende psycholoog, was de oorzaak dat Solveig haar baan had verloren. Kalju Saagim was zeker ook niet zuiver op de graad, maar daar voelde ik toch sympathie voor. Het einde van het verhaal kreeg een lekkere twist en ineens had ik het boek uit! Ik weet bijna zeker dat dit boek een vervolg gaat krijgen, dat moet, dat is Hanna Lindberg ons verplicht! Ik hoop maar snel!