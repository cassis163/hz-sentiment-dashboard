Mijn recensie van Vrouwen van Corvallis, deel 1 in de Tim Sackleyreeks van Christine Bols, eindigde ik met de woorden: Potentie te over voor méér, maar in totaliteit blijft 'Vrouwen van Corvallis' steken op 'gewoon goed'. Een prima debuut, nieuwsgierigmakend naar de tweede Bols, getiteld 'Waverly'. Na het lezen van Waverly voel ik die potentie nog steeds, ik mis echter de doorontwikkeling: Waverly is niet beter dan Vrouwen van Corvallis.
Deel 3 is in de maak, ik verwacht dat Christine Bols daarin alles uit de kast haalt om te laten zien wat ze kan: een goed en spannend verhaal vertellen in krachtige bewoordingen. In deel 1 en 2 is Bols weliswaar sterk in de spannende tekstgedeelten, de gedachten en bespiegelingen van de dader, maar zodra de auteur overschakelt naar de normale wereld lijkt die krachtige schrijfstijl als sneeuw voor de zon te verdwijnen.

Waverly is boeiend genoeg om met plezier te lezen. Locaties zijn Corvallis (Oregon) en Seattle (Washington) in de Verenigde Staten. Christine Bols schrijft in begrijpelijke taal, charmant doorspekt met Vlaamse woorden, wat ik in positieve zin kenmerkend voor haar vind. (Vooral zo laten, niets aan doen!) De hoofdpersonages mogen meer uitgediept en met name Tim Sackley mag geloofwaardiger worden. Wie uiteindelijk de dader is van de verschillende moorden ligt er iets te dik bovenop; het hoe en waarom blijft echter lange tijd verborgen. Goed gedaan, maar een tekort aan spanning en een teveel aan vrouwengedoe en flauwiteiten is er debet aan dat Waverly de vier sterren niet haalt.
Het gat dat gaapt naar deel 1 heb ik als enigszins storend ervaren, de auteur maakt het zich iets te gemakkelijk: Tim Sackley zien we terug, maar de overige personages die een rol van belang speelden zijn dood, zitten in een inrichting of worden niet meer genoemd.
Ik heb ruim voldoende genoten van Waverly om uit te kijken naar het volgende deel in de serie!