Een prachtig boek over het sobere leven van een jong meisje in één van de Zeeuwse dorpen opgroeiend in een strenggelovig boerenjongensgezin. In eerste instantie dacht ik dat het zich afspeelde in de jaren vijftig / zestig maar al lezende kom ik, tot mijn verbazing, al snel tot de ontdekking dat het verhaal zich afspeelt in de periode dat ik als kind mijn vakanties op de Zeeuwse eilanden doorbreng.

Als we niet op het strand waren en rondtoerden langs de dorpjes zag je ze soms fietsen of lopen; meisjes met rokken tot op hun enkels , plechtig zelfs bijna somber. Onvoorstelbaar dat ze vooral bezig waren met de regels van de Heer en daardoor geen t.v. hadden, geen broeken droegen, niet zomaar een dagje in bikini op het strand mochten terwijl dat nou juist voor ons een feest was. Leeftijdgenoten die op nog geen 100 kilometer afstand wonen, maar toch in een totaal andere wereld leven.

Dankzij dit boek heb ik meer inzage gekregen in hun leven dan al die vakanties die ik in Zeeland heb doorgebracht en nog regelmatig doorbreng en heb juist helemaal niet het idee dat de bewoners van Meliskerke te kijk zijn gezet.