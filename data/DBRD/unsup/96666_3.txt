'De doden', deel 2 van de Minnesota trilogie: slechts 174 bladzijden, karig leesvoer. Op deze manier is het uitbrengen van een trilogie niet zinvol en sowieso te prijzig voor de lezer (totaalprijs komt op 55 euro!). Ik heb geen verstand van uitgeverij, maar één dik boek met daarin alle drie de delen lijkt me beduidend beter verkoopbaar, aantrekkelijker, en dan doet het er ook niet toe dat deel 2 een dunnetje is.

Over 'De doden' niets dan goeds, toch geef ik slechts drie sterren, omdat het geen op zichzelf staand boek is. Deel 2 zie ik ais een tussenfase tussen de delen 1 en 3 (deel 3, 'De Raven', verschijnt op 6 september 2011).
Buitengewoon knap hoe Sundstøl het voor elkaar krijgt 174 bladzijden lang te vertellen over één dag, de dag waarop de broers Lance en Andy Hansen samen op jacht gaan. Het gaat over bomen, gedachtespinsels, familiebanden, noodweer en het duister; het is traag, stemmig, verstild en somber, maar met een zodanige onderhuidse spanning dat ik het boek in één ruk uitgelezen heb.

Bij 'Het land van dromen' schreef ik: "Verwacht geen spetterend actieverhaal, 'Land van dromen' is een boek waarvoor je in de stemming moet zijn."
Voor 'De doden' geldt dit in het kwadraat!