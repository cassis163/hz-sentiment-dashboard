Na enkele jaren stilte komt Finder eindelijk met een nieuw boek. En klaarblijkelijk werd het ook tijd voor een vaste hoofdpersoon: Fraude is het eerste boek van een serie met Nick Heller in de hoofdrol.
Nick Heller en zijn broer Roger komen uit een schatrijk gezin, totdat vader werd opgepakt wegens fraude en zijn vrouw en zoons berooid achterliet. Roger, de oudste zoon, ging in zaken. Nick ging bij de Army Special Forces en vocht o.a. in Irak.
Fraude begint als Nick als priv√©detective voor een beveiligingsbedrijf werkt. Terwijl hij druk bezig is met een sluwe verduisteringszaak, probeert zijn neefje Gabe hem te bereiken. Zijn moeder en zijn stiefvader Roger waren uit eten geweest. Na afloop werd Roger ontvoerd, waarna er niets meer van hem werd vernomen. Gezien de aard van zijn werk en de familieband vraagt Gabe of Nick zijn moeder en hem kan helpen. Daar zegt Nick natuurlijk geen nee op.
Fraude heeft zoals gewoonlijk bij Finder een businessachtergrond, waarbij allerlei zaken spelen zoals vijandige overnames. Dit onderwerp is bij Finder in vertrouwde handen.
Fraude is niet meer en niet minder dan een goede thriller. De personages hebben een tikje diepgang, de actie is goed verspreid over het boek en de plot zit goed in elkaar voor degenen die op het eind nog uit elkaar kunnen houden wie wie belazerd heeft.
De standalone titels van Finder waren prima. Met de Nick Hellerserie gaat hij in hetzelfde stramien verder.