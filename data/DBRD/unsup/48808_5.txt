In de beschrijving staat dat dit boek is geschreven na jarenlang onderzoek naar de Vikingen. Ik verwachtte dus een heel droog boek met veel feiten en weinig verhaal. Desondanks heb ik me er toch aan gewaagd en gelukkig maar! Vanaf de eerste bladzijde word je meegezogen in de wereld van Torstein Tormodson. Belangrijke gebeurtenissen in zijn leven volgen elkaar razendsnel op, waardoor het nooit saai wordt. Het verhaal is spannend, ontroerend, grappig en toch ook heel leerzaam. Daarnaast ga je door alles wat Torstein meemaakt bijna in de goden uit de Noordse mythologie geloven.
Op de kaft staat dat het een historische thriller is, maar misschien is het wel meer een historische coming of age-roman met af en toe wat thriller elementen. Het is nou eenmaal de tijd van de Vikingen en die waren niet altijd even zachtzinnig.
Dit boek is voor mij tot nu toe de grootste verrassing van het jaar en ik kan niet wachten tot de volgende delen uitkomen.