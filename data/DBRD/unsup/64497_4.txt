Helena is een alleenstaande moeder. Door de jaren heen heeft ze wel relaties gehad, maar ze heeft altijd alleen gewoont. Dan ontmoet ze Klaus, een leuke man, maar ze twijfelt over vervolgstappen in hun relatie. Schoonzus Anouk loopt op een feest Mark tegen het lijf. Een romantische man die haar aandacht geeft en lief voor haar is, iets wat ze al een tijd mist bij haar eigen man. Op relatiegebied spelen er momenteel verschillende kwesties in de familie Van Antwerpen. Loopt dit goed af en wordt iedereen weer gelukkig?

Het boek draait voornamelijk om de verhalen van Helena en Anouk. Beide hebben een leuke man ontmoet maar vinden het lastig hoe het verder moet. Om en om komen deze verhalen aan bod en lees je hoe ze zich voelen en leef je met deze vrouwen mee.

Weg van jou is geschreven door N.I. Monteny, een Vlaamse schrijfster. Het boek is dan ook in het Vlaams geschreven en bevat veel Vlaamse woorden en spreekwoorden. Als Nederlander moet je daardoor de regels soms twee keer lezen, maar voor de afwisseling is het zeker leuk een boek te lezen in de Vlaamse taal.

Het boek is ingedeeld in verschillende delen waarbij elke keer een tijdsprong wordt gemaakt van enkele weken, zodat je de ontwikkelingen op liefdesgebied over een langere periode volgt. Van een open eind is geen sprake, want de laatste tijdsprong is bijna een jaar verder. Hier komt de hele familie samen en lees je hoe het afloopt met alle familieleden. Zo weet je hoe het afloopt met alle hoofdpersonen en kun je het boek goed afsluiten.

Weg van jou is een heerlijke feelgoodroman met verhalen over mensen die de weg in de liefde even lijken kwijt te raken. Gelukkig weet iedereen ook de weg weer terug te vinden naar de echte liefde!