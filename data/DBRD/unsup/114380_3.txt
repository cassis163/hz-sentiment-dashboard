Minette Walters Vossenjacht (ook wel bekend als Vossenhuid), is een goed geschreven verhaal met redelijk wat spannende elementen. Er is een vrouw dood gevonden bij haar huis hetgeen afgedaan wordt als een natuurlijke dood. De omstandigheden rond haar dood zijn echter wel vreemd. In het verhaal wordt de dood van de oude mevrouw Alisa Lockeyer behandeld en een poging gedaan deze te verklaren, oftewel de moord op te lossen. Hoewel de roddeltantes uit het erg kleine dorp al zeker weten dat haar man, kolonel James Lockeyer-Fox, Alisa vermoord heeft.

Belangrijker in het verhaal is het wie is wie van de hoofdpersonen. Is er sprake van familiebanden, zijn er rancunes uit het verleden of is er sprake van ordinaire pesterij? En wie is de veroorzaker van dit alles? En vooral ook waarom? Wat wil hij of zij bereiken? Enkele van de hoofdpersonen in het boek hebben een dubbele identiteit waardoor je heel lang blijft twijfelen of je ze nu sympathiek vindt of niet. Zijn ze zich echt niet bewust van het kwaad dat ze aanrichten? Of kunnen ze niet meer stoppen met iets dat redelijk onschuldig begonnen is?

De belangrijkste vraag in het boek is: wie is Fox? Hij lijkt degene te zijn waar alles om draait en hij blijft tot het einde toe een duistere persoonlijkheid. Het enige dat meteen duidelijk is, is dat hij niet sympathiek is. Hij is een dominante, sadistische man die tot alles in staat lijkt. Maar heeft hij ook daadwerkelijk te maken met alle slechte dingen die in het dorp en het leven van de kolonel gebeuren?

Dit nieuwste boek van Minette Walters draait weer duidelijk om de mensen en hun motieven en vooral hun onderlinge relaties. Ik vind het niet het beste boek dat zij geschreven heeft en het is zeker geen echte pageturner. Toch is het wel een boek dat ik met veel plezier gelezen heb. Ik geef het drie sterren.