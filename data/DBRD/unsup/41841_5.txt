Na Bloedlijn, het eerste deel van een serie met rechercheur Jessica Haider in een glansrol, is het nu de beurt aan Glashard om het succes van Corine Hartman als auteur van psychologische thrillers verder waar te maken.

In Glashard is Jessica toegetreden tot de geheime elitegroepering Saligia, een korps dat ingrijpt waar justitie faalt. Op haar eigenzinnige manier trekt Jessy (Jessica) undercover ten strijde tegen de handel in bloeddiamanten. Ze baant zich een weg doorheen de wereld van een Antwerpse diamantair die bloeddiamanten zou verhandelen. Dit verhaal brengt ons van Antwerpen over Maastricht naar Zimbabwe. Je leert Jessica ook als mens beter kennen, met haar verlangens, gebreken en gevoelens. Ze is keihard en meedogenloos op professioneel gebied, maar o zo gevoelig als het over haar eigen persoonlijkheid gaat.

Corine Hartman is er alweer meesterlijk in geslaagd om de lezer vanaf de eerste pagina tot en met het bittere einde in haar greep te houden! Een vaste wurggreep waaraan je niet kan ontsnappen. Het boek zonder onderbreking uitlezen is de boodschap, om dan nadien opgelucht (of niet?) te kunnen ademen. Glashard eindigt zoals verwacht met een dijk van een cliffhanger. De auteur en haar hoofdpersonage Jessica houden hun fans alweer in hun macht. Het wordt weer eens ongeduldig nagelbijten totdat deel 3 verschijnt.