Wanneer Hannah Mackenzi een baan krijgt bij de uitgeverij waar ze altijd al wilde werken, gaat er een wereld voor haar open. Na een gewelddadige relatie is haar zelfvertrouwen ver te zoeken, maar wanneer ze haar baas Luc beter leert kennen, komt daar verandering in. Luc Wennam heeft het allemaal: twee fantastisch lopende bedrijven, genoeg geld om nooit meer te hoeven werken, en een bloedmooie verloofde. Wanneer hij echter bedrogen wordt, realiseert hij zich dat hij niet terug wil naar het leven waarin hij ooit zo succesvol was. Sterker nog: hij komt erachter dat hij het 'thuis' dat hij voor lief nam toen zijn vader nog leefde, terugvindt in Hannah. Verliefd worden is niet moeilijk, maar vechten voor die liefde wel. Vooral als blijkt dat de vrouw van wie je houdt voor haar leven verminkt is en je verleden nog een troef achter de hand heeft.

--------------------------------------------------------------------------------------------

‘’Urenlang lag ze in bed met de bebloede handdoek tussen haar benen gedrukt. De tranen waren opgedroogd, maar ze voelde ze nog steeds op haar wangen. Ze had het koud, en tegelijkertijd warm. Koorts. Ze kreeg koorts. Ook dat nog.’’

Wat een heftig begin van het boek. Enigszins verbaasd en geschokt begin ik aan het boek van Emma Anna. Deze opening maakt dat ik gelijk wil weten waar het boek over gaat en hoe het verder zal verlopen.
Ik heb het boek in één ruk uitgelezen. De manier van schrijven van Emma Anna is vlot, waardoor het gemakkelijk leest.

Het liefdesverhaal kent een constante factor van aantrekken en afstoten. Hannah valt als een blok voor Luc, maar vindt het moeilijk om hem toe te laten. Dit alles vanwege haar vorige, zeer ongezonde, relatie. Luc valt voor Hannah. In eerste instantie lijkt het hem vooral om de seks te gaan, maar gaandeweg lees je zijn liefde voor Hannah. Hij wil een relatie met haar opbouwen, maar worstelt met zijn ex en haar verhalen.
Het verhaal is zo geschreven dat je je goed kunt inleven in de beide personages, ook doordat je het verhaal van beide kanten leest.

Wat ik wel jammer vond is dat sommige situaties oppervlakkig beschreven werden, waardoor je daar soms voor je gevoel informatie mist. Hierdoor had je misschien het verleden van Hannah en de personages in het boek nog beter kunnen leren kennen.

Het boek eindigt met een onwijze cliffhanger, waarvan ik graag wil weten hoe het verder gaat met Hannah en Luc. Beide smachtend naar elkaar, maar die het geluk nog niet kunnen delen.