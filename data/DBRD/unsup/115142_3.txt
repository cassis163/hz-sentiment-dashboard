De Engelse auteur David Hewson is bij het grote publiek voornamelijk bekend geworden door zijn Nic Costa reeks. Deze Italiaanse inspecteur bestreed met verve de misdaad in Rome. Mooi waren in die verhalen de link die Hewson wist te leggen met de Romeinse historie.
Je kunt wel zeggen dat de auteur iets heeft met steden. Nadat Rome door het optreden van Costa een stuk veiliger is geworden dan daarvoor, is Hewson uitgeweken naar Amsterdam. Daar heeft hij aan de wieg gestaan van rechercheur Pieter Vos. De speurder heeft te lijden onder de verdwijning van zijn dochter en dat is in het Poppenhuis, als eerste deel van deze serie, voldoende over uit de doeken gedaan. Inmiddels ligt deel twee in de winkel met de vraag oproepende titel ‘Het verkeerde meisje’. Meisjes en Amsterdam, een tot de verbeelding sprekende combinatie...

Tijdens de jaarlijkse feestelijke intocht van Sinterklaas, verdwijnt Saskia Kuijper plotseling. Het achtjarige meisje blijkt zich verstopt te hebben en wordt teruggevonden maar anders is het met Natalja Bublik. Het uit Georgië afkomstige even oude meisje is spoorloos en haar moeder, Hanna is radeloos.
Het team van Pieter Vos wordt op de ontvoeringszaak gezet en samen met collega’s Dirk van den Berg en Laura Bakker beginnen ze aan de opsporing van Natalja. Maar al vrij snel worden ze teruggefloten door commissaris Frank de Groot omdat het een zaak is die voor de AIVD van belang is.
Helaas voor de commissaris laar Pieter Vos zich niet zo makkelijk in het harnas persen....

Met de verhalen rond Costa, kreeg Hewson al het compliment dat er zoveel interessant ‘Rome’ in zijn verhalen zat. En geen onzinnige informatie maar ware historische feiten. Hetzelfde geldt voor hem met de boeken waarin de Nederlandse hoofdstad Amsterdam centraal staat. Lees als Nederlander met redelijke kennis van de hoofdstad wat David Hewson over Amsterdam vertelt en je zwijmelt en verdrinkt in de mooie en van een grandioos kleurenpalet voorzien beeld. Het beweegt en gaat leven of er een film wordt afgedraaid. En als er één buitenlander is die de kwalificatie “geslaagd voor de integratiecursus” verdient, dan is dat met de nodige glans en volledige cum laude. En vergeet daar vooral de spanning niet bij want die is ook dik aanwezig, zij het dat de verhaallijn wel enigszins voorspelbaar is. Maar dit wordt volledig gecompenseerd door het leesplezier. En Amsterdam moet voor Hewson een interessante uitdaging zijn. De tijd zal het ons leren.

Eindoordeel: 3 sterren

Spanning: 3 sterren
Plot: 3 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren