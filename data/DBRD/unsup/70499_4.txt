“De IJzerproef” is het eerste deel van “Magisterium” en werd geschreven door Holly Black en Cassandra Clare. Ik had al veel over het boek gehoord en gelezen en het verhaal trok mij meteen ook ontzettend aan. Eigenlijk was het zelfs al een hele poos geleden dat ik zo vreselijk graag in een boek wou beginnen lezen! Het verhaal stelt ook helemaal niet teleur. Al van bij de eerste pagina’s word je in de wereld van het boek gezogen en wil je weten hoe het verder gaat. Het is bovendien een verhaal dat lekker vlot leest, en de hele tijd blijft boeien. Uitspraken als “Het boek dat je kijk op de magische wereld verandert. Move over, Harry Potter. Here comes the bad boy!” zoals op de website van de uitgeverij te lezen vallen, vind ik dan weer iets te veel van het goede. Het boek dat mijn kijk op de magische wereld veranderde, is Harry Potter. Nog steeds en voor altijd. Wel is het positief dat de verhalen algemeen genomen niet zoveel met elkaar gemeen hebben zodat je niet het gevoel hebt een wannabe Harry Potterboek aan het lezen te zijn, maar wel een heel vermakelijk en leuk gevonden verhaal waarvan ik zeker de volgende boeken ook heel graag wil lezen!