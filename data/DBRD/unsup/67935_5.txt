Hoofdpersoon in ‘Zwarte seconden’ is Helga Joner. Helga’s dochter –Ida- verdwijnt spoorloos na een bezoek aan een kiosk. Negen dagen na haar verdwijning, op de dag waarop Ida tien jaar zou worden, wordt zij levenloos aangetroffen langs de kant van de weg. Het kind is in een deken gewikkeld en gekleed in een wit nachthempje. Inspecteur Konrad Sejer en zijn collega Skarre worden belast met het onderzoek en zien zich daarmee voor een lastige opgave gesteld. Er is geen enkel motief en er lijkt geen enkele logische verklaring voor de misdaad.

“Betoverend en voorlijk, dacht hij. Die combinatie beviel hem niet. Die maakte haar kwetsbaar. Je kon onmogelijk naar die bruine ogen kijken zonder van binnen te smelten.”

Op enig moment richt het onderzoeksteam zich op Emil Johannes Mork die als hoofdverdachte in beeld komt. Emil is een dorpsgenoot van het meisje. Een wereldvreemde figuur die al jaren niet praat. Zijn moeder doet een opmerkelijke bekentenis bij de politie, maar is Emil ook werkelijk de dader? Je leest het in ‘Zwarte seconden’.

“Misschien zijn alle andere passagiers al weg. Alleen jij bent er nog. Tomme Rix, helemaal alleen in een bed in de hut, onder in de boot. Helemaal op de bodem.”

‘Zwarte seconden’ is het zesde boek van Fossum waarin inspecteur Konrad Sejer de hoofdrol heeft. We zien in deze boeken weliswaar Sejer telkens terugkeren, maar de delen zijn uitstekend los van elkaar te lezen.

Fossum verstaat de kunst het onderzoek gedetailleerd weer te geven, zonder haar lezers daarmee ook maar een moment te vervelen. Dat heeft vanzelfsprekend te maken met de boeiende schrijfstijl van de auteur en met het feit dat de verhoren van diverse getuigen en verdachten simpelweg een belangrijk onderdeel van het verhaal zijn. Het grootste talent van Fossum ligt -wat mij betreft- echter in de wijze waarop ze de emoties en gevoelens van de betrokkenen beschrijft. Dat doet de auteur integer en oprecht. Zo voel je de inktzwarte hopeloosheid van Helga tot in je botten.

“Uit het psychologisch onderzoek bleek dat Emil dermate duidelijke autistische trekken had, dat hij in zekere mate verstandelijk gehandicapt was. Had hij het recht om eenvoudig over dat aspect van de zaak heen te stappen, omdat Emil een zonderling was en dus misschien helemaal geen motief nodig had?”

Niet alleen het verloop van het onderzoek, de verhoren, de fraaie twistmomenten, maar ook de omgevingsbeelden zijn zo knap dat je de omgeving die Fossum op dat moment schetst ook daadwerkelijk voor je ziet.

Fossum bevestigt met ‘Zwarte seconden’ opnieuw haar status. Een dijk van een psychologische thriller.

Over de auteur
Karin Fossum is het pseudoniem voor Karin Mathisen (1954). Fossum is een gevierd schrijfster van psychologische misdaadthrillers. Op twintigjarige leeftijd publiceerde ze een dichtbundel die goed werd ontvangen. Toen de tweede bundel veel negatieve kritiek kreeg, stopte ze met schrijven. Veertien jaar later pakte ze het schrijven pas weer op. Eerst korte verhalen gevolgd door romans. Fossum is een alleenstaande moeder en heeft vele jaren in instellingen en ziekenhuizen gewerkt. Dat leverde haar veel levenservaring en mensenkennis op die haar psychologische inzicht verklaren.

Uitvoering
Uitgeverij Ambo/Anthos
ISBN10 9085490219
ISBN13 9789085490210
Paperback, 292 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/