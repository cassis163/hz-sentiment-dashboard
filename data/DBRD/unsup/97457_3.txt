Grondige research, interessante plots en veel politieke verhoudingen. Dit zijn de sterke punten die de Deense auteur en journalist Jens Henrik Jensen (1963) kenmerken. Alles wijst erop dat hij het tijd vindt voor verandering, want CIA-agent Jan Jordi Kazanski heeft het veld moeten ruimen voor een nieuwe hoofdpersoon. Na een reeks thrillers met een mannelijke protagonist introduceert de auteur nu een pittige tante die niet bepaald onderdoet voor het andere geslacht.

Nina Portland is de hoofdpersoon in Spookschip. De alleenstaande moeder van een elfjarige zoon is rechercheur in het Deense Esbjerg. Ze komt een foto tegen van een Russische zeeman, iemand die ze kent van een oude zaak. De Rus was de hoofdverdachte van een slachtpartij aan boord van een schip waarbij vijf mensen met een bijl om het leven waren gebracht. Na zijn daad zou hij de lichamen in de zee hebben gegooid en zelf zijn gevlucht in een reddingsvlot. Opmerkelijk is dat hij 60.000 Duitse mark bij zich droeg, die hij met de verkoop van iconen zou hebben verdiend. Ondanks alles wordt de verdachte door gebrek aan bewijsmateriaal op vrije voeten gesteld. Portland voelt het verleden opnieuw kriebelen en haalt een doos met oude krantenartikelen uit 1993 tevoorschijn. Ze ziet in dat er veel meer aan de hand is. De betrokkenheid van twee Engelse mannen komt opeens boven tafel. De zaak is wat Portland betreft heropend.

Spookschip  is voor een deel op waarheid gebaseerd. Gebeurtenissen, jaartallen en het gerechtelijke naspel hebben werkelijk plaatsgevonden. Alles wat de hoofdpersoon en haar bevindingen betreft komt voort uit de fantasie van de schrijver.
De thriller telt 384 pagina's maar had ongetwijfeld korter gekund. Als de hoofdstukken die gefocust zijn op de privé-situatie van Portland en haar zoon waren ingekort, was het boek beter uit de verf gekomen. Nu hink je tegen een berg overbodige informatie aan.

De titel van het boek mag dan wel Spookschip  zijn, maar in werkelijkheid krijgt de hoofdpersoon nauwelijks met het schip te maken. Het is ietwat teleurstellend maar tijdens het lezen wordt duidelijk wat de opzet van Jensen is. Hij laat zijn protagonist de gebeurtenissen die in 1993 plaatsvonden nieuw leven inblazen. Je beseft meteen dat een bezoek aan het schip na zo'n lange tijd overbodig is. Het nieuwe onderzoek is gericht op alles wat voorheen niet boven water was gekomen.

Om Nina Portland kom je niet heen. Ze is een onbuigzame vrouw die naast het roken veel bier drinkt en alle nieuwtjes van de voetbalwereld kent. Maar wat wil je ook als je enige zoon fanatiek aanhanger is van het balspel. De verschillende voetbalclubs en stadions uit Engeland, Spanje en Italië passeren in Spookschip  onophoudelijk de revue. Blijft slechts één niet-mannelijke interesse over en dat is de cactushobby van Portland. De mooie jongedame, grootgebracht door haar oom en tante, is voor alles in en kan op achting van de lezer rekenen.

Jensen heeft voor een melange van fictie en non-fictie gekozen en deze goed uitgewerkt. Eerlijk gezegd is het voor een thriller met zo'n mooie omslag en verleidelijke flaptekst jammer dat die de hoge verwachtingen niet helemaal waarmaakt. Met Portland als nieuwe heldin valt er in het vervolg meer rendement uit te halen.