David Zinc, een veelbelovende jonge advocaat, die studeerde aan Harvard, komt na zijn studies terecht bij het vooraanstaande advocatenkantoor Rogan Rothberg in Chicago. Hoewel Zinc al een aantal jaren bij de firma werkt, is hij toch erg ongelukkig. Wanneer hij op een dag al zijn moed bijeenraapt, trapt hij het af en geeft hij zijn leven een hele andere wending. Hij zet het groot geld, de lange dagen (en vaak ook nachten) aan de kant en ruilt deze in voor een kleine ‘boutique firm’, waar ethiek niet hoog in het vaandel wordt gedragen, zonder vast loon, maar wel met een leven waar hij ook bij zijn vrouw kan zijn en een vader kan zijn voor zijn toekomstige dochter Emma.
John Grisham beschrijft in dit boek een massaclaim van een kleine firma, Finley & Figg, een junior partner samen met zijn senior, die geen echte helden zijn in de advocatenwereld en David Zinc, die zich bij hen aansluit. Samen klagen ze Varrick Labs, een zeer groot en belangrijk farmaceutisch bedrijf aan omdat ze een vermoeden hebben dat Krayoxx, een medicijn van hen om de cholesterol te verlagen, als neveneffect de kans op een hartaanval zou vergroten.
De studies van Grisham, namelijk rechten, komen hier goed van pas. Door zijn jarenlange ervaring als jurist, specialist in het strafrecht en later voornamelijk het burgerrecht, is Grisham hier in staat om een realistisch beeld te schetsen van een massaclaim en het bijbehorende proces. Dit doet hij zeer uitgebreid, misschien voor sommigen zelfs te uitgebreid. Hij lijkt geen enkele stap van het proces over te slaan, wat maakt dat de rode draad van het boek dus een vierhonderd pagina’s lange beschrijving is van hoe het proces verloopt. Toch is het echter niet saai, in tegendeel, het verhaal bevat zoveel verrassende wendingen en zo weinig voorspelbare zaken, waardoor het net erg interessant is. Dat Zinc uiteindelijk tegen zijn voormalige collega’s van Rogan Rothberg procedeert, is daar een duidelijk voorbeeld van.
Het proces is het zesentwintigste boek van John Grisham in tweeëntwintig jaar tijd. Al deze boeken staan op de één of andere manier in verband met de advocatenwereld en zijn studie in de rechten. Dit toont nog maar eens aan hoe een onwaarschijnlijk knappe schrijver Grisham is.
Zijn schrijfstijl is bewonderenswaardig: bondig en toch vol uitgebreide beschrijvingen en details, grappig, maar toch bloedserieus.
Vol spanning wachten we af of ook dit boek van Grisham ons naar de cinemazalen zal loodsen. Het is dan alleen nog bang afwachten of de acteurs ook aan onze verwachtingen kunnen voldoen en de personages, die in onze verbeelding reeds tot leven zijn gekomen, kunnen evenaren. Want laat ons eerlijk zijn, elke lezer heeft ondertussen zijn eigen film geregisseerd. Aan al die verwachtingen voldoen, zal geen evidentie zijn.