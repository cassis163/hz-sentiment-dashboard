In Hoorn heeft een nietsontziende moordenaar het voorzien op jonge vrouwen. Hij schuwt geen enkel middel om zijn doel te bereiken en gebruikt het internet als zijn moordplatform. De slachtoffers worden in de meest gruwelijke omstandigheden aangetroffen.
Sanne Philips en Luca Borra, rechercheurs van de politie Hoorn, staan voor een raadsel. De dader lijkt onzichtbaar en de doodsoorzaak is niet te achterhalen. De slachtoffers hebben allen op een advertentie gereageerd, waardoor de recherche haar aandacht richt op de mysterieuze man die zich hierachter schuilhoudt. Maar wat is de betekenis van de zwarte roos die bij elk slachtoffer wordt gevonden?
Zodra blijkt dat de vrouwen voor hun dood een date met vermoedelijk dezelfde man hebben gehad, is de recherche van mening dat het hier de dader betreft of dat er door twee daders onder één hoedje wordt gespeeld.
De situatie wordt nog dramatischer als Faith Binet, een meisje van vijftien, verdwijnt. De tijd dringt en de race tegen de klok begint om Faith levend terug te vinden, voordat er nog meer doden vallen…

Melissa Skaye (1972) woont samen met haar man en twee kinderen in Hoorn. Melissa is auteur van de fantasyreeks Jeremy Jago, de thriller Incognito en ze heeft in diverse bundels, waaronder Quillerz 1, Quillerz 2 en Onverwacht korte thrillerverhalen gepubliceerd. Op het online schrijversplatform Tenpages.com wist Melissa veel lezers enthousiast te krijgen voor Virtuele Tango met publicatie tot gevolg. Skaye is een pseudoniem.

In de proloog wordt de toon al meteen gezet: in 1995 wordt een jonge vrouw aangevallen en verkracht door haar stiefbroer. Na de proloog wordt er een sprong van 15 jaar gemaakt en beland je als lezer in Hoorn. Rechercheur Sanne Philips krijgt een anonieme melding van stalking. Een vrouw vertelt hoe ze via een forum in contact is gekomen met een man, die haar, nadat ze hem had laten zitten, dreigmails en enge bewerkte foto’s stuurde. Ze wil onder geen enkele voorwaarde naar het politiebureau komen en alle dreigmails/foto’s heeft ze vernietigd. Dan wordt de 20-jarige Laura Klein vermist…Niet lang daarna wordt er nog een 20-jarige vrouw, Demi, door een vriendin als vermist opgegeven. Beide vrouwen, Demi en Laura, worden vermoord teruggevonden met allebei een roos op hun lichaam. Sanne en haar collega, Luca Borra, bijten zich in de zaak vast. Er blijkt een verband te bestaan tussen de moorden en de anonieme melding die eerder gedaan is. Als er nog een vermoorde vrouw wordt gevonden en er een 15-jarig meisje vermist wordt, zetten Sanne en Luca alles op alles om de moordenaar te stoppen voordat het te laat is. Ze worden van verschillende kanten enorm onder druk gezet om zo snel als mogelijk iemand op te pakken. Ondanks vele aanwijzingen en bewijzen loopt het onderzoek vast; ze hebben te maken met een uiterst gehaaid persoon.

Het verhaal wordt verteld vanuit verschillende oogpunten verteld. Allereerst Sanne Philips. Een ambitieuze, serieuze vrouw, een zeer gedreven rechercheur die stiekem een oogje op haar collega Luca heeft. Luca worstelt met huwelijksproblemen en is bovendien allergisch voor Sanne’s konijn, dus haar gevoelens laat Sanne voor wat ze zijn. Sanne heeft zelf ook het nodige meegemaakt en deze zaak brengt het een en ander bij haar boven. Dat er meer is tussen deze twee, op welke manier dan ook, is duidelijk en smaakt naar meer.
Franca Catini was bevriend met twee van de drie vermoorde vrouwen. Zij gaat op onderzoek uit als zij geen contact met haar vriendin Demi kan krijgen. Zij vertrouwt het voor geen meter en schakelt de politie in die, bij nader onderzoek van Demi’s huis, uiteindelijk haar lichaam vindt.
En als laatste wordt het verhaal in de ik-vorm verteld vanuit het perspectief van de moordenaar: een gespleten persoonlijkheid vol woede en uit op wraak voor wat er in het verleden is gebeurd.
Alle drie de hoofdpersonages worden goed uitgewerkt, je leert ze kennen en leeft met ze mee. Melissa Skaye geeft ook een heerlijk gruwelijk sadistische kijk in de gedachtengang van de moordenaar.

Virtuele Tango is een vlot geschreven, spannende thriller die je vanaf het begin meesleept in het verhaal. Melissa heeft een hele prettige manier van schrijven, ze weet op een beeldende manier te vertellen waardoor het verhaal als een film voor je wordt afgespeeld. Op een gegeven moment had ik het ‘ja die is het’-gevoel en ik zat goed, maar toch niet helemaal, heerlijk! Tot het eind blijft het spannend en het plot is goed uitgewerkt. De cover vind ik niet zo mooi, het is niet mijn smaak en ik zou het in eerste instantie niet oppakken in een boekhandel: een zes. Een aantal kleine taalfoutjes: pagina 116 ‘zelfverdedegingswapens’; op pagina 223 heb ik het idee dat er een woordje ontbreekt in deze zin: ‘Sanne knikte, want voelde met haar mee’. Dit stukje op pagina 238 is mij niet duidelijk: ‘Het enige wat mij bezighoudt is het feit dat het begon nadat ik met Mick was uit geweest. Of Mick? Wat zijn naam dan ook is.’ Die tweede ‘Mick’ lijkt mij niet juist.

Virtuele Tango was mijn eerste kennismaking met Melissa Skaye en ik ga absoluut het vervolg, Verboden Tranen, lezen. Ik kan Virtuele Tango dan ook zeker aanraden!