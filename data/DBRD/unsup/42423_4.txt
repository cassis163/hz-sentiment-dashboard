'Nirwana' neemt je mee naar het Laatste Arrondissement, een stadsdeel van Stad Holland waar geen belastinggeld terecht komt omdat hier geen elite woont, maar waar iedereen terecht komt die om welke reden dan ook niet meer verder kan.

Zorg dat de achterdeur op slot is en de gordijnen gesloten want het huiveren gaat beginnen zodra je begint met lezen.

Dit is de plaats waar de vicieuze cirkel lijkt te zijn uitgevonden; hoeren, zowel jongens als meisjes proberen een plek te vinden tussen het geweld dat zorgvuldig in stand wordt gehouden door diegenen die het geweld omarmen. Om alles te kunnen verdragen grijpen ze naar de drug N.R. One (Nirwana), maar daar betalen ze een hoge prijs voor. Nirwana is sterk verslavend en hartstikke duur. Ze betalen met hun lichaam of hun daden. Het maakt hen niet uit, ze zijn bereid de prijs te betalen omdat er niets anders op zit. De cirkel is rond.

Terrence Lauerhohn is een meester in het beschrijven van rauwheid. Zowel in de beschrijving van de omgeving als de daden van de personages komt dit woord van pas.
De Staats Politie (Stapo) werkt samen met criminele bendes om een klein beetje overzicht te kunnen bewaren over iets waar ze eigenlijk geen grip op hebben.
Maak kennis met Dara en Uwen, die op hun eigen manier proberen te overleven in deze uitzichtloze onderwereld. Het lijkt erop alsof ze allebei hard op weg zijn naar het eindpunt; de dump.
Gaandeweg het verhaal leert Uwen zichzelf beter kennen en beseft dat hij van Dara houdt. Zal hij haar kunnen redden van al het gruwelijks dat haar overkomt?
Simon is de vader van Dara en wil zijn weggelopen dochter vinden. Hij weet nog niet hoeveel hij op zal moeten geven.

'Nirwana' is een duistere thriller over de uitzichtloze levens van de slachtoffers van dit leven in een gruwelijke wereld. De wanhoop is goed voelbaar tijdens het lezen.

Ondanks of dankzij de bloedstollende gebeurtenissen die door de directe schrijfstijl van Lauerhohn levensecht worden kun je niet ophouden met lezen.
Dit is het vierde verhaal dat ik gelezen heb van deze auteur. Met 'Nirwana' heeft hij wederom laten zien dat het voor hem door zijn grenzeloze fantasie niet nodig is om zich vast te leggen binnen een bepaald genre.
Een fantasie die niet beteugeld lijkt te kunnen worden en graag de ruimte heeft.