Dankzij de #Hebbanbuzz mocht ik het nieuwste boek van Stephen King lezen. Samen met Richard Chizmar schreef hij dit kortverhaal over Gwendy en een wel heel speciale kist.

Het verhaal

" Ze wil de kist hebben omdat hij van haar is. Het is alsof ze een heel waardevol, geliefd voorwerp heeft teruggevonden na een jarenlange zoektocht. Of alsof de kist aan haar heeft toebehoord in een ander leven, toen ze een prinses was, of zo."

Op een dag maakt Gwendy kennis met een vreemde man met een bolhoedje. Uit het niets en zonder schijnbaar enige reden geeft hij haar een cadeau; een knoppenkist. Op de kist zitten verschillende knoppen en twee hendels, elk met zijn eigen doel, maar niet allemaal even onschuldig.
Maanden gaan voorbij. In het begin gebruikt Gwendy de knoppenkist dagelijks, maar naarmate ze de kracht van de kist beter begint te begrijpen en zelf ook volwassener begint te worden, probeert ze het ding in de vergeethoek te zetten. Toch sluimert hij in haar gedachten. Ook Gwendy zelf ondergaat een hele metamorfose, er gebeuren positieve dingen met haar, maar ook enkele negatieve zaken. Zou de kist hiermee te maken hebben of denkt ze dit alleen maar?

Beoordeling.
Als grote King fan hou ik enorm van zijn boeken. De ene is, zoals bij elke auteur, beter dan het andere, maar ik ben verslaafd aan zijn duistere boeken! Dit kortverhaal is iets anders dan ik gewend ben van hem, maar een uitmuntend, ontspannend tussendoortje. Wat dit boek wel gemeen heeft met al zijn andere boeken; je blijft lezen, je hangt aan zijn lippen, je wil weten wie, wat, waar, wanneer en hoe?!
De beperkte hoeveelheid personages zijn goed uitgewerkt en de hoofdstukken zijn zeer kort, dus is dit boek ook zeer vlot leesbaar!
Enig minpunt? Het is een kortverhaal, en daarom dus ook veel te snel uit. Als je zijn dikke boeken gewend bent is dit een snelle hap.

Mijn King hartje is weer gevuld en aan dit boek geef ik met veel plezier 4 sterren!