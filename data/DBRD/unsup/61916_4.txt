"Dit zijn twee totaal verschillende werelden die op een afschuwelijke manier bij elkaar zijn gekomen, zonder dat we daar ook maar iets aan konden doen."

Wanneer Lynn op donderdagavond na de wekelijkse shopavond met haar vriendinnen, in haar eentje door het donker terug naar huis fietst, wordt zij door een onbekende van haar fiets getrokken en mishandeld. Als zij een tijdje later wakker wordt met een zware hersenschudding en een flinke hoofdwond in het ziekenhuis, herinnert ze zich bijna niks meer.

"Ik vreesde iedere herinnering die bij me binnen wilde dringen."

Gelukkig was daar haar redder in nood Paul, als hij er niet was geweest had het heel wat slechter met Lynn af kunnen lopen. Helaas heeft de dader weten te ontkomen. Er zit een groot zwart gat in haar geheugen, wat is er die avond precies gebeurd? En wie zit hier achter? Was ze een willekeurig slachtoffer of heeft iemand het op haar voorzien? Is ze nog wel veilig of komen ze terug om het karwei af te maken? Komen de herinneringen ooit nog terug? Of blokkeert zij deze onbewust omdat ze bang is voor de waarheid?

"Je moet je ogen niet sluiten voor de duistere kant van de mens."

De politie start een onderzoek op en Lynn verlangt terug naar de tijd dat alles nog normaal was.
Ondertussen voelt ze zich steeds ellendiger, haar conditie is slecht, ze is erg moe en slaapt slecht. Ze probeert niet toe te geven aan de angsten en wordt heen en weer geslingerd in emoties en gedachten.

"Ze wil je niet meer. Accepteer dat nou eens."

Zou haar ‘vriendje’ Jay iets met de mishandeling te maken hebben? Is hij werkelijk tot zoiets gruwelijks in staat? Hun relatie staat tijdelijk on hold, Jay is er kapot van en wil niets liever dan dat alles weer goed komt, wat hij op wel heel opmerkelijke wijze laat blijken. Ondertussen lijken alle verdenkingen een bepaalde richting op te wijzen.

"Een trieste verandering, die ik met geen mogelijkheid leek te kunnen keren."

Laat haar mensenkennis haar zo erg in de steek? Hoe kan ze ooit nog iemand vertrouwen? Langzaamaan komen er flarden van de bewuste avond terug omhoog. Lynn is bang om de herinnering toe te laten. Wil ze wel weten wie haar zo erg haat? Zal Lynn de waarheid achterhalen?

"De werkelijkheid is vaak anders."

Recent las ik de nieuwste jeugdthriller Flashback van Eva Burgers. Eerder dit jaar verscheen haar jeugdthrillerdebuut Stille getuige, welke ik met veel plezier gelezen heb. Ik was dan ook erg benieuwd naar Flashback.

Flashback is geheel in stijl met Stille getuige en de andere jeugdthrillers van Uitgeverij Kluitman, verschenen in een prachtige hardcover. De cover past precies bij Stille getuige. Op de cover zien we een angstig meisje met op de achtergrond een jongen met een zwarte jas met capuchon op zijn hoofd, deze cover past tot in de kleine details bij het verhaal. De titel is goed gekozen en geeft het verhaal goed weer. De samenvatting maakte mij nieuwsgierig naar de rest van het verhaal.

Ook aan de binnenkant van het boek is veel aandacht besteed, de hoofdstukken zijn mooi vorm gegeven. Zelfs de details sluiten aan bij Stille getuige.
De hoofdstukken van Flashback bestaan uit dagen, het verhaal start op donderdagavond. De hoofdstukken zijn geschreven in wisselend perspectief vanuit hoofdpersonages Lynn en Jay.

Eva Burgers heeft een fijne spannende vertellende schrijfstijl, die zeer vlot leest. Ze leeft zich in de doelgroep jongeren, waar het boek dan ook enorm bij in de smaak zal vallen. Het boek is geschreven in de verleden tijd, goede keuze aangezien de titel niet voor niets Flashback is. Eenmaal begonnen met lezen bleef ik doorlezen en had het boek dan ook binnen no time uit.

De verhaallijn van Flashback zit goed in elkaar, de spanning is voelbaar en het einde is erg spannend. De verdenkingen wie nu de uiteindelijke dader is schieten gaandeweg het lezen over en weer. Er gebeurt veel in het verhaal en de karakters zijn goed uitgewerkt en herkenbaar neergezet.
De jonge Lynn die in principe alles heeft wat haar hartje begeert, een vader, een moeder, een groot huis, toch mist zij als enig kind de warmte van een hecht gezin, haar beide ouders hebben het wel heel druk met hun werk waardoor ze zich vaak eenzaam voelt. Ze voelt zich niet altijd begrepen door de mensen in haar omgeving, en wordt vaak gezien als dat meisje wat in haar eigen fantasiewereldje leeft in haar atelier in het tuinhuisje van haar ouders. Waar ze zich heerlijk kan laten gaan in haar creatieve uitspattingen. Ze weet niet goed wat ze met de relatie met haar vriendje Jay aan moet? Lynn wil hier goed over nadenken en Jay kan zich hier niet bij neerleggen, wat hij op een wel heel vreemde manier duidelijk probeert te maken. Wanneer Lynn op een avond van haar fiets wordt getrokken en zwaar mishandeld in het ziekenhuis beland, verandert haar leven en voelt zich nergens meer veilig, ze ziet overal gevaar en verlangt terug naar de tijd dat alles nog goed was en dus eigenlijk nog zo slecht niet bleek te zijn.

Eva Burgers timmert hard aan de weg, op dit moment is zij bezig met een nieuwe crime-reeks voor volwassenen, Kaya Crime. Waarvan de eerste twee titels in het voorjaar van 2015 worden verwacht. Dat Eva kan schrijven heeft zij met Stille getuige en Flashback wel bewezen, ik ben dan ook zeer benieuwd naar Kaya Crime.

Flashback, een heerlijke jeugdthriller, garant voor een paar uur spanning en leesplezier, hoe goed ken je iemand? Aanrader!