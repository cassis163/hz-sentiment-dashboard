De Spaanse Carmen woonde lange tijd in Rotterdam met haar vriend Gijs. Hij is mede-eigenaar van verschillende louche nachtclubs en zag Carmen als zijn prinses. Nu hun langdurige relatie toch echt over blijkt te zijn, heeft ze haar toevlucht gezocht in Maastricht, waar ze een nieuwe start wil maken. Daar wordt ze door haar goede vrienden hartelijk ontvangen. Via, via heeft Carmen ook nog eens het geluk snel een leuke baan bij een advocatenkantoor te vinden. Wanneer ze haar knappe baas Jasper voor het eerst ontmoet voelt ze zich direct tot hem aangetrokken, maar Carmen zit niet te wachten op een nieuwe relatie. Dan ontdekt Carmen dat het advocatenkantoor bezig is met een zaak waarbij haar ex weleens betrokken zou kunnen zijn. Tot overmaat van ramp lijkt Jasper haar te zien als medeplichtige in de zaak.

De herkansing is het debuut van Anneke Kleine Staarman. Het resultaat; een aangename feelgood roman met een snufje misdaad. Anneke heeft een prettige schrijfstijl, op een luchtige manier lijkt ze met de tekst te spelen, zonder daarbij het mooie van de eenvoud te verliezen. De chemie tussen de hoofdpersonages spat er zo nu en dan vanaf, waardoor je als lezer af en toe lekker kunt zwijmelen. Af en toe, want net wanneer je de spanning tussen de twee als het ware voelbaar is geworden neemt deze weer af door de andere verhaallijnen in het boek. Helaas mist het romantische gedeelte daardoor wel enige diepgang. Neemt niet weg dat de auteur met de roman De herkansing een leuke en originele combinatie neer heeft gezet. Naast het vleugje romantiek weet ze je mee te voeren in de wereld van de advocatuur en krijg je het gevoel onverwachts een misdaadverhaal binnen te zijn geslopen. De herkansing is dan ook zeker een prettig debuut en maakt van Anneke Kleine Staarman een auteur om op de voet te blijven volgen. Benieuwd naar haar volgende boek!