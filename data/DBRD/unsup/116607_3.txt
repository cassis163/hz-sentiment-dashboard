Wat op de achterflap van dit boek staat, blijkt maar een deel van de inhoud te zijn. Lemmer en Emma le Roux kennen we nog van Onzichtbaar, beiden wat mysterieuze figuren maar toch proberen beiden het juiste te doen, de methode en dan vooral die van Lemmer is niet altijd ethisch verantwoord maar zelfs daar krijg je bijna begrip voor.
Dit is dus het tweede deel in dit boek dat in totaal uit vier delen bestaat. Deel 1 en 3 volgt het verhaal van Milla. Waar Lemmer voor heel wat actie zorgt, krijgen we bij Milla een serieuze situatieschets van het criminele Zuid-Afrika. In het begin weet je ook niet goed waar dit verhaal uiteindelijk toe moet leiden.
Dan is er nog het vierde en laatste deel waar Mat Joubert, voormalig rechercheur en nu in dienst als privédetective de verdwijning van danie Flint drie maanden terug, onderzoekt op vraag van zijn vrouw Tanja.
Elk deel op zich is goed en boeiend geschreven. Alleen het eerste deel van Milla is soms wat langdradig en moeilijk in te komen, maar dat komt goed. De verschillende delen overlappen elkaar soms en je merkt dat ze raakpunten hebben. Maar toch zijn het drie verschillende verhalen die zelfs geen van de drie een bevredigend einde hebben, als lezer blijf je toch een beetje op je honger zitten. En je kan je dan afvragen of hier nog een soort van vervolg op kan komen. Eén personage uit Lemmers verhaal vraagt hier zeker om.
Spoor is dus een boek waar de algemene samenhang zoek is, de kleine raakpunten voldoen niet als rode draad, toch niet in één boek. Toch is het een onderhoudend boek met goede actie, goed rechercheurs werk en verschillende mooie personages ook al worden deze niet uitgediept. Deon Meyer heeft ook een luchtige vlotte manier van schrijven.