Een tijdje geleden kon ik dit werkje van Maarten Inghels op de kop tikken om mijn collectie aan te vullen. Het is een kort verhaal van een nieuwerwetse 'beleving' van de schrijver die door een app op zijn smartphone door de straten van Antwerpen wordt gestuurd en die hem opdrachten geeft om de stad op een andere heel 'toevallige' manier te leren kennen. Dit gaat volgens het principe van de serendipiteit - waarbij je iets bruikbaars vindt terwijl je eigenlijk iets anders zoekt. Hij geraakt in de ban van zijn batterijcapaciteit en vraagt zich af waar hij zal eindigen. Dat eindstation is trouwens wel even onverwacht. Ondertussen noteert hij wat hij meemaakt om er later dit verslag van te maken. Op zich heeft dit verhaal dus niet zo veel om het lijf natuurlijk. De gedachtegang die hij er door verweeft, is wel boeiend om te lezen: over de moderne verslaving aan de smartphone waar hij zelf onder lijdt, de nieuwe hippe manier van leven van onthaasting en 'belevingen' en 'ervaringen' opdoen, en over het principe van die serendipiteit zelf. Het was natuurlijk ook prettig dat ik zijn route in Antwerpen mee kon volgen via mijn smartphone en de plekken die ik zelf ook wel ken, toch nog door andere ogen leerde bekijken.

Dirk Leyman, redacteur van deze Belgica-reeks, laat zich in zijn nawoord over Maarten Inghels zeer positief uit over zijn carri√®re en oeuvre: zijn debuutbundel Tumult als zeventiende deeltje in de Sandwich-reeks van Gerrit Komrij (bijna niet meer te vinden trouwens), Inghels' project 'De eenzame uitvaart' , zijn tweemalige curatorschap van het Felix Poetry Festival in Antwerpen, en de andere werken die al verschenen van zijn hand. Niet moeilijk dus dat hij stadsdichter werd van Antwerpen in 2016.

De Belgica-serie onder redactie van Dirk Leyman biedt plaats aan korte teksten en verhalen van de Vlaamse en Franstalige Belgische literatuur. Waardevolle, vergeten of nog onontgonnen teksten van overleden auteurs krijgen er een plek naast teksten van hedendaagse levende schrijvers. De reeds verschenen uitgaven in deze serie, zijn terug te vinden op de website www.voetnoot-publishers.nl onder de rubriek Belgica-serie.