In Als zand door mijn vingers wordt de hoofdrol vertolkt door Emma van der Merwe. Ze gaat op bezoek bij haar zus want die is jarig. Dan blijkt dat Floor niet thuis is. Haar zus woonde alleen en is al een tijdje niet meer gesignaleerd. Vanaf het begin heeft Emma het gevoel dat er iets niet klopt. Het gevolg is dat ze verwoede pogingen doet om haar vermiste zus Floor op te sporen.
Als zand door mijn vingers is het thrillerdebuut van Tineke Beishuizen. Het is een geslaagd debuut. De schrijfster heeft een krachtige schrijfstijl die zich kenmerkt door vaart, duidelijkheid en rake typeringen. De hoofdpersoon Emma heeft 'body'. Ze heeft een relatie met Frank. Hij is niet bepaald de ridder op het witte paard. De scherpe observaties van Emma zijn soms komisch en verfrissend. Hierdoor wordt Frank een echt mens. Het boek leest lekker weg, is onderhoudend en zwaardere onderwerpen worden niet geschuwd. Gelukkig maar. Dat geeft een boek meer diepte.
En het misdaadverhaal? 'Vermissing' speelt de centrale rol. Tineke Beishuizen besteedt aandacht aan de gevolgen hiervan voor de achterblijvers. Dat doet ze overtuigend en via een zeer toegankelijk format. Hierdoor krijgt Als zand door mijn vingers een serieuze ondertoon.
De schrijfster is een scherp observator en hoofdpersoon Emma moppert soms over rariteiten in het hedendaagse Nederland. Regelmatig komen gevatte uitspraken en herkenbare situaties voorbij. De plot vond ik iets tegenvallen. Hij kwam voor mij niet als verrassing. Dit lijkt me een prima vakantieboek. Toegankelijk, lekker leesbaar en het gaat ook nog ergens over.