Persona is het debuut van Soraya Vink. Zal ze zich met dit debuut staande kunnen houden tussen alle andere thrillers en crime boeken die uitkomen?

Na een mislukte actie is rechercheur Elvira Selas gedwongen haar carrière als undercoveragente te beëindigen en tijdelijk van de radar te verdwijnen. Ze verblijft een jaar in Spanje, waarna ze weer terugkeert naar Nederland. Hier wordt ze gepromoveerd tot inspecteur en krijgt meteen een moeilijke zaak voor haar kiezen; een vrouw is vermoord en bij haar lichaam is een rouwkaart aangetroffen. Samen met haar team duikt Elvira op de zaak om de moordenaar op te sporen. Maar ondertussen blijft Elvira nog steeds undercover werken bij een groot drugskartel om haar verdwenen broer te kunnen vinden die volgens haar banden heeft met het drugskartel. Waar ligt haar loyaliteit? Bij haar familie of bij de wet? En in hoeverre kun je de wet naar je eigen hand zetten?

Persona is voornamelijk geschreven vanuit het perspectief van Elvira, maar af en toe lezen we ook een hoofdstuk met de moordenaar mee. Hierdoor leer je als lezer het karakter van Elvira heel goed kennen. Elvira is weer terug bij de politie, maar ondertussen is ze nog steeds undercover aan het werk, zonder dat iemand het weet. Al snel is het voor de lezer duidelijk dat haar undercoverwerk diepe sporen in Elvira heeft achtergelaten, waardoor sommige van haar acties twijfelachtig zijn. Dit maakt haar een boeiend karakter die doet wat zij denkt dat juist is, waardoor ze af en toe een grijs gebied betreedt. Daarnaast is Elvira ook een ontzettende sterke en slimme vrouw waar je alleen maar bewondering voor kan hebben. Door flashbacks naar haar undercoverperiode leren we wat ze allemaal meegemaakt heeft. Hierdoor krijg je als lezer niet alleen een band met Elvira, maar wordt het personage ook echt driedimensionaal. Elvira komt voor de ogen van de lezer tot leven.

Soraya Vink laat in Persona ook zien dat ze research heeft gedaan en dat ze weet waar ze over praat. Zowel het drugskartel wordt goed neergezet als het politiekorps. Zo leren we dat de naam van de moordzaak nooit dezelfde naam heeft als het slachtoffer, maar een willekeurige naam. Elvira gebruikt hiervoor altijd letters uit het periodiek systeem. Maar daarnaast heeft Soraya Vink zich ook ingelezen in de verschillen tussen een seriemoordenaar en een spree killer. Door al deze elementen zorgt Soraya Vink ervoor dat ze een realistisch verhaal heeft gecreëerd. De auteur heeft daarnaast een hele fijne schrijfstijl waardoor deze theoretische termen goed uitgelegd worden en nergens moeilijk of langdradig worden.

Een klein minpunt aan het verhaal vond ik de ontknoping. Het hele boek lang heb je als lezer een idee waar de auteur naartoe werkt. Dit wordt dan ook langzaam opgebouwd in het boek. Steeds krijg je als lezer iets meer informatie. Maar eenmaal bij de ontknoping aangekomen voelt deze gehaast en afgeraffeld. Hier had de auteur iets dieper op mogen ingaan en langer bij stil mogen staan.

Persona van Soraya Vink is een heel sterk debuut. Het verhaal is uniek en intrigerend met een sterk vrouwelijk hoofdkarakter in de basis. De auteur heeft duidelijk laten zien dat ze haar research heeft gedaan en heeft een fijne schrijfstijl. Persoonlijk had de ontknoping voor mij wat beter uitgewerkt kunnen worden, maar al met al vond ik het een erg sterk boek. Persona krijgt van mij dan ook 4 sterren.