Vicky Andrews gaat voor haar werk naar Guatemala. Daar ontmoet ze haar zusje Holly, die daar een paar maanden zit met het doel te strijden voor het behoud van de natuur. Als ze elkaar kort ontmoeten, vertelt Holly dat ze zich zorgen maakt over een ontdekking die ze gedaan heeft. Voordat de zusjes de kans krijgen om het erover te hebben, bereikt Vicky het bericht dat haar zusje is vermoord. De autoriteiten ondernemen weinig en zelfs de mensen van de ambassade kunnen niets doen. Vicky laat het er niet bij zitten en begint zelf een onderzoek naar de moord. Ze komt op alle donkere plekken van het natuurgebied, ontdekt afgrijselijke dingen uit het verleden en vertrouwt de verkeerde mensen. Al snel blijkt dat Holly om haar ontdekkingen vermoord is en Vicky kan niet rusten voordat ze de onderste steen boven heeft. Dit tot gevaar van haar eigen leven
Smeulend vuur houdt de lezer van begin af aan in zijn greep. De spanning wordt snel opgebouwd en zwakt niet meer af tot de ontknoping. De ingewikkelde theorieën van Vicky moeten op de voet gevolgd worden en eisen de volle aandacht van de lezer. Deze vertaalde roman is echter wel een christelijke thriller vol met gebeden en Bijbelverhalen. Voor de niet-gelovige lezer haalt dit overduidelijk en betreurenswaardig de vaart uit het verhaal. Toch passen deze christelijke passages wel in het soort verhaal dat Jeanette Windle wil vertellen. In een land waar zulke gruwelijke gebeurtenissen en onvoorstelbare corruptie plaatsvinden, zijn inwoners vaak heel gelovig. Zij putten hoop uit hun gebeden. Door deze passages gaat de cultuur van de Guatemalaanse bevolking echt leven.

Jeanette Windle zal niet de eerste auteur zijn die schrijft over misstanden in een corrupt land, maar de manier waarop ze haar hoofdpersoon op de voet volgt en al haar gedachtekronkels uit de doeken doet, zorgt ervoor dat de lezer geboeid blijft en het idee krijgt in een waar gebeurd verhaal te duiken. Vermoedens of voorspellingen die gedurende het boek naar boven komen, worden pas aan het eind van het verhaal bevestigd of ontkracht. Dat zorgt ervoor dat het, af en toe naar voorspelbaar neigende, verhaal, toch een verrassende ontknoping krijgt. Voor de thrillerfans die, indien nodig, tussen de christelijke passages door lezen, is dit een echte aanrader!