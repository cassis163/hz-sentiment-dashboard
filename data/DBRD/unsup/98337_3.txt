Elandsoog is het thrillerdebuut van Esther Quatfass, een Nederlandse die haar hart verloor aan Zweden en er inmiddels enige tijd woont.

Het boek draait om het Zweedse eiland Älgöga, oftewel Elandsoog. Elandsoog is het favoriete eiland van Christian en zijn vrienden, totdat Ivan en Zahra roet in het eten gooien. Ivan erft het eiland van zijn vader en vestigt zich samen met Zahra op het eiland. Christian houdt hen in de gaten en bezoekt het eiland regelmatig stiekem met zijn vrienden Konrad en Totte. Totdat het tijdens één van zijn stiekeme bezoekjes helemaal mis gaat. Konrad wordt doodgeschoten. Christian is besloten om de dood van zijn vriend recht te zetten en Ivan te ontmaskeren. Ivan blijkt echter zo zijn eigen duistere geheimen te hebben.

De eerste helft van het boek vordert gestaag, maar de tweede helft van het boek verloopt in een stroomversnelling. Verschillende verhaallijnen komen samen en je komt erachter hoe de personages met elkaar in verbinding staan. Door de korte hoofdstukken en toegankelijke schrijfstijl leest het boek lekker weg. Sommige verhaallijnen roepen wat vragen op, omdat ze niet volledig zijn uitgewerkt en de betreffende personages terloops worden beschreven. Wellicht kan het vervolg op het boek, dat reeds in de maak is, antwoord bieden op deze vragen.

Hoewel het boek niet overduidelijk tot het genre ‘Scandinavische thriller’ behoort, (daarvoor is het naar mijn mening niet geheimzinnig genoeg) weet het toch vanaf het begin tot het eind te boeien. Drie sterren voor dit verrassende debuut.