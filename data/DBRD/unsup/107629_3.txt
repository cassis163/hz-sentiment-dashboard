Bruno Buteneers (1981) is informatieambtenaar in de Vlaams-Brabantse gemeente Linter. Deze nieuwbakken auteur is onlangs twee keer kort na elkaar vader geworden: eerst van zijn zoontje Jasper, nadien van zijn eerste boek Weerklank. Hij werkte ruim twee jaar aan zijn debuut en bruist van de ideeÃ«n; hij broedt bijvoorbeeld op een nieuwe historische avonturenroman. Als auteur hoopt hij zijn lezers wakker te houden, dat ze geboeid blijven en van flink wat uurtjes ontspannend leesplezier genieten.
Weerklank  speelt zich af tijdens de eerste dagen van de Eerste Wereldoorlog in het piepkleine Orsmaal, deelgemeente van Linter, waar op 10 augustus 1914 gevechten uitbreken. Kapitein Leopold Knapen is een officier die op een zijspoor is beland; hij wordt belast met het veroveren van een geheimzinnig apparaat, een hoogtechnologisch toestel, dat de geschiedenis een totaal andere wending zou kunnen geven. Zijn opdracht bestaat uit het bemachtigen van dit toestel, vooraleer de Duitse vijand het dorp bereikt. Knapen zorgt voor de inlijving van zijn eigen eenheid, die bestaat uit een bont zootje ongeregeld, waarbij elk individu zijn eigen talenten kan aanwenden, maar ook zijn gebreken heeft. Vanaf dan breken de intriges los, is er sprake van sabotage en komt het verleden boven water drijven. Kapitein Knapen beseft niet in welk wespennest hij verzeild is geraakt. De voormalige Kongo-Vrijstaat en het Belgische leger spelen een markante hoofdrol, waar verleden en toekomst elkaar onverwacht zullen treffen.
Weerklank  is geen historisch relaas van wat er zich tijdens de Slag om Orsmaal in 1914 afgespeeld heeft, het is een fictief en meeslepend verhaal met een knipoog naar historische figuren en plaatsen uit de regio. De weerklank (!) van de geweerschoten knalt je om de oren; je zit als lezer precies midden in het gebeuren. Ieder hoofdstuk wordt ingeleid door een passende uitspraak van beroemdheden uit het verleden. Deze citaten geven een extra cachet aan het verhaal en slaan telkens op het hoofdstuk dat volgt. De Eerste Wereldoorlog op zich is een thema, toch gaat het hem in dit boek vooral over hoe vijf totaal van elkaar verschillende individuen deze oorlog ervaren en beleven.
Buteneers heeft zich erg goed voorbereid en gedocumenteerd vooraleer hij aan dit debuut begon te schrijven. Hij heeft uiteindelijk ruim twee jaar aan zijn eersteling gewerkt, met een kritisch oog voor details. De auteur vindt inspiratie bij zijn favoriete thrillerauteurs zoals Jeffery Deaver, Michael Crichton en Douglas Preston. Tijdens het lezen merk je dat snel. Weerklank  bestaat uit drie delen waarvan het laatste gedeelte veruit het sterkste is en getuigt van het talent van deze auteur. Buteneers kan schrijven en is een verteller met gevoel voor humor. Hij verweeft fictie met geschiedkundige en wetenschappelijke feiten.
Is dit een thriller? Daar kan over gediscussieerd worden, maar Weerklank  is zeker een amusante avonturenroman gesitueerd in oorlogstijd, door vakkundige handen geschreven en met kennis van zaken. Dit verhaal kreunt onder de cliffhangers; een onverwachte wending is nooit ver weg. Het einde van dit boek biedt de nodige perspectieven voor een vervolg.
Buteneers laat een frisse wind door het Vlaamse auteurslandschap waaien. Een bijzonder moedig debuut!