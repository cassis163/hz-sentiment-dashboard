Noud en Gijs zijn al heel lang beste vrienden. Gijs is nogal een jaloers type en als hij zijn vriendin een goede vriend van haar ziet omhelzen is hij woest. De knipperlicht relatie die hij met zijn vriendin heeft is weer eens uit. In zijn woede doet hij iets stoms en komt in een gevaarlijke situatie terecht. Noud is hierbij maar in plaats van dat hij probeert zijn vriend te redden raakt Noud in paniek. Op het nippertje wordt Gijs door een ander gered, maar de vriendschap met Noud is over. Noud wordt door iedereen uitgemaakt als lafaard, behalve Roos, die stiekem verliefd op hem is. Roos helpt hem met het maken van een vlog en om te bewijzen dat hij geen watje is, haalt hij een extreme stunt uit.

“Wat is die gast toch wantrouwend. Ik heb al zo vaak gezegd dat er niets is tussen Jesse en mij…”

Tegelijkertijd maakt Roos zich zorgen over Susan, de dochter van haar stiefvader. Susan komt plotseling bij hun wonen maar ze gedraagt zich voortdurend als een bitch en wil steeds geld lenen. Roos en Noud komen erachter dat Susan verstrikt is geraakt in enge online praktijken en ze besluiten Susan te gaan helpen. En hier is maar één manier voor: de bewijzen verzamelen en het maken van een laatste vlog…

De hardback van #LaatsteVlog heeft een sprekende cover die uitnodigt om op te pakken en mee te nemen. En uiteraard is de naam Carry Slee al voldoende om dit boek te gaan lezen. Een van de meest succesvolle kinderboekenschrijver en ook haar jeugdromans worden altijd gretig gelezen.

Zoals gewend van Carry is dit ook weer een jeugdroman met een actueel thema: grooming. Maar niet alleen dit thema vinden we terug. Het gaat ook over jaloezie, pesten maar vooral over vriendschap. Diverse thema’s verweven in een toegankelijk en spannend verhaal.

#LaatsteVlog wordt afwisselend verteld vanuit de perspectieven van Roos en Noud. Femke, de beste vriendin van Roos, heeft verkering met Gijs. Femke en Jesse zijn gewoon hele goede vrienden, maar als Gijs ziet dat Femke Jesse een kus op zijn wang geeft, is Gijs woedend. Hij is zo jaloers dat hij denkt dat Femke vreemdgaat en hij maakt het uit. Hij is zo boos dat hij alle spullen die hij van Femke heeft wil vernietigen. En dan gaat het mis…

Noud wil zijn beste vriend helpen maar raakt in paniek en blokkeert. Het gaat allemaal maar net goed, maar Gijs vergeeft het hem niet. Iedereen kijkt Noud er op aan en hij wordt volledig genegeerd. Alle emoties die vanaf dat moment door Noud gaan zijn tastbaar en als lezer leef je met hem mee. Het gevoel van: kon ik maar iets voor hem doen, is sterk aanwezig. Niet alleen wordt Noud genegeerd, vanaf dat moment wordt hij ook door iedereen gepest. Hij wordt uitgemaakt voor lafaard en zelf voelt hij dat ook. Hij vindt zichzelf een grote loser…

“Hij heeft zich als een angsthaas gedragen. Elke keer als hij denkt hij aan hoe hij onder aan de trap bleef staan en niet naar boven durfde, kan hij zichzelf wel uitkotsen.”

De situatie van Roos laat een goed voorbeeld zien van een samengesteld gezin en dat dat niet altijd even makkelijk is. Het is heel mooi om te zien hoe de auteur zich kan inleven in verschillende situaties en een herkenbaar beeld hiervan kan neerzetten. De verwikkelingen waar ze in terecht komen zijn voor iedere jongere een mogelijkheid. In hun belevingswereld is er vaak nog sprake van een iets te goed vertrouwen en een jongere is nog zo makkelijk te beïnvloeden. Vooral als hun zelfvertrouwen niet zo groot is en Susan haar verhaal is een heldere illustratie daarvan.

#LaatsteVlog is een spannend verhaal met treffende thema’s, waarvan mijn inziens het thema vriendschap en vertrouwen er het meeste uitspringt. Carry Slee heeft een prettige, ongecompliceerde schrijfstijl, een schrijfstijl die jongeren aanspreekt. Spannend, maar net niet zo spannend dat het te eng wordt. Een jeugdboek voor een brede doelgroep, zelfs voor de oudere lezer. Ouders die dit boek lezen krijgen zo nog meer een beter beeld van wat er in het hoofd van hun kinderen omgaat en waar de gevaren liggen. Een boeiende 12+ roman met een mooi mix aan thematiek.