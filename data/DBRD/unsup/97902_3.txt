Hockeymeisjes Rugnummers en teamwork is het zesde deel van de succesvolle ‘I love hockeyserie’ over de sportieve vriendinnen Falderie, Jip, Lola en Bo. Een hartstikke leuke serie voor kinderen die te groot geworden zijn voor de Ministicks- en Supersticksserie. Want welk hockeymeisje heeft nu niet leren lezen met de hockeyboeken van Vivian den Hollander? Maar nu is daar Barbara Scholten. In 2010 verscheen haar eerste boek Hockeyhobbels en kunstgrasknieën. Daarna Bikkels en ballenmeisjes, Bikini’s en scheenbeschermers, Haarbandjes en wedstrijdkriebels en Shoot-outs en hockeytweets. De serie is voor lezers van 9 -12 jaar, maar vooral voor hockeymeisjes uit het D- of E-team.

WK Hockey De meiden van het D1-team doen mee aan een wedstrijd, waarbij zij een teamuitje naar het WK kunnen winnen. Om in de prijzen te vallen, moeten zij drie weken lang een opdracht vervullen en zoveel mogelijk stemmen binnen slepen. De meiden maken ansichtkaarten van het team (met als slogan Zie je ons zitten? Stem dan op ons?), brengen busladingen vol supporters naar een wedstrijd van Dames 1 en organiseren een quiz over moeilijk opvoedbare ouders. De vriendinnen doen erg hun best, maar is dit voldoende voor een finaleplaats?

A-, B-, C- en D-ouders en F-Kinderen Het is een leuk meidenboek over vriendschap, verliefdheid, moeilijk opvoedbare ouders, brei-oma’s, een iPad-opa en heel veel wollen mutsen! Wat ik erg leuk vind, is dat de moeilijk opvoedbare-ouders-quiz achter in het boek staat. Zo herkenbaar die A-, B-, C- en D-ouders langs de lijn…. Vooral die A-ouders, de schreeuwende fanatiekelingen en de D-exemplaren waar je je helemaal rot voor schaamt. Op 14 april 2015 verschijnt deel 7 uit de ‘I love hockey serie’, Slidings en toernooistress. Kun je niet zolang wachten of wil je meer weten over Falderie en haar vriendinnen, neem dan een kijkje op https://www.facebook.com/hockeyhobbels?fref=ts

Laat Barbara scoren! Van 4 maart tot en met 13 mei kun je meedoen aan De Nederlandse Kinderjury 2015. Alle kinderen (ook degene die liever hockeyen dan lezen…) mogen stemmen op hun favoriete boek uit 2014. Helaas staat het Kinderjurylogo van vorig jaar afgedrukt in het boek. Om Rugnummers en teamwork niet buitenspel te zetten, is het goed om te weten, dat het boek dit jaar meedoet. Dus hockeymeisjes, breng je stem uit op Rugnummers en teamwork, dan neemt Barbara Scholten misschien op 21 juni de Kinderjurybeker mee naar huis!