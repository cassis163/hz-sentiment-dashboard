Engelwater is mijn eerste kennismaking met auteur Mons Kallentoft. Het verhaal speelt zich af in Linköping in Zweden. Een echtpaar wordt thuis dood aangetroffen in hun jaccuzzi. Van hun 5-jarige dochter Ella is geen spoor te bekennen. Inspecteur Malin Fros en haar team onderzoeken de zaak.
Het verhaal begint wat chaotisch. Het wordt vanuit verschillende perspectieven beschreven en vergt hierdoor veel aandacht. Het kost moeite om dit bij te houden. De zinnen zijn kort en van de hak op de tak. Tussendoor worden er korte stukken beschreven vanuit de gedachten van de overledenen. Hierdoor vergt het enige moeite om in het verhaal te komen. Het boek leest in eerste instantie dan ook niet echt prettig. Echter het verhaal is spannend genoeg om toch door te gaan en te willen weten hoe dit eindigt. Personages, cultuur, de wendingen in het verhaal worden goed uitgewerkt. Het plot zit goed in elkaar met toch nog een redelijk onverwachte wending. Zeker een aanrader, maar je moet er wel wat voor over hebben.