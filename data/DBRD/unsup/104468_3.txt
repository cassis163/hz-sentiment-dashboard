In de kern presenteert dit boek een alternatieve geschiedenis van het verloop van de Tweede Wereldoorlog, en wel een erg duistere, waarin zowel Engeland als Frankrijk na het Duinkerken-debacle in 1940 een vrede met Nazi-Duitsland en sluiten en daarna verworden tot al even naargeestige fascistische staten. Hiernaast is de oorlog wereldwijd anno 1952 nog steeds niet beëindigd, want waar de Duitsers zijn verzand in een eindeloze en gruwelijke oorlog tegen de Russen, gebeurt de Japanners hetzelfde in hun veroveringsoorlog tegen China.

Hoe duister het scenario dat Sansom dus ook is, interessant is het zeker. En met name dat deed me doorlezen, want het plot dat Sansom hierbinnen opbouwt, wikkelt zich nogal traag af en is ook niet erg interessant. Het draait allemaal om een wetenschapper, Frank Muncaster, die een nogal onduidelijk geheim te horen krijgt van zijn inmiddels in Amerika wonende broer. De toch al labiele Frank draait door en belandt in het gekkenhuis, maar wordt vervolgens het doelwit van zowel het Verzet (geleid door de oude Churchill) als de Gestapo/SS.

Het leidt allemaal tot een niet bijster boeiende plot en bovendien is de aard van het geheim een beetje een afknapper. Ik had gehoopt op iets sensationeels, maar dat blijft een beetje uit… Hiermee is dit boek half geslaagd: een zeer boeiende setting maar een niet zo boeiend verhaal.