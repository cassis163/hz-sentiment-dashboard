Echtgenoten, echte mannen is een ongewoon boek, waarbij je tussen de regels door moet lezen! Het vergt best wel aandachtig en geconcentreerd lezen. Van alles passeert er de revue in de gesprekken tussen de zeven vrienden. Aan gespreksstof geen gebrek tussen de heren! Tussen de regels doorlezend komen de dubbelzinnigheden naar voren. Het verhaal is opgehangen rond een herberg waar zeven vrienden zeven jaar geleden voor het eerst een vrijgezellenavond vierden met Chris en nu zeven jaar later opnieuw. Een steeds terugkerend gespreksonderwerp is de ex-vrouw van Chris en Hajé, hun overleden vriend. Ze zoeken uitdagingen, zoals het oversteken van een snelweg in het holst van de nacht en hun dwaaltocht daarna door het bos. Dat dit vreemde situaties kan opleveren zal niemand verbazen. Ze zijn niet in staat om elkaar op de man af te vragen hoe ze de “perfecte” vrouw kunnen vinden en houden. Liever praten ze eromheen. Ze vergelijken de wegen die een huwelijk opgaat met die van een bospad.
“Opeens zijn de paden uit elkaar gegroeid en voeren ze naar een andere wereld”.
Maar zijn dit nu echte vrienden? Mij is wel opgevallen, dat ze elkaar observeren en afkraken.
Het heeft mij moeite gekost om het verhaal uit te lezen. Af en toe dreigde ik de verhaallijn kwijt te raken. Waardoor? De hoofdstukken schakelen heen en weer tussen de gesprekken op de vrijgezellenavond in de herberg en de gebeurtenissen in het bos.
Mij heeft het lezen van Echtgenoten, echte mannen niet geholpen om de mannenziel de begrijpen, zoals op de achterkant van het boek vermeld wordt. Misschien dat mannen er meer herkenning inzien? Misschien wel in de manier waarop ze onderling over vriendinnen/vrouwen praten? Wie zal het zeggen? Wie bepaalt nu eigenlijk wie een echte man is? Doen je vrienden dat voor je? Of bepaal je dit zelf? In Echtgenoten, echte mannen is mij dat niet helemaal duidelijk. Wel dat ze elkaar helpen in een crisissituatie!
“Mannen ontdekken in een crisis pas hoe ze in elkaar zitten”.
Ik heb in ieder geval wel genoten van de mooie metaforen en het af en toe bloemrijke taalgebruik. Op een humoristische wijze weet Rob Bakker de lezer mee te nemen in de wereld van zeven vrienden. Maar mijn wereld is het niet. De auteur heeft in ieder geval een rijke fantasie.