Twee keer kwam Jane Casey (Dublin, 1977) op de shortlist van de Irish Crime Novel of the Year Award – in 2010 met Missing  (Spoorloos) en in 2013 met The Stranger You Know. Deze laatste kwam in Nederland uit onder de titel De vreemde bekende. Het is het vierde deel met Maeve Kerrigan in de hoofdrol.
Als een van de weinige vrouwen en tevens jongste rechercheur bij afdeling Moordzaken van de Metropolitan Police is Maeve Kerrigan verheugd als zij wordt toegevoegd aan een team dat een reeks moorden op jonge vrouwen onderzoekt. Haar norse baas en vrouwenhater Josh Derwent wordt ervan buitengesloten, iets wat ze niet begrijpt, omdat hij een van de beste rechercheurs is die ze kent. Maar al gauw blijkt waarom hij niet mag deelnemen aan het onderzoek: hij is de hoofdverdachte in de zaak. Het blijkt dat de modus operandi van de moorden op de vrouwen vrijwel identiek is aan de moord op Derwents middelbareschoolvriendinnetje Angela, die bruut vermoord werd vlak naast haar ouderlijk huis. Derwent – hoewel hij een sluitend alibi had – was ook toen de hoofdverdachte, maar werd door gebrek aan bewijs niet vervolgd. De moord werd nooit opgelost. Nu, twintig jaar later, wordt er opnieuw een vrouw op dezelfde manier vermoord. En nog een. Alles wijst naar Derwent als dader. Het gaat zelfs zo ver dat een aantal hogergeplaatste personen bij de politie alles in het werk stelt om hem als schuldige aan te wijzen.
Maeve Kerrigan is ondanks alle bewijzen niet zeker. Zij denkt dat de oplossing te vinden is in de cold case van twintig jaar geleden en is vastbesloten te achterhalen wat er toen op die zomerdag is gebeurd. Ze ontdekt dat niemand toentertijd de waarheid sprak, allemaal om hun eigen geheimen te verbergen en dat juist daardoor het ene cruciale stukje van de puzzel dat naar de moordenaar kon leiden, onontdekt bleef.
Vanaf de eerste bladzijde val je midden in het leven van Maeve Kerrigan, waaraan al direct te merken is dat dit een deel van een serie is. Er wordt regelmatig teruggewezen naar voorvallen die in de voorgaande boeken aan de orde zijn geweest. Dat stoort echter niet; je hebt als lezer al gauw door waar het om draait: enerzijds de corrupte Chief Inspector Godley, van wie Maeve een van de weinigen is die weet dat hij banden heeft met criminele organisaties, anderzijds de stalker Chris Swain die haar al langere tijd lastigvalt, en voor wie ze samen met haar vriend Rob gevlucht is. Het maakt van Maeve een vrouw van vlees en bloed die worstelt met haar relatie met Derwent, die ze zowel verafschuwt als bewondert. In de eerste hoofdstukken lijkt het alsof alle personages slechtgehumeurd, chagrijnig of ronduit onbeschoft zijn, maar dat wordt geleidelijk minder als iedereen een eigen gezicht krijgt en zijn plek in het verhaal inneemt. De relatie tussen Maeve en Derwent maakt een schitterende groei door ten opzichte van de vorige delen en zorgt ervoor dat voor Maeve de uiteindelijke keuze  om – wat het onderzoek aangaat – voor hem te kiezen, en niet voor Godley, een klein beetje gemakkelijker is.
De vele twists en plotwendingen maken het verhaal onvoorspelbaar en Casey krijgt het voor elkaar om twijfel te zaaien: heeft Derwent nou wel of niet zijn middelbareschoolliefje vermoord? Hoe verder het boek vordert, hoe onduidelijker het wordt, vooral als blijkt dat iedereen, zowel in het heden als in het verleden, geheimen heeft, en je je als lezer afvraagt hoe het allemaal in vredesnaam in elkaar steekt.
Door de vele dialogen in De vreemde bekende  leest het af en toe stroef, maar dat wordt ruimschoots goedgemaakt door de uiteindelijke ontknoping. Al met al dus een prima thriller die de lezer doet uitzien naar deel vijf van de serie!