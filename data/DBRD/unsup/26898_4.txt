Het kookboek Snelle klassiekers met een twist lokt je met een mooi turquoise cover. Binnenin krijg je een heel duidelijke inhoud met onderverdelingen gepresenteerd.

Bij het hoofdstuk Hoe werkt het boek wordt een kleine uitleg gegeven ivm hoeveelheden, benodigdheden, indien je voor meer of minder personen moet koken en indien je iets niet lust of toevallig iets vergeten bent in de winkel, welke ingrediënten dat je makkelijk kan vervangen.

Koken is iets ontspannends, dus bij de tips gaat Brenda voor een goede voorbereiding, het klaarzetten van ingrediënten en apparatuur. Maar ze geeft je ook tijdbesparende tips en hoe je keuken er niet als een oorlogsgebied moet bij liggen.

Bij de recepten wordt er een mooie foto geserveerd met als "bijgerecht" een overzichtelijk kolommetje ingrediënten en de werkwijze. Bereidingstijd en voor hoeveel personen het gerecht dient staat bovenaan vermeld. Kort en duidelijk zonder franjes.
Als surplus wordt er hier en daar een bewaar- of serveertip onderaan de pagina geplaatst.

Zelf ben ik gezwicht voor de pasta carbonara. Niet de klassieke vorm maar zoals Brenda in haar boek zelf zegt, mét een twist. Supermakkelijk, supersnel én... superlekker!

Snelle klassiekers met een twist... een modern kookboek dat niet te ingewikkeld oogt (maar ook niet is), opgesmukt met foto's waar het water je van in de mond loopt, keurig gescheiden door mooie schutbladeren en afgewerkt met een zeer duidelijke receptenindex en register. Wederom een pareltje uit de keuken van Carrera Culinair.