Wat zou je doen met een tweede kans? In Het omgekeerde van altijd van Justin A. Reynolds krijgt Jack King die mogelijkheid. Maar voordat je het boek gaat lezen moet ik je voor één ding waarschuwen: Jack King zal hoogstwaarschijnlijk ook jouw hart veroveren.

Jack King kent één constante factor in zijn leven en dat is dat alles altijd net niet lukt. Het lukt bijna, maar nooit helemaal. Bijna was hij net zo stoer als zijn beste vriend Franny. Bijna had niet Franny, maar hij verkering met zijn beste vriendin Jillian.

Dan lijkt zijn geluk te keren. Op een oriëntatieweekend van de universiteit ontmoet hij Kate. Voor het eerst vindt hij een ander meisje dan Jillian leuk en Kate lijkt hem ook leuk te vinden. Ze houden ook na het oriëntatieweekend contact en er ontstaat iets moois tussen Jack en Kate.

Dan slaat alsnog het noodlot toe want Kate is ernstig ziek en gaat dood. Vlak nadat Jack hoort dat Kate dood is wordt hij terug gezogen in de tijd. Opeens zit hij weer op de trap waar hij Kate voor het eerst heeft ontmoet en daar is zij ook weer, levend en wel. Ze is nog net zo mooi als de vorige keer.

“De waarheid is dat ik niet eens zou weten hoe ik het uit moest leggen, al zou ik dat willen. Maar ik wil het niet. Want dit is het enige wat ik kon doen. Dit is de enige manier”. Justin A. Reynolds

Jack heeft geen idee wat hem overkomt. Wat is hier de bedoeling van? Moet hij Kate proberen te redden? Zal Jack er in slagen om zijn herkansing goed te benutten?

Het omgekeerde van altijd van Justin A. Reynolds is een verfrissend verhaal met zeer plezierige personages. Een verhaal over reizen door de tijd en het krijgen van nieuwe kansen. En dat niet alleen. Dit boek bevat zoveel meer.

Het feit dat Jack een stukje van zijn leven opnieuw beleeft zou Het omgekeerde van altijd een voorspelbaar boek kunnen maken. Gelukkig heeft Justin A. Reynolds dit weten te voorkomen. Elke versie van het verhaal vanaf het moment dat Jack en Kate elkaar ontmoeten is zowel vertrouwd en herkenbaar als ook fris en nieuw. Bepaalde belangrijke momenten blijven gelijk maar alles daaromheen kan veranderen, waardoor het verhaal blijft boeien en verrassen.

De kracht van het boek ligt niet alleen bij het personage van Jack. Ook Kate, Jillian en Franny weten je te raken. De onderlinge dialogen zijn scherp, grappig, ontroerend en raak geschreven en de vriendschappen zijn veelomvattend.

Het omgekeerde van altijd geeft Jack de mogelijkheid van een herkansing. De vraag is wat de bedoeling is van die nieuwe kans. Moet Jack er iets mee doen of moet hij er iets van leren. Wat zou jij doen met een tweede kans? Zou je überhaupt wel een tweede kans willen en zo ja wat zou je dan over willen doen?

Het omgekeerde van altijd is niet alleen een erg fijn boek om te lezen maar levert ook stof tot nadenken. Of je daar nu diep over wil nadenken of gewoon lekker over wil fantaseren.

Een heel boek lang was ik bijna bevriend met Jack, Kate, Jillian en Franny en ik heb ervan genoten, in elke versie. Ik geef Het omgekeerde van altijd van Justin A. Reynolds 4.5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com