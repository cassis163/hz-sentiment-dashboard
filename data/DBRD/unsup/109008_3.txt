Schrijfster Elia Barcelo (1957) is in Spanje geboren, maar woont en werkt al jaren in Oostenrijk. Naast het doceren van Spaanse literatuur aan de universiteit van Innsbruck, is zij succesvol als auteur. Donker geheim is haar vierde, in het Nederlands vertaalde roman.
Donker geheim start met het bezoek van filmregisseur Rita aan haar geboortedorp. Na een afwezigheid van meer dan dertig jaar, aanvaardt zij een uitnodiging voor het deelnemen aan een reünie met haar oude schoolvriendinnen. Op de middelbare school waren de meiden onafscheidelijk, totdat een dramatische gebeurtenis tijdens een schoolreisje hier een eind aan maakte. Om het voorval te kunnen vergeten, verwateren de onderlinge contacten. Nu, vele jaren later, blijkt het trauma nog steeds niet verwerkt. De reünie rakelt het hele gebeuren weer op, met alle dramatische gevolgen van dien.
Elia Barcelo voert in het verhaal nogal wat hoofdpersonen op. Alleen al de kring van vriendinnen bestaat uit zeven personen. Om het voor de lezer(es) nog wat lastiger te maken, speelt Donker geheim zich af in zowel het heden, als in het verleden. Het is de verdienste van de schrijfster dat dit niet als rommelig over komt. Het verhaal blijft dan ook uitermate leesbaar, al valt het qua spanning wat tegen. Door uiterst subtiel steeds iets meer te onthullen van de dramatische gebeurtenissen tijdens het schoolreisje, blijf je toch tot het einde geboeid. De verrassende ontknoping maakt dat het verhaal net iets boven de middelmaat uit stijgt. Hierbij moet worden aangetekend dat, door het grote aantal (vooral) vrouwelijke dramas, het boek deze lezers waarschijnlijk meer zal aanspreken.