Een thriller die niet supersnel is, maar wel alles heeft wat een thriller moet hebben. En dat in een prettige schrijfstijl waarin mooie beschrijvingen van de omgeving worden neergezet;
'Het is vroeg in de ochtend. Achter de horizon ontkiemt de nieuwe dag in een explosie van kleuren. Boven het zacht kabbelende water van de Zaan zweeft de ochtendnevel naar het land en bedekt de oevers onder een grijze deken.'
Na deze eerste regels in het boek, is alles wat lieflijk is al snel ver te zoeken.
'De deur draaide op een kier open en de stank uit de cel walmde als een lawine over haar heen.'

De verschillende verhaallijnen vergroten de spanning nog meer. Je kijkt uit naar een oplossing voor alle leed van een van de hoofdpersonen;
'De opgekropte spanning die diepe lijnen in haar gezicht had getekend, maakte plaats voor kalmte. Met een rustig gebaar vouwde ze haar handen, kneep haar oogleden toe en bad tot de god die ze nooit had gekend. Er trok een berusting door haar hoofd en lichaam. Toen strekte ze zich uit op de brancard, vouwde haar arm onder haar hoofd en gleed weg in een diepe slaap.'

De personages zijn duidelijk neergezet zodat je ze snel leert kennen. De verhaallijnen komen mooi bij elkaar aan het eind van het verhaal. Een goede plot, zonder meer. Graag gelezen!
4,5/5*