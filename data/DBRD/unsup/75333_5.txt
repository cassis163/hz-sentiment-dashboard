Felicia is zwanger van Johnny met wie ze een kortstondige affaire heeft gehad. Vanuit Ierland vertrekt ze naar Engeland om hem te zoeken. Ze heeft geen adres, alleen wat vage aanwijzingen. In het industriële gebied waar ze zoekt ontmoet ze meneer Hilditch. Hij weegt 123 kilo, is 54 jaar en heeft als doopnaam Joseph Ambrose. Een keurige, goed verzorgde man. Zijn gewicht blijft stabiel, zo lezen we in het begin van het boek. Het neemt zelden een pond toe of af. Deze Joseph Ambrose Hilditch is een seriemoordenaar, hij heeft verschillende jonge meisjes vermoord. Vanaf het moment dat hij Felicia ziet, is hij door haar gebiologeerd. Zal zij zijn volgende slachtoffer worden? Een andere rol is weggelegd voor juffrouw Calligary. Zij is een godsdienstfanaat en probeert de hele wereld te bekeren.

Felicias reis dateert uit 1994 en is dus pas 10 jaar na publicatie in het Nederlands vertaald. Beter laat dan nooit want dit is een uniek en intrigerend boek dat ook nog eens prachtig geschreven is. De eenzame Felicia droomt van een betere toekomst dan het troosteloze bestaan in haar geboorteland. Vanaf het begin weet de lezer dat meneer Hilditch het op de naïeve en dromerige Felicia gemunt heeft. De vraag is alleen wanneer hij zal toeslaan. Hierdoor hangt er voortdurend een dreigende en beklemmende sfeer over het boek. De beklemming wordt ook opgeroepen door de eenzaamheid van de personages. Het onvermogen te communiceren wordt pijnlijk duidelijk. Naarmate het verhaal vordert krijg je steeds meer zicht op de persoonlijkheid van meneer Hilditch. Hij is contactgestoord en geobsedeerd door voedsel. Naar buiten toe is hij vriendelijk en voorkomend, een man die lijkt te leven voor de goedkeuring van zijn omgeving. Het is William Trevor gelukt om van deze moddervette meneer Hilditch een bijzonder personage te maken die allerlei verschillende emoties oproept.

In Felicias reis is een hoofdrol weggelegd voor een seriemoordenaar en toch zijn er geen bloederige taferelen. De dreiging zit veel meer in suggestie dan in beschrijving van concrete situaties of gedrag. In de persoon van juffrouw Calligary schetst William Trevor een vrouw die lijdt aan godsdienstwaanzin. Zij maakt ook geen contact en draagt eenzijdig haar boodschap uit. De beschrijving van deze juffrouw levert soms ook komische scènes op, herkenbaar voor eenieder die wel eens een monoloog van een godsdienstfanaat heeft doorstaan.

Felicias reis is een beklemmende psychologische (misdaad)roman. Een onvergetelijk en uniek boek waarin de schrijver getuigt van groot psychologisch inzicht. William Trevor is daarnaast een rasverteller die personages en hun decor met veel gevoel voor sfeer tot leven brengt.
En meneer Hilditch? Hij is ook in het echt te bekijken. Het boek is namelijk verfilmd onder gelijknamige titel. Op naar de videotheek!