Ellen Roth´s vriend en collega gaat een aantal weken met vakantie naar een Australisch eiland. Op zijn verzoek neemt Ellen een patiënte over. De vrouw is ernstig mishandeld en ook zwaar getraumatiseerd. Ellen wil er alles aan doen om te achterhalen wat er met de vrouw, die enorm bang is voor een Zwarte Man, is gebeurd.

Een dag later is de vrouw verdwenen en niets wijst erop dat ze in de kliniek waar Ellen werkt geweest is. Ellen wil weten waar de vrouw gebleven is. Maar ze wordt zelf nu ook achtervolgd, mishandeld en lastiggevallen. En ze verdenkt haar nabije omgeving ervan de dader te zijn.

Trigger is vooral een psychologische thriller die de lezer blijft bezighouden en boeien. De spanning die het boek heeft, is niet zozeer bloedstollend, maar eerder in het pakkende en het niet weten wat er volgt. Het boek is vlot geschreven en leest daardoor ook erg gemakkelijk. Kortom, een prima boek voor een aantal uren leesvermaak.