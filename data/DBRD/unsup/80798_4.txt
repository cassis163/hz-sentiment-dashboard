Een prachtige familieroman die het leven beschrijft op Saint-Thomas, een eiland in West-Indie. Het verhaal gaat gepaard met geschiedenis van het eiland en beeldende sfeertekeningen waardoor de geuren en kleuren je bijblijven. Het eerste deel van het verhaal is geschreven vanuit Rachel, die over zichzelf schrijft “Ik deed zelden wat me werd gezegd. Volgens mijn moeder was dat sinds mijn geboorte mijn reactie op het leven geweest…”. We volgen het leven van de jonge Rachel, die haar eigen gang gaat, en opgroeit met haar vriendinnetje Jestine, de dochter van de huishoudster. Beiden zijn enorm verschillend maar dromen van hun toekomstige leven in Parijs. Rachel groeit op binnen een joodse gemeenschap en in het boek spelen hun gebruiken en regels een grote rol. Via hun huishoudster en andere eilandbewoners hoort Rachel andere verhalen en bijgeloven en ze schrijft deze verhalen op om later voor te lezen. Rachel wordt op jonge leeftijd uitgehuwelijkt en wordt daarmee stiefmoeder van 3 jonge kinderen. Met de hulp Rosalie vindt ze een plek binnen dit gezin en Rachel en haar echtgenoot krijgen nog 3 kinderen. Als haar vader en echtgenoot overlijden en Rachel als vrouw niet kan erven, komt er een neef van haar echtgenoot Frederic vanuit Parijs over naar Saint-Thomas. Daar raakt Frederic meteen in de ban van het eiland en van Rachel. Hun relatie wordt veroordeeld door de joodse gemeenschap wat leidt tot buitensluiting. Een van hun gezamenlijke kinderen heet Jacobo. Hij wordt de latere Parijse kunstenaar Camille Pissarro. Deze Camille laat hetzelfde verzet zien als Rachel vroeger en heeft dezelfde droom om naar Parijs te gaan. Rachel ontwikkelt zich in deze relatie bijna tot de moeder waar ze zelf last van had.

De levensverhalen, geschiedkundige elementen en de sfeertekeningen zijn prachtig om te lezen. Het persoonlijke leed lijkt haast verstild in de voortgang van het leven. De titel Verbintenis van tegenpolen is treffend gevonden, omdat de personages zich ontwikkelen in relatie tot hun tegenpolen, zowel qua ras, afkomst, religie als persoonlijkheid, waarbij uiteindelijk zal blijken dat de verschillen minder groot waren dan gedacht.