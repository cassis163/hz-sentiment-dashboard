Engeleneiland is het achtste deel in de serie met Patrik Hedström als politierechercheur en Erika Falck als schrijfster in de hoofdrol. Camilla Läckberg verkocht al meer dan 10 miljoen boeken. Ze behoort ook in Nederland tot een van de bestverkopende thrillerschrijvers uit Scandinavië. Momenteel wordt er een serie van tien TV- films en twee bioscoopfilms gemaakt, de Fjällbacka Murders genaamd. Engeleneiland heb ik in anderhalve dag uitgelezen. Wegleggen kon ik bijna niet. Het moest achter elkaar uit.     

Een heel gezin verdwijnt zomaar van eiland Valö tijdens Pasen in 1974, alleen Ebba, een klein meisje van een jaar is nog in de huiskamer aanwezig. De tafel is gedekt en de feestmaaltijd is half opgegeten. Ook al is de zaak verjaard en wil de politie er niet teveel tijd in steken, toch worden Patrik en Erika betrokken bij de zaak. Erika is er vooral door gefascineerd, omdat ze er al veel onderzoek op heeft zitten. Ze wilde er een boek over schrijven, maar ze kwam niet tot resultaten en dat is haar steeds dwars blijven zitten. Patrik moet naar het eiland, wat vlak voor de kust van Fjallbacka ligt, omdat er brand is gesticht in het oude huis.Ebba en haar man Marten zijn teruggekeerd naar het ouderlijk huis om er een bed en breakfast van te maken. Zij willen hun leven een nieuwe wending geven na het verlies van hun driejarig zoontje. Vroeger is het huis een jongensinternaat geweest en er valt heel wat te verbouwen. Het is jaren verhuurd geweest en heeft ook nog leeggestaan. Na de brand wordt er bij het openbreken van de vloer bloed gevonden. Ebba wordt later zelfs beschoten  in de keuken. Blijkbaar willen ze hen weg jagen, maar waarom? Patrik onderzoekt de zaak en meteen ook de oude zaak van de verdwijning, die hier blijkbaar mee samenhangt. Erika gaat samen met Gösta, een collega van Patrik samenwerken, achter zijn rug om. Ze weet wel, dat Patrik er tegen zou zijn, als ze zich met de zaak zou bemoeien. Maar ze is zo nieuwsgierig, dat ze toch op eigen houtje in het onderzoek duikt, ondanks dat ze het erg druk heeft met haar drie kinderen. Haar schoonmoeder helpt haar vaak uit de brand. Gösta is er ook meer bij betrokken, omdat Ebba die zomer van 1974 bij hen in huis heeft gewoond tot ze opgenomen werd in een pleeggezin in Göteborg. Hij vraagt zich vaak af hoe het zou zijn gelopen als....

Wat is er eigenlijk met Ebba's familie gebeurd?

Camilla Läckberg zorgt altijd voor extra spanning door het verhaal uit het nu af te wisselen met een hoofdstuk uit het verleden. Nazi- topman Hermann Göring speelt een rol in deze verhaallijn. Het verleden laat zijn sporen na, dat wordt wel duidelijk.

Hoewel er veel personages opgevoerd worden, zit Engeleneiland goed in elkaar. Camilla schrijft met veel vaart en de omgeving wordt ook nog eens mooi beschreven. Ook is er aandacht voor de Zweedse politiek. Rechts- extremisten hebben een plan bedacht om ditmaal in de regering te komen. Dat zoiets net een week na het voltooien van haar boek ook in Noorwegen gebeurt op het eilandje Utøya, had de schrijfster niet kunnen bedenken, zoals ze in haar nawoord schrijft. Het is een indrukwekkend verhaal geworden, dat ook nog zeer spannend wordt. Iedereen die de serie volgt, moet het verhaal gewoon lezen. Trouwens ook anderen zouden Engeleneiland zeker waarderen, een echte aanrader dus. Wie nog nooit een boek van deze schrijfster heeft gelezen kan het verhaal goed volgen, maar het komt het beste tot zijn recht wanneer ook de eerdere delen zijn gelezen. Ik ben alweer nieuwsgierig naar het negende deel!