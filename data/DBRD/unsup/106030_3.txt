In 2014 had Nederland de wereldprimeur met het verschijnen van het geschenkboekje voor de maand van het spannende boek met het verhaal Incendio. Tess Gerritsen besloot om een compleet boek te wijden aan dit verhaal. De inspiratie vond zij tijdens reis met haar man naar Venetië. De meest gestelde vraag van vele fans, is simpel te beantwoorden: de eerste drie en de laatste drie hoofdstukken van Speel met Vuur zijn een herhaling voor de Nederlandse lezers. De rest van het boek is het verhaal compleet nieuw.

De Amerikaanse violiste Julia Ansdell koopt in een antiekwinkeltje in Rome een oud manuscript met de titel Incendio. Ze is gek op oude manuscripten en besluit bij thuiskomst in Boston ook direct met het stuk aan de gang te gaan. Tijdens het spelen van het stuk Incendio, blijkt de wals een onverklaarbare, angstaanjagende werking te hebben op haar dochter Lily. Julia is vastbesloten de waarheid te achterhalen. Wat volgt is een ongelooflijk verhaal.

Voor de Nederlandse lezer is het jammer dat een flink gedeelte van het boek reeds bekende kost is. De uiteindelijke ontknoping rond Julia is reeds bekend en haalt de spanning uit een van de twee verhaallijnen. Dit is helaas een minpunt aan het boek en is niet te negeren.

Wat overblijft is het ware verhaal achter het stuk Incendio. Een verhaal dat teruggaat in tijd en een onbekend onderbelicht gedeelte van de Tweede Wereldoorlog belicht: In dit gedeelte lezen we mee met Lorenzo, een jonge violist uit Venetië. Tess schrijft dit gedeelte met veel emotie en detail. Het verhaal is hartverscheurend en dramatisch. Met Speel met Vuur schrijft Tess een eerbetoon aan de Italiaanse Joden. Op vele momenten leest Lorenzo`s verhaal als een roman.