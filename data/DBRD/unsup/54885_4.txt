Een boek dat het alleen voor de kaft al verdiend om opgepakt te worden. Een kleurrijke tekening met de titel en de auteursnaam in een toepasselijk lettertype dekken de lading van het verhaal vrijwel i zijn geheel. De emotie is te lezen uit de ogen van Zélie. Het is ongetwijfeld haar afbeelding die op de voorkant prijkt.

Een wrede koning heeft door het vernietigen van de Maji de magie laten verdwijnen. De moeder van Zélie was een van zijn slachtoffers. Haar dood staat op het netvlies van Zélie gegrift. Als zij de kans krijgt om de magie terug te brengen naar de Orïsha grijpt ze deze met beide handen aan. Het is echter een harde, moeizame strijd waarin zij wordt bijgestaan door haar broer Tzain en Amari, de dochter van diezelfde koning die verantwoordelijk is voor al het leed. Tijdens haar strijd om de magie terug te brengen leert Zélie zichzelf kennen. Zij grijpt haar achtergrond aan en vecht voor haar toekomst en die van haar volk. Haar grootste tegenstander lijkt nog de zoon van de koning, Inan. Haar band met hem lijkt haar doel in de weg te staan. Is Inan te vertrouwen?

Bloed en beenderen is een verhaal met scherpe karaktertekeningen dat zich in een Afrikaanse setting afspeelt. Inspiratie voor dit verhaal haalde Adeyemi uit het geweld van de Amerikaanse politie tegen de zwarte bevolking. De sfeervolle beschrijvingen van de omgeving, de karakters, de plot en niet als laatste de frustrerende cliffhanger maken dat een vervolg over deze kinderen uit Orisha niet snel genoeg kan komen.