Ze komt nooit meer terug is het fantastische thrillerdebuut van Hans Koppel (1964) pseudoniem voor kinderboekenauteur Petter Lidbeck en stond met recht maandenlang hoog in de Zweedse bestsellerlijst.

Als Ylva op een dag niet thuiskomt van haar werk, gaat haar man Mike er in eerste instantie vanuit dat ze iets is gaan drinken met haar collegas. Als ze de volgende ochtend nog niet thuis is en haar beste vriendin en collega zegt dat ze die avond ervoor op tijd naar huis ging, begint hij zich ernstige zorgen te maken. Hij belt zijn moeder om voor hun dochtertje Sanna te zorgen en neemt contact op met de politie, maar in plaats van hem te helpen zien ze hem als hoofdverdachte. Mike probeert zo goed en kwaad als het kan voor zn dochtertje te zorgen, niet wetende dat Ylva zich op een steenworp afstand van hun huis bevindt. Ontvoerd en overgeleverd aan de grillen van een wraakzuchtig monster uit haar verleden. Er volgt een ziekelijk spel waarbij het niet duidelijk is of Ylva ooit nog naar haar gezin zal terugkeren.

Ze komt nooit meer terug is een boek waarvan de rillingen je over de rug lopen. Het verhaal is gruwelijk, wreed en angstaanjagend. Een ware hel op aarde, die je je ergste vijand nog niet toewenst. Spannend van de eerste tot de laatste bladzijde. Voldoende uitgewerkte personages, een verhaallijn waarbij steeds meer puzzelstukjes op hun plek vallen en een verrassend einde. Misschien iets te voorspelbaar voor de doorgewinterde thrillerlezer, maar feit is dat je gewoon door wilt lezen tot je weet hoe het afloopt. Helaas is het boek niet zo dik en door de vlotte en prettige schrijfstijl van Hans Koppel lees je het in een mum van tijd uit. Kort maar krachtig zou ik zeggen en een aanrader voor menig thrillerfan.