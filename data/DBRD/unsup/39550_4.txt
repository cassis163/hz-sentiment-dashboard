Maannachten is een historische roman geschreven door Marja Visscher. Het verhaal gaat over het leven van de bekende Nederlandse schilder Johan Barthold Jongkind en Joséphine Fesser, zijn partner.
Het verhaal begint in de zomer van 1860. Joséphine Fresser, kunstliefhebber en bewonderaar van het werk van Jongkind, ontmoet Johan Barthold Jongkind in de Parijse kunsthandel van Pierre Martin. Joséphine, gescheiden levend van haar man Alexandre en haar zoon Jules, raakt onder de indruk van Jongkind en vanaf dat moment besluit Joséphine Jongkind nooit meer los te laten. Op dat moment gaat het niet goed met Jongkind. Hij is aan lager wal geraakt en wordt financieel gesteund door de kunsthandelaar Martin en zijn collega-kunstenaars.
Het verhaal volgt het leven van Jongkind en Joséphine tot aan hun dood in 1891. Joséphine heeft zich altijd ontfermd over Jongkind zowel in hun relatie als over zijn zakelijke belangen, Vanuit Parijs waar zij wonen, maken ze reizen naar Normandië, Nevers, Honfleur en naar Nederland. Hun laatste jaren brengen ze door bij Jules en zijn gezin in het familiehuis in het zuiden van Frankrijk.
Joséphine blijft voor een stabiele thuishaven zorgen ondanks de liefdesperikelen en de labiele gemoedstoestand van Jongkind.
De schrijfstijl is prettig. Het leest vlot, geen moeilijke hoogdravende zinnen. De opbouw van het verhaal is chronologisch. Een heerlijk boek voor een paar uur ontspanning en het maakt je nieuwsgierig naar de tentoonstelling over Jongkind in Dordrecht.