Aftellen is deel twee van de serie over de familie Cazalet geschreven door Elisabeth Jane Howard. Het is een mooi boek dat vertelt over de belevenissen van de leden van de welgestelde familie, hun personeel en kennissen in de eerste jaren van de Tweede Wereldoorlog. De leden van de familie bezitten woningen in Londen die vanwege de oorlog gesloten zijn en de familie is bij elkaar gekomen in Home Place, het grote buitenverblijf waar de grootouders wonen. De oudste zoon leidt het familiebedrijf, een houthandel, en de twee jongere zonen leveren een bijdrage aan de oorlogsinspanning. In het grote huis wonen twee bejaarde zussen van de vrouw des huizes, schoondochters, kleinkinderen, personeel en ook vrienden zijn welkom. Het verhaal wordt verteld vanuit het perspectief van verschillende familieleden maar vooral drie kleindochters van ongeveer zeventien jaar vertellen hun verhaal. Allerlei onderwerpen komen aan bod, verliefdheid, relaties, ontrouw, zwangerschap, abortus, overlijden. Met de impact van de oorlog zoals levensmiddelen en kleding die op de bon zijn.

We volgen de kinderen op weg naar volwassenheid maar door de oorlog is toekomstperspectief vaag. Iedereen moet maar afwachten hoe het verder gaat en dat is lastig voor het maken van plannen.

Een minpunt van het boek is dat de vertaling niet altijd goed is gedaan.