‘Ben je gelukkig met je leven?’ Het waren de laatste woorden die professor kwantummechanica Jason Desson hoorde voordat hij bewusteloos wordt geslagen. Weer bij kennis merkt hij dat hij ligt vastgeketend op een ziekenhuisbed. Het hoofd van de medische dienst, Leighton Vance, staat naast hem en heet hem welkom terug in de wereld van de levenden. De medewerkers in het laboratorium schijnen hem allemaal te kennen. Jason begrijpt niets van de situatie waarin hij is beland en vol ongeloof staart hij het personeel aan. Jason wordt wakker in een “nieuwe” wereld waar alles anders is dan in zijn “normale” oude bestaan. In deze wereld is zijn huis niet zijn huis, zijn vrouw niet zijn vrouw en hij heeft geen zoon die hij voorheen wel had. De omgeving en de voor hem bekende personen voelen wel vertrouwd aan, maar toch zijn ze anders. Hij begrijpt dit niet.

Jason komt in een identiteitscrisis terecht en hoopt dat alles weer normaal wordt, zoals vroeger.

In het begin van het verhaal leidt Jason een normaal en gelukkig leven, waarin je hem en zijn gezin leert kennen, dan verandert zijn leven in sneltreinvaart in een nachtmerrie. Zijn het de keuzes die hij heeft gemaakt dat hij in een mysterieuze zoektocht naar zichzelf terecht is gekomen? Had het anders kunnen lopen? Deze vragen speelden door mijn hoofd bij het lezen van dit boek.

Blake Crough neemt je mee in een niet-alledaagse wereld. Hij weet dit op een aangename manier te beschrijven waardoor het heel aannemelijk wordt. Je raakt steeds dieper in het verhaal dat draait om het multiversum, een dimensie waarin je terecht komt als je jezelf de wat-als-vraag stelt. Een wereld waarin te zien is hoe je leven er onder invloed van andere keuzes uit zou hebben gezien.

Blake werkt sterk naar een plot toe, waarover zeer goed is nagedacht. De lezer blijft continu getriggerd door wat er gebeurt.

Je moet er wel je aandacht bij houden om de te voorkomen dat je spoor bijster raakt in een onwerkelijke wereld die werkelijkheid wordt!