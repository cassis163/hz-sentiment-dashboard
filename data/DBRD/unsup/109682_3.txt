Amy Ewing’s The jewel is het eerste boek in de The Lone City serie, waarvan er naast het eerste en het tweede boek (The White Rose) ook een korte novelle (Opgesloten) is verschenen bij uitgeverij Young & Awesome. Over de Nederlandse editie van het derde en laatste boek, The Black Key, zijn er nog geen aankondigingen gedaan.

The Jewel is een plek waar we alleen maar van kunnen dromen, vol rijkdom en pracht en praal. Maar om ervan verzekerd te zijn dat de kinderen van de adel aan hun perfecte plaatje zullen voldoen wordt het surrogaatschap in leven geroepen. Jonge meisjes worden zorgvuldig geselecteerd en verkocht aan de hoogste bieder.

Dit overkomt ook het hoofdpersonage Violet en ze wordt aangeschaft door een van de rijkste dames van het land, de Hertogin van het Meer. Violet moet haar familie en beste vriendin Raven achter zich laten en het duurt even voordat ze went aan haar nieuwe leven op het landgoed waar de hertogin met harde hand haar zaken in het gareel houdt.

Als surrogaat is Violets doel duidelijk; Een kind baren voor de Hertogin, maar ze komt er al snel achter dat er nog veel meer van haar gevraagd wordt. En als ook nog blijkt dat haar beste vriendin Raven in levensgevaar is komt Violet voor moeilijke keuzes te staan.

De schrijfstijl van Amy Ewing is prettig en vlot en daardoor rol je gemakkelijk het verhaal in. De struggles die Violet heeft en de barre omstandigheden waarin ze zich moet manoeuvreren blijven gedurende het hele boek interessant en zorgen ervoor dat je goed met haar mee kan leven.

Een puntje van kritiek zou nog zijn dat The Jewel een klein beetje last heeft van “insta love”, waarbij Violet op eerste oogopslag verliefd lijkt te zijn en een gedeelte van het verhaal hierdoor lichtelijk mee ondergesneeuwd wordt. Dat sprak mij persoonlijk iets minder aan, maar de plotlijnen waren spannend genoeg om door te kunnen lezen.

In ben erg benieuwd hoe The Lone City serie verdergaat! Een boek voor de liefhebber van YA thrillers en baljurken.

Een uitgebreidere (spoilervrije) review van The Jewel is nu terug te vinden op mijn YouTubekanaal Whatthevalk:
https://www.youtube.com/watch?v=AUSW4tFNkY4