Michael vertelt in dit boek eerst zijn levensverhaal, om te laten zien hoe hij gekomen is waar hij nu is en doet wat hij nu doet. Dan legt hij de filosofie uit voor succes en geluk; het gaat over de kracht van je gedachten en dat je de juiste vragen moet stellen aan jezelf om erachter te komen wat je écht wilt. In het derde deel gaat het over het ‘masteren’ van je mindset, over hoe je je denkpatronen moet doorbreken met zes stappen naar blijvende verandering. In het laatste deel komt de strategie uitgebreid aan bod ‘de routekaart naar succes en geluk’: er is een gratis aanvullende online cursus (ik heb me meteen aangemeld!), tien vragen om je op weg te helpen, twaalf oorzaken van mislukking en de twaalfstappenstrategie die je stap voor stap moet doorlopen om dromen om te zetten in werkelijkheid. Het toverwoord is: DOEN!

Ik heb dit boek vol wijsheid en inspirerende quotes intens geboeid zitten lezen. Ik werd geconfronteerd met mezelf, ik raakte geïnspireerd om nog harder te werken aan verandering en ik kreeg er hoop van, hoop dat het ook echt gaat lukken. De strategie in dit boek is op vele gebieden in je leven toepasbaar, je kunt er je privéleven mee aanpakken en je zakelijke leven. Geluk en succes is op alle gebieden mogelijk.
Het boek is helder, sympathiek, motiverend en ontzettend inspirerend. Dus: aan de slag! Of zoals Michael het zegt: Just fucking do it!