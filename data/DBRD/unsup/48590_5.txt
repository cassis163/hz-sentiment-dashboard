Fjällbacka, Zweden. Het lichaam van een jonge vrouw wordt gevonden bovenop de skeletten van twee meisjes die meer dan 20 jaar geleden verdwenen. Alle drie vertonen ze gelijkaardige verminkingen. Patrik Hedström van de politie van Tanumshede krijgt de leiding over het onderzoek dat al snel in de richting wijst van de verscheurde familie Hult, de nakomelingen van de roemruchte gebedsgenezer Ephraïm Hult, de Predikant. De verdwijning van de zeventienjarige Jenny Möller, op vakantie in een naburige camping, voert de druk op het onderzoeksteam op. Is zij het volgende slachtoffer van een herrezen moordenaar?
Predikant is het tweede in de reeks van ondertussen vijf Patrik Hedström-verhalen, waarvan er met IJsprinses en Steenhouwer inmiddels drie vertaald zijn in het Nederlands. En opnieuw bewijst Camilla Läckberg dat haar immense populariteit in thuisland Zweden volkomen terecht is.
Predikant is een klassiek geconstrueerd politieverhaal met een meesterlijke plot waarin de val van het showstopper-effect van DNA-onderzoek (zoals in Lori Andrews Bloedproef) mooi omzeild wordt.
Camilla Läckbergs taal lijkt bedrieglijk eenvoudig en helder maar is verbazingwekkend trefzeker. De taal is zo uitgepuurd dat niet één woord in het boek overbodig is. De goede raad van haar uitgever/redacteur When in doubt  delete zal hier niet vreemd aan zijn.
Läckberg beheerst op verbluffende wijze de kunst om personen, plaatsen en sfeer tastbaar realistisch te beschrijven zonder dat ze hiervoor veel adjectieven of literaire beeldspraak nodig heeft. Eén welgekozen uitspraak, gedachte of handeling van een van de personages en het juiste beeld wordt in je bewustzijn gevormd. Läckberg weet als geen ander de fantasie van de lezer op volle toeren te doen draaien. Meesterlijk!
De verschillende hoofdstukken zijn telkens onderverdeeld in kortere scènes die wisselen tussen de verschillende hoofdrolspelers: de beide takken van de Hults, de verschillende teams bij de politie, thuis bij Patrik en zijn hoogzwangere vrouw Erica. Scènes die vaak niet langer dan één enkele bladzijde beslaan. Dit heeft niet enkel het aangename praktische gevolg dat je het boek regelmatig kan dichtslaan na een afgewerkt geheel, het biedt Camilla Läckberg ook de gelegenheid binnen hetzelfde hoofdstuk meer dan eens met een cliffhanger af te sluiten. Dat dit de vaart en de spanning bevordert is een understatement!
Hoe gruwelijk de misdaad in Predikant ook is, het boek draait in de eerste plaats om menselijke personages, die van de eerste tot de laatste zorgvuldig worden getypeerd en psychologisch onderbouwd. Het privé-leven van Patrik en Erica maakt net zo goed deel uit van het verhaal als het onderzoek, net zoals bij Liza Marklund in haar Annika Bengtzon-verhalen.
Enkele bijna hilarische scènes onderbreken de ernst van de misdaad: Irina, de gasten van Patrik en Erica... Läckberg slaagt er wonderwel in om deze in het verhaal te plaatsen zonder dat je ooit kan zeggen dat ze uit de toon vallen, in tegendeel ze zorgen ervoor dat het verhaal ten allen tijde voldoende luchtig blijft. Het is zoals in het echte leven: humor duikt vaak op op de meest onverwachte momenten. Iets wat bijvoorbeeld Elizabeth George nooit echt heeft begrepen...
Zoals reeds gezegd is Predikant het tweede deel in een (voorlopige?) reeks van vijf. Het privé-leven van Patrik en Erica loopt hier als een rode draad doorheen. In dit boek is Erica hoogzwanger, in Steenhouwer is ze ondertussen bevallen. Hoewel elk verhaal op zich staat is het natuurlijk nu het moment om op deze net vertrokken trein te springen en de personages mee te zien evolueren! Fjällbacka moet ondertussen wel één van de gevaarlijkste plaatsen op aarde zijn...
Predikant is één van die boeken die werkelijk alles meehebben. Uitgeverij Anthos heeft met Predikant naar de vorm toe -formaat, lettertype, prachtige cover, afwezigheid van drukfouten- een klein kunstwerkje afgeleverd. Camilla Läckberg heeft er op haar beurt voor gezorgd dat je op bladzijde 363 het boek voldaan en verbluft dichtslaat. Wat kan lezen toch een voldoening geven!