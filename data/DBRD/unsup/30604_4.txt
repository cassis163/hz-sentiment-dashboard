Sigge Eklund is auteur, journalist en tv-producent. 'Het labyrint' is zijn vijfde roman, de eerste die niet autobiografisch is. Het boek is geïnspireerd op de zaak-Madeleine McCann.

Uitgangspunt van het boek is een verdwenen meisje. De lezer krijgt de mogelijkheid de zaak vanuit vier perspectieven te bekijken : Åsa, Martin, Katja en Tom. Beetje bij beetje krijg je inzicht in de levens van de hoofdpersonages en probeer je het mysterie op te lossen. Er zijn in totaal negen hoofdstukken die zich allemaal ergens tussen december 2009 en maart 2011 afspelen. Het springen in de tijd zorgt nergens voor verwarring of onduidelijkheid.

Natuurlijk wil je als lezer weten wat er met het meisje gebeurd is, maar het boek is veel meer dan dat. Goed uitgewerkte karakters, met elk hun goede en slechte kanten. Hoe reageren mensen op bepaalde gebeurtenissen ? Hoe goed ken je je kinderen en/of ouders ? 'Het labyrint' kun je wat mij betreft niet alleen een spannende roman, maar eveneens een psychologische thriller noemen.

Het boek leest enorm vlot, geen ingewikkelde zinnen, geen taal- of schrijffouten (tenzij ik erover gelezen heb). Complimenten aan vertaalster Geri De Boer, die ook instond voor de Nederlandse versies van o.a. Hjorth Rosenfeldt, Lotte & Søren Hammer, Birger Baug, ... Hierbij valt op dat zij zowel uit het Zweeds, Deens als Noors vertaalt.

Ik vind 'Het labyrint' echt een aanrader. Het boek heeft een onwaarschijnlijk goed plot. Als tijdens de laatste twintig pagina's alles duidelijk wordt, moet je toch wel even slikken. Vier sterren.