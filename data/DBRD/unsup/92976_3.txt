De droogte heeft een intrigerende cover waar de spanning zichtbaar is in de afbeelding. Ook de kleur van de letters die zijn gebruikt ondersteunen het gevoel van gevaar dat vooral door de fascinerende lucht wordt opgeroepen. Op de achterkant staat de vermelding “De internationale #1 bestseller”, waarbij de Daily Mail adviseert om, ook als je maar 1 boek leest, dit boek in ieder geval ter hand te nemen. Een mooie vermelding, net als de quotes onderaan de achterkant, echter moet Harper dit wel waar weten te maken. De proloog van De droogte maakt dat de lezer zich direct in een Australisch dorpje waant waar het heet en droog is. De spanning wordt gelijk voelbaar door de wijze waarop Harper de beginsituatie weet neer te zetten en de lezer nieuwsgierig maakt naar wat er op de boerderij gebeurt is. Daarna introduceert Harper hoofdpersonage Aaron Falk. Deze sterke man komt over als iemand die gaat voor de waarheid, goed is in analyseren, bedachtzaam is maar ook gevoelig. Hij draagt een verleden met zich mee ten aanzien van Kiewarra en zijn vroegere vrienden. Afwisselend worden in hoofdstukken over het heden en het verleden steeds meer stukjes van de puzzel onthult, maar Harper weet de spanning tot het einde wel redelijk vast te houden en één van de verhaallijnen kent ook een onverwachte uitkomst. Jammer is echter dat er desondanks wel wat voorspelbare elementen in zitten. De droogte is zeker een prettig leesbaar en spannend boek en dit debuut belooft dan ook zeker nog veel moois voor de toekomst.