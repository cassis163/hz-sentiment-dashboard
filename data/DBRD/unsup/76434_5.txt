Crawford Hunt, Texas Ranger, moet voor rechter Holly Spencer verschijnen om de voogdij over zijn dochtertje Georgia terug te krijgen. Sinds de dood van zijn vrouw een aantal jaren geleden, woont ze bij haar grootouders. Nu heeft hij zijn leven weer op orde en wil hij haar graag bij zich hebben.
Net op het moment dat Holly een uitspraak moet gaan doen komt er een schutter de rechtszaal binnen die op haar begint te schieten. Crawford beschermt haar en gaat achter de schutter aan. De dader lijkt gepakt, maar er blijken een aantal dingen niet te kloppen. Moet Holly nog steeds voor haar leven vrezen? En waarom moet ze dood? Crawford en Holly raken samen verwikkeld in een smerig zaakje, waarbij hij zijn kans op voogdij over Georgia op het spel zet en zij haar carrière als rechter, mede door de gevoelens die ze voor elkaar beginnen te koesteren…

Het verhaal is meteen vanaf de prikkelende proloog onwijs spannend. Wat is er gebeurd? Waarom? Je kunt niet anders dan maar doorgaan met lezen, want de ene spannende twist na de andere volgt. Daarnaast is de aantrekkingskracht tussen de stoere en sympathieke hoofdpersonages tastbaar, wat een heerlijk sexy vleugje aan het verhaal geeft. Je kunt niet anders dan meeleven met Crawford, die de kansen om echt papa te kunnen zijn van Georgia ziet vervliegen, ook doordat zijn schoonvader hem het licht in de ogen niet gunt. Hartverscheurend gewoon.

Dit verhaal over familie en liefde, maar ook over macht, is op-het-puntje-van-je-stoel-spannend en daarnaast lekker romantisch. De perfecte combinatie voor mij! Wat een geweldig boek weer!