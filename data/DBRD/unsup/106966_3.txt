Het aanbod actiethrillers is de afgelopen jaren sterk toegenomen. Waar in het verleden de helden van Tom Clancy, Robert Ludlum en Clive Cussler de wereld behoedden voor het kwaad, zijn er inmiddels heel wat onrechtstrijders bij gekomen. De meest logische verklaring voor de stijgende populariteit van dit genre, zal te maken hebben met het toenemende (terroristische) geweld in de wereld. Dagelijks lees je erover in het nieuws en word je geconfronteerd met gruwelijke beelden. Kennelijk leest men daarnaast ook nog graag hoe dappere protagonisten zich al schietend, jagend en vechtend ons (lees: het onschuldige volk) redden van dreiging en gevaar. Karakter Uitgevers speelt hier slim op in door de actiethrillers van wijlen Vince Flynn opnieuw uit te brengen en CIA-agent Mitch Rapp op te voeren als hun heldhaftige ster. Begin dit jaar verscheen De laatste man  en inmiddels is er Open doelwit.

Door de Amerikaanse president neergezet als ‘meest belangrijke man in de strijd tegen het terrorisme’, is Mitch Rapp CIA’s nummer 1 huurmoordenaar. Wanneer een Amerikaans gezin wordt ontvoerd door een Filipijnse terreurgroep, en een reddingsmissie van de Navy SEALs mislukt, is Rapp dan ook de aangewezen persoon om het gezin veilig op Amerikaanse bodem te krijgen. Echter is dit nog niet zo makkelijk, zelfs niet voor de ervaren en meedogenloze Rapp. Het Navy SEALs-team was in een hinderlaag terecht gekomen, welke lijkt te zijn opgevoerd door een lek binnen het Witte Huis. Mitch Rapp trekt met een geselecteerde eenheid de Filipijnse jungle in om na veel politieke rompslomp de corrupte generaal Moro te elimineren, de terroristische beweging Abu Sayaf uit te dunnen en de gegijzelde Amerikaanse familie te bevrijden.

Een andere verhaallijn, in afwisselende hoofdstukken verteld, laat ons kennismaken met de Palestijnse beroepsmoordenaar David. Hij speelt een sluw spelletje om zijn doel te bereiken. Door diverse aanslagen te plegen op Palestijnse prominenten op Israëlisch en Amerikaans grondgebied probeert hij een wig te drijven tussen Israël en de overige Arabische landen. Middels dreiging tot het stoppen van de toevoer van olie, wordt Amerika gedwongen om voor een Palestijnse staat te stemmen tijdens een geforceerd referendum. De Amerikaanse president, tevens een goede vriend van Mitch Rapp, wordt klemgezet en ziet zich onder grote internationale druk genoodzaakt tegen bondgenoot Israël te stemmen. Rapp is zijn laatste hoop om dat te voorkomen. Maar dan moet hij wel zien af te rekenen met David…

Open doelwit  is een heerlijke actiethriller. Flynn schrijft met flair, heeft verstand van zaken en weet hoe hij de lezer kan pakken met actierijke missies. Doordat hij nergens verzaakt in langdradige details of nutteloze beschrijvingen is het tempo hoog en blijft de lezer geboeid de pagina’s omslaan. Flynns hoofdpersoon past perfect en zorgt met zijn no-nonsense houding zelf ook voor enkele tempoversnellingen.

Rapp is iemand die nooit twijfelt. ‘Niet denken, maar doen’ is zijn motto. Hij heeft weinig geduld als de politieke leiders van het land met elkaar in conclaaf gaan om de dreiging en de missies te bespreken. Als het aan Rapp ligt, wordt er geen plan uitgestippeld, maar vinden de strategische bepalingen plaats op het slagveld, zonder de instructies van hogerhand. De omgekeerde wereld is het dan ook als Rapps vrouw Anna Rielly hem voor het blok zet en zich afvraagt waarom hij van die risicovolle missies uitvoert nu hij zich net met haar heeft verbonden. Een wat overdreven zijlijn van het verhaal, waarschijnlijk door Flynn bedacht om er wat meer gevoel in te brengen. Het past alleen niet in het karakter van het boek, dat juist bol staat van harteloze geweldsoperaties.

Vince Flynn brengt een ‘ver-van-ons-bed’-verhaal dichtbij. Puur genieten voor de vele actieliefhebbers. Het klinkt misschien raar, maar het is heerlijk om even een oorlog in te duiken en het geweld vanaf de eerste rij mee te maken. Echter, als je het boek dichtslaat, blijf je op die eerste rij zitten, zodra je de tv aanzet of de krant openslaat; de gruwel gaat onverminderd verder…