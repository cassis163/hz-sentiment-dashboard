BA Paris brak internationaal door met haar debuut Achter gesloten deuren en wordt na het verschijnen van Gebroken inmiddels de Queen of Domestic Crime genoemd. Je kunt dan natuurlijk wel een beetje vermoeden waar haar nieuwste boek over gaat. Maar toch komt het plot als een grote verrassing….

‘Het begon die avond in het bos. Cass Anderson stopte niet om de vrouw in de auto te helpen, en nu is zij dood. Sindsdien wordt Cass elke nacht gebeld door iemand die zwijgt en ze weet zeker dat ze in de gaten wordt gehouden. Door het enorme schuldgevoel begint ze dingen te vergeten: of ze haar medicijnen heeft ingenomen, wat haar alarmcode is, en of er echt bloed zat op het keukenmes...’

Het zou je maar gebeuren, je moeder is op jonge leeftijd gediagnosticeerd met alzheimer en jijzelf begint toch ook wel heel essentiële dingen te vergeten. Dit is waar hoofdpersonage Cass Anderson mee te maken krijgt in het boek Gebroken. Al vanaf het begin worden de zintuigen op scherp gezet, wanneer Cass in het bos niet stopt om een vrouw te helpen, die later vermoord blijkt te zijn. Gelijk is daar het constante gevoel van dreiging, wanneer Cass zwijgtelefoontjes krijgt en er wel hele rare dingen gebeuren, die gelinkt zijn aan de moord in het bos. Tel daar een beginnende dementie bij op en een onheilspellend en dreigend gevoel maken zich steeds meer bezit van je. Je krijgt gevoelens van medeleven voor de hoofdpersonage en begint, net als zij, aan alles te twijfelen. Daarnaast krijg je ook steeds meer het gevoel dat er iets heel erg mis is. En dat zorgt voor een constant aanwezige onheilspellende spanning in het boek.

BA Paris is er ontzettend goed in om lezers op het verkeerde been te zetten. Dit blijkt wanneer het verhaal na tweederde van het boek opeens in een heel ander daglicht komt te staan. Natuurlijk stel je als lezer wel vragen bij het gedrag van bepaalde personages, maar toch weet de auteur je zo te verrassen dat je de plotwending niet ziet aankomen. En Paris laat daarbij haar lezers graag een beetje puzzelen, dus niet de gehele waarheid wordt in één keer prijsgegeven. Het verhaal blijft daardoor spannend tot het laatste moment. Daarnaast is het bijna niet voor te stellen, dat je iemand in je omgeving zou hebben, die je in werkelijkheid zoiets aan zou doen. Gebroken maakt je daardoor toch ook wel een beetje paranoïde. Daardoor is het einde van het verhaal des te bevredigender.

BA Paris overtuigt ons met haar nieuwste boek Gebroken dat ze zeker geen eendagsvlieg is, door een goede opbouw van spanning, een onverwachte plotwending en intrigerende personages. Hierdoor kun je niets anders dan geschokt en paranoïde achterblijven.

BA Paris is van Frans-Ierse komaf en groeide op in Engeland. Ze heeft ook een tijd in Nederland doorgebracht. Momenteel woont ze in Frankrijk, waar ze met haar man een talenschool heeft opgezet. Gebroken is haar tweede thriller en wordt net als haar eerste boek uitgegeven door Uitgever Ambo Anthos. Het boek is ook te verkrijgen in handig Dwarsliggerformaat.