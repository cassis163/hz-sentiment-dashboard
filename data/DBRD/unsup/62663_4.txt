"Ik leef in mijn hoofd, dat zegt tenminste mijn psychiater. Ik ben naar binnen gekeerd, ik denk teveel. Toen ik klein was leefde ik niet in mijn hoofd. Toen was ik een vrolijk meisje zonder problemen. Maar dat kan nu niet meer. Ik moet in mijn hoofd leven anders word ik gek."

Op haar veertiende veranderd Lizzy’s leven voorgoed, als ze thuis komt uit school, treft ze haar moeder dood aan op een brancard. Een gebeurtenis die haar hele wereld op zijn kop zet en die bepalend is voor de rest van haar leven, welke ze nooit meer zal vergeten. Een ruzie die uitmond in een familiedrama, Lizzy is in één klap haar moeder en haar vader verloren. Terwijl haar vader zijn straf uitzit in de gevangenis, ontfermt Lizzy’s oma zich over haar.

"Let op het andere gevaar, let op het andere gevaar."

Tien jaar na de verschrikkelijke gebeurtenis heeft Lizzy haar leventje weer opgepakt, ze heeft haar geluk hervonden en is gelukkig getrouwd met Richard, haar rots in de branding en samen zijn ze de ouders van de vijfjarige Bram, die haar leven enorm verrijkt. Ze mist haar moeder nog steeds enorm en met haar vader, de man die haar haar jeugd ontnam, wil ze niks meer te maken hebben.

"Ja, alweer een mes, messen schijnen als een rode draad door mijn leven te lopen."

De vondst van een dagboek op zolder brengt haar dichterbij het verleden. Lizzy is in de ban van het dagboek en kan het niet meer loslaten. Wat is het toch wat haar familie al vele jaren angstvallig verborgen probeert te houden?

"Papa heeft me keihard laten vallen, harder dan ik ooit van de schommel gedenderd zou kunnen zijn."

En dan staat zomaar opeens na al die jaren haar vader voor haar neus, de man die ze nooit meer wilde zien, Lizzy is compleet lamgeslagen en leeft op de toppen van haar zenuwen. Wat wil hij van haar? En waarom duikt hij juist nu op?

"Je komt anders wel uit een familie die ze niet allemaal op een rijtje heeft."

Als dan ook haar moeder nog verschijnt in haar dromen, slaat de angst helemaal toe en begint ze aan zichzelf te twijfelen. Ziet ze dingen die er niet zijn? Is ze gek aan het worden? Zijn het de foute genen die opspelen? Gaat de geschiedenis zich herhalen?

"Duivelsgebroed, je komt nooit meer van me af. Moordenaars worden terecht gesteld. Moordenaars zullen boeten. Bereid je voor op het ergste. Jouw tijd is nabij."

Er gebeuren steeds vreemdere dingen, Lizzy wordt bedreigt met angstaanjagende bedreigende mailtjes, telefoontjes en brieven, haar leven veranderd in een levensechte nachtmerrie. En kan niemand meer vertrouwen. Ze is vastbesloten om haar stalker te ontmaskeren en gaat de confrontatie van haar leven aan. Zal ze er op tijd achter komen voor de gevolgen onherstelbaar zijn?

"Ik leef niet meer in mijn hoofd, ik leef in de echte wereld."

Recent las ik het thrillerdebuut van Corinne Vlaminckx, Moordfamilie. Met Moordfamilie kwam haar grote droom om ooit zelf een boek te schrijven, uit. Moordfamilie is ontstaan n.a.v. een verhalenwedstrijd in 2013, waar Corinne aan mee deed, haar verhaal In mijn hoofd verscheen in de verhalenbundel Jeugd en Moordfamilie is het vervolg op dit verhaal.

Moordfamilie heeft een donkere triestige cover met daarop een verdrietig meisje met tranen in haar ogen afgebeeld, een cover die goed bij het verhaal past. De titel past goed bij het verhaal en wordt gaandeweg het verhaal helemaal duidelijk. De omschrijving op de achterkant van het boek, maakte mij erg nieuwsgierig naar het verhaal en dat het verhaal zich afspeelt in een voor mij bekende omgeving, Den Bosch en Vlijmen, maakte het extra leuk.

Moordfamilie bestaat uit 42 hoofdstukken geschreven vanuit het perspectief van Lizzy en Lizzy’s vader Mark en worden onderling afgewisseld met dagboekfragmenten, die in cursief geschreven zijn. En start met een zinderende proloog die je gelijk het verhaal mee in sleept en die meteen herkenning geeft, de zin van het leven, wat doen wij op aarde?

Corinne Vlaminckx schrijft met heel veel gevoel, er zit heel veel diepgang in het verhaal, dit raakt en zorgt ervoor dat je helemaal het verhaal ingezogen wordt en het beleeft alsof je er zelf bij bent, de onderhuidse spanning is voelbaar. De schrijfstijl leest enorm prettig en beschrijvend en op een humoristische manier geschreven, ik zat echt helemaal in het boek en leefde me helemaal in, wat resulteerde in het feit dat ik dit boek bijna in een adem uitgelezen heb.

Moordfamilie heeft een zeer boeiende verhaallijn, wat een creepy verhaal en wat een familie. Hoe iemand totaal anders kan zijn dan je altijd gedacht hebt en hoe iemand slachtoffer kan zijn van het verleden. Gaandeweg wordt het verhaal steeds angstaanjagender en de spanning giert door je lichaam, de rillingen liepen over mijn rug. Ik ben zelf heel spiritueel, dus ik vind de spirituele wending die het verhaal neemt erg leuk en origineel. Ook het dagboek en de brieven die in het verhaal verwerkt zijn geven een leuke toevoeging aan het verhaal. Wanneer je denkt dat het verhaal is afgelopen en er langzaam naar het einde toe wordt gewerkt geeft Corinne nog een verrassende onverwachte wending aan het verhaal en eindigt met een emotionele afsluiter.
Ik had vanaf het begin een bepaald vermoeden waar het verhaal heen ging, uiteindelijk kwam er toch nog een verrassende wending. Mijn tip aan Corinne is om dit in een volgend boek, nog beter uit te werken, onvoorspelbaarder te maken, net zoals die onverwachte wending en dan krijgt ze van mij de volledige 5 sterren te pakken, want dit is echt een grandioos debuut.

Corinne Vlaminckx is in Moordfamilie onder de huid van haar karakters gekropen, de karakters zijn heel mooi uitgewerkt en uitgebreid beschreven en komen hierdoor tot leven. Ik leefde me helemaal in en voelde helemaal mee met die arme Lizzy, een sterke vrouw, die al heel veel mee heeft gemaakt in haar jonge leventje, waardoor ze op veertienjarige leeftijd in een klap volwassen werd. En ik ergerde me dood aan die dominante, betweterige, negatieve, Richard, wat een harde gevoelloze vent, die man haalde echt het bloed onder je nagels vandaan, ik zat dan ook regelmatig hardop op hem te mopperen.

Op dit moment werkt Corinne Vlaminckx alweer hard aan haar volgende boek, waar ik zeer benieuwd naar ben en dan ook zeker wil gaan lezen.

Moordfamilie, een grandioos debuut, een duister familiegeheim, spannend, veel diepgang en spiritualiteit, mustread!

★★★★½