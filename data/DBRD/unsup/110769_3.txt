WP is psychologe in opleiding en behandelt Josje die van dichtbij een moord op een medestudente tijdens hun ontgroening heeft meegemaakt. WP wordt nieuwsgierig en gaat op zoek naar de moordenaar.

Kamphuis is zelf werkzaam als psychiater en dit is duidelijk te merken in haar beschrijving van het werk dat WP uitvoert als psychologe in opleiding. Vooral de gesprekken tussen WP en haar supervisor geven blijk van kennis. Voor lezers die bekend zijn in Utrecht, zullen er veel herkenbare plaatsen langskomen. Daarnaast worden delen van Goeree-Overflakkee ook beeldend beschreven. Niet heel verrassend als je leest dat Kamphuis uitgebreid onderzoek heeft gedaan naar deze plaatsen waar haar thriller zich afspeelt https://www.hebban.nl/artikelen/martine-kamphuis

De zoektocht naar de moordenaar zorgt voor spannende momenten en de lezer wordt meerdere malen op het verkeerde been gezet. Misschien schiet Kamphuis hier iets teveel in door, zodat je al snel weet wie je als dader kan wegstrepen omdat het teveel voor de hand zou liggen. Toch is het einde verrassend. Ondanks dat er iets teveel toevalligheden zijn die WP op het spoor van de dader brengen, en dat het motief van WP om zich met het onderzoek naar de moordenaar te bemoeien iets te geforceerd wordt beschreven, is dit boek als thriller toch zeer geslaagd. In tegenstelling tot veel andere thrillers, kent het einde geen overweldigende eindstrijd of vergezochte complotten. Hoewel ‘Alibi’ daardoor niet heel spectaculair is, is het einde wel erg geloofwaardig.

Het is moeilijk om je als lezer een visueel beeld te vormen van WP, waarschijnlijk omdat haar uiterlijke kenmerken nauwelijks worden beschreven (of heb ik iets over het hoofd gezien tijdens het lezen?). Maar haar persoonlijkheid, eenzaamheid en twijfels worden wel goed beschreven. Hoewel haar bemoeienis in het moordonderzoek behoorlijk onprofessioneel is en niet altijd even overtuigend, is WP een interessant personage. Toch mist er wat diepgang en een verbonden gevoel met WP, waardoor het boek na dichtslaan niet heel lang in je hoofd blijft zitten. Mogelijk moeten we WP gewoon nog wat beter leren kennen.

Naast haar speurtocht naar de moordenaar, lopen er nog enkele interessante bij-verhalen in WPs leven: haar stroeve band met haar ouders, haar verwaterde vriendschap met vriendin Esther, het onderzoek naar de psychologie achter ontgroeningen met haar collega Joachim en haar lange afstandsrelatie met Peter. Hoewel de moordzaak aan het einde van dit boek afgerond is, blijft de lezer met een open einde zitten wat betreft al deze bij-verhalen. Een duidelijke opening naar het vervolg van deze WP-serie, waarbij WP zich hopelijk verder ontwikkeld tot een geloofwaardig en interessant personage.