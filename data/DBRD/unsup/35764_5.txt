Dwaalsporen is het vijfde deel in de Wallander- reeks.

Dwaalsporen speelt zich af tussen 21 juni en 8 juli 1994. Het is de heetste zomer van de eeuw. Kurt Wallander heeft zin in zijn vakantie met Baiba Liepa in Denemarken, de vrouw die hij in Riga heeft leren kennen. Nog een paar weken en dan is het zover. Hij krijgt echter een telefoontje, dat er zich  in een koolzaadakker van een boer een meisje schuil houdt. Als hij naar de boer toegaat en het meisje achterna gaat op het veld, is het meisje zo bang, dat ze zichzelf in brand steekt en het hele veld in lichterlaaie komt te staan. Kort daarop wordt er op het strand, dichtbij zijn huis, een lichaam gevonden van een man, die vroeger minister van Justitie is geweest. Hij is met een bijl vermoord en gescalpeerd. Als dan weer een man vermoord wordt met een bijl, hebben ze in de gaten, dat dit een seriemoordenaar betreft. De zaak met het meisje van de koolzaadakker wordt opzij geschoven om voorrang te geven aan deze moorden. De politie heeft bijna geen aanknopingspunten en zijn vakantie met Baiba komt op de tocht te staan. Het is een race tegen de klok, want ze weten niet of er nog meer slachtoffers zullen vallen.

Terwijl Wallander zijn jacht begint, wordt in de Verenigde Staten het WK voetbal van 1994 gespeeld. De wedstrijden van Zweden gaan volledig aan Wallander voorbij. Er volgen meer moorden, ook met een bijl gepleegd en met een scalp, alleen ééntje heet een andere MO. Daar zijn ook de ogen uitgebrand met een zuur. Een profiler uit Stockholm probeert een profiel van de dader te maken. Deze waarschuwt Wallander voor het gegeven, dat hijzelf ook gevaar loopt. Linda, zijn dochter is net op bezoek en daar maakt hij zich ernstig zorgen over. Ook met zijn vader gaat het niet van een leien dakje. Hij woont weliswaar niet meer alleen en is inmiddels getrouwd met zijn huishoudster, maar hij heeft een diagnose gekregen voor  Alzheimer. Dat neemt de nodige problemen met zich mee. Zijn vader wil graag één keer naar Italië op vakantie met zijn zoon. Wallander werkt dag en nacht aan zijn onderzoek. Kan hij nog ergens tijd vandaan halen?

Als dan later blijkt, dat het meisje uit de koolzaadakker te maken heeft met de moorden, zijn ze al een heel eind opgeschoten met het onderzoek. Wallander had allemaal dwaalsporen gevolgd in plaats van te beseffen dat hij een heel andere richting in moest slaan. Hij had gekozen om een dwaalspoor te volgen, omdat hij de waarheid onmogelijk had kunnen accepteren.

Dwaalsporen is uitgeroepen tot thriller van de eeuw tijdens een verkiezing van de D&T Publieksfavoriet ter ere van de verschijning van de dertigste Detective & Thrillergids in 2009. Met deze roman won Mankell o.a. de Zweedse prijs voor beste misdaadroman 1997 en de Engelse misdaadliteratuurprijs, de Macallan Gold Dagger 2001. Voor mij blijft De witte leeuwin tot nu toe de beste uit de serie. Dwaalsporen is ook weer maatschappijkritisch, net zoals de andere boeken van Henning Mankell. Er wordt een thema behandeld, welke binnen de binnenlandse problematiek thuishoort, namelijk misbruik. Het thema is nog zeer actueel, aangezien je steeds meer hoort en leest over misbruik. Het verhaal heeft een heel goede plot en is meeslepend. Ook al weet je al snel wie de moordenaar is, blijft het toch spannend te zien hoe het onderzoek verloopt. Intrigerend is, hoe een kleine ingeving de leidraad kan worden in het onderzoek. Dit boek is weer heel goed geschreven: vijf sterren.