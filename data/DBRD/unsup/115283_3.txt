Sannes grote droom wordt werkelijkheid: haar boek wordt uitgegeven. Ze is dolenthousiast, tot ze Damian ontmoet, de redacteur met wie ze gaat samenwerken. Tussen hen loopt de spanning hoog op en niet alleen op seksueel gebied. Gelukkig kan Sanne rekenen op steun van haar beste vriend Dennis. Hij maakt er echter geen geheim van dat hij Damian totaal niet vertrouwt. Maar Dennis heeft zelf een geheim en het is nog maar de vraag hoe Sanne zal reageren, als ze hoort wat hij al die tijd voor haar heeft verzwegen.

[Ik heb na jaren mijn best doen, na honderd manuscripten te hebben verzonden en negenennegentig afwijzingen te hebben gekregen, eindelijk een keer beet.]

Sanne van Vliet is een vrolijke, naieve, jonge vrouw die werkt in een bar, maar het liefst de hele dag met haar neus in de boeken zit. Ze leest ze niet alleen, maar ze schrijft zelf ook. Eindelijk heeft een uitgever interesse getoond in haar manuscript en zal er daadwerkelijk een boek van haar uitgegeven gaan worden. Ze is door het dolle heen!
Haar beste vriend Dennis is net zo enthousiast. Hij is wat minder te spreken over de sexy redacteur met wie Sanne moet gaan samenwerken. Dat snap ik wel, want wat een arrogante zak hooi is dat zeg, bah. Sanne moet naar zijn pijpen dansen, want hey, ze wil toch dat haar boek uitgegeven wordt? En ze doet het ook gewoon, goedgelovig en naief als ze is.
De waarschuwingen van Dennis worden in de wind geslagen en Sanne stort zich vol in haar affaire met Damian. Maar is Dennis zelf wel helemaal eerlijk tegen haar?

Tamara Haagmans heeft met Sanne een redelijk vermakelijk personage neergezet. Ik zeg redelijk, want in het begin leef je nog mee en ga je mee in haar enthousiasme, maar uiteindelijk wil je haar alleen maar een enorme schop onder haar kont geven. Dennis idem dito. Over Damian ga ik het niet eens hebben en de rol van vriendin Brigitte is totaal overbodig en voegt niets toe aan het geheel.
Het uitgangspunt van het verhaal is erg leuk, en zeker in het begin had ik het idee dat er erg veel van Tamara zelf in Sanne terugkwam.
Verblind door hem begon veelbelovend, maar wat mij betreft had er meer in gezeten. Dat Tamara Haagmans kan schrijven weet ik wel (Crtl Alt Delete gelezen? Nee? Doen!), maar hier komt het niet helemaal uit de verf en dat is jammer.

3 sterren voor Verblind door hem.