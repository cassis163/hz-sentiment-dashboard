In ‘Belofte maakt schuld’ maak je kennis met drie vrouwen: Lisa, Ava en Marilyn. Ze zijn met elkaar verbonden door hun geheimen. Lisa wordt achtervolgd door haar verleden. Een verleden dat ze met zich meedraagt en met niemand deelt. Het enige wat ze wil is anoniem zijn en dat haar dochter Ava gelukkig is. Maar ze kan het verleden niet makkelijk achter zich laten.

Ava is zestien jaar en een puber met geheimen. Waar ze samen met haar moeder eerst een eenheid vormde tegen de rest van de wereld, wil ze nu alleen zijn en zelf de wereld om haar heen ontdekken. Met alle gevolgen van dien.

Marilyn is de beste vriendin van Lisa, maar weet niets van het verleden van haar vriendin. Zelf lijkt Marilyn het perfecte leven te hebben, maar schijn bedriegt.

Deze drie vrouwen zijn met elkaar verbonden, niet alleen in het dagelijks leven, maar ook door hun geheimen. Als er iets gebeurd waardoor alle geheimen uitkomen, worden hun relaties zwaar op de proef gesteld.

Het proloog van het verhaal trekt meteen aan. Je verwacht dat je weet hoe het afloopt, hoe de situatie in elkaar zit, maar of dat zo is dat is natuurlijk de vraag. Het zorgt er wel voor dat je meteen verder wilt lezen en nieuwsgierig wordt naar het verhaal.

Het verhaal is opgebouwd in drie delen wat zorgt voor duidelijke markeringen van gebeurtenissen in het verhaal. Maar in elk deel wisselt het vertelperspectief en later ook de tijden waarin de hoofdstukken zich afspelen regelmatig. Sterker nog het gaat alle kanten op. Dat kan soms voor wat verwarring veroorzaken. Daarnaast wordt voor elk persoon vaak het ik-perspectief gebruikt waardoor je ook wel even moet opletten wie er aan het woord is. Zeker als je kijkt naar hoe kort de hoofdstukken zijn.

De plottwisten waren soms verrassend maar helaas niet altijd. Vooral over wat er in het verleden is gebeurd, was helaas niet echt een verrassing meer. Pluspunt zijn de drie sterke personages. In het eerste deel lijkt het verhaal wat door te kabbelen, maar daar wordt een basis gezet met de drie vrouwen die alle drie ergens mee worstelen en proberen sterker uit de situatie te komen. Ook de vriendschap tussen Marilyn en Lisa is een bijzonder en wordt op de proef gesteld.

Het einde kwam snel. In de laatste paar pagina’s gebeurt een hoop en met een kort epiloog wordt het verhaal afgesloten. Dat had wat uitgebreider gemogen, zeker omdat in de rest van het verhaal de verschillende perspectieven worden gebruikt. Ondanks dat is ‘Belofte maakt schuld’ een spannend verhaal waar het vooral om de weerbaarheid en de kracht van de vrouwen gaat.