Congo Artikel 15, is in alle opzichten een avontuur om te lezen. Met haar unieke verteltrant sleurt Mili van Veegh de lezer met grote vaart door de hoofdstukken en word je ondergedompeld in Afrikaanse sferen. Aan de ene kant de mystieke kracht van de Congolezen, aan de andere kant de corruptie, plus de ellende; het overleven. Voor ons ondenkbaar. Voor hen dagelijkse realiteit.

Het leven in Congo wordt kleurrijk beschreven. Tot aan de gaten in het wegdek. Ook de smerigheid en de stank wordt zo levendig overgebracht dat die bijna in je neusgaten blijft hangen. Gruwelijkheden, en belangeloos voor de ander klaarstaan, wisselen elkaar in een hoog tempo af.
Een boek van uitersten.

Congo Artikel 15, moest ik na elk hoofdstuk wegleggen om alles even te laten bezinken. Kunstig is het dat Mili een land, waar tijd weinig betekenis heeft, toch zo springlevend en hectisch kan laten overkomen.

De hoofdpersoon, Charles, is net zo ongrijpbaar als het leven in Congo. Het gaat allemaal weer net anders dan je verwacht.
Knap gedaan.