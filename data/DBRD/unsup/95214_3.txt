Dit boek wordt een young adult genoemd en zit ook in de 7days reading challenge. Maar eerlijk gezegd vond ik het meer een kinderboek.

Het gaat over Meg, een meisje van 14. Ze woont naast haar beste vriend, Oscar. En Oscar heeft een gave. Hij kan namelijk heel goed appeltaarten bakken. Niet zomaar appeltaarten, maar hele bijzondere. Als je een stuk op eet, gaat de zon weer voor je schijnen en lijken al je zorgen verder weg.
Meg is stiekem verliefd op Oscar, en hij op haar, maar dat durven ze elkaar niet te zeggen. Maar dan verhuist Meg met haar ouders naar Nieuw-Zeeland en blijft Oscar achter. In Meg's huis komt Paloma te wonen. Dat lijkt een leuk en lief meisje, maar schijn bedriegt...
Meg woont een paar maanden in Nieuw-Zeeland als ze een telefoontje krijgt: Oscar zou zelfmoord gepleegd hebben. Ze gaat direct terug naar huis, want ze wil het niet geloven. Stevie, het broertje van Oscar gelooft ook niet dat hij dood is en samen met Meg gaat hij uitzoeken wat er de afgelopen maanden allemaal met Oscar gebeurd is.

Ik vond het boek erg origineel en fijn geschreven. Maar ik merkte wel dat ik niet de doelgroep was, dat zijn 12-16 jarigen denk ik. Ik denk, als ik 14 was geweest, dan had ik dit boek 4 of 5 sterren gegeven.