Rechercheur Jan Vos en zijn team zijn al een tijdje bezig met een onderzoek naar twee loverboys, Mo en Abdel. Voordat ze deze mannen op kunnen pakken worden Mo en Abdel op gruwelijke wijze vermoord. Het onderzoek lijkt hierdoor even op een dood punt te komen. Carla, een van de slachtoffers, wordt aangetroffen op de plaats delict. Zij is nu eindelijk vrij en probeert haar leven zo goed als kwaad als het kan weer op te pakken, samen met haar zoontje Alexander. Na alle ellende ziet ze eindelijk weer een toekomst. Maar Carla blijkt meer te weten over de moorden op Mo en Abdel. En waar is Sofiya gebleven, een van de andere slachtoffers van de jongens?

Eeuwig donker heeft een sprekende cover die het boek een bepaalde aantrekkingskracht geeft. Een boek dat zich snel laat oppakken in de boekhandel. Toen ik deze cover voorbij zag komen had ik ook meteen, dit boek wil ik lezen. En zeker na het lezen van de achterflap.

Het boek is opgebouwd uit een proloog, drie delen en een epiloog. Korte hoofdstukken en krachtige compacte zinnen geven Eeuwig donker een makkelijke leesbaarheid. De verschillende verhaallijnen verteld vanuit wisselende perspectieven behelzen een hoge spanningsboog waardoor er een boeiend geheel onstaat.

De proloog speelt zich in 1988 in de plaats Sevastopol op de Krim waarin de driejarige Jelena afscheid neemt van haar vader. Waar haar vader naar toe ga weet ze niet, maar hij zal niet meer terug komen.
Het verhaal zelf speelt zich in in 2015, in Rotterdam. Rechercheur Jan Vos en zijn team zijn druk bezig met een zaak die handelt over loverboys en mensenhandel. Mo en Abdel zijn twee loverboys die al een tijd de speciale aandacht van het team hebben. Als deze mannen op gruwelijke wijze worden vermoord krijgt de zaak een andere insteek.

“Als in slow-motion wordt de zippo naar hem toegeworpen. De oplaaiende vuurzee voelt alsof er miljoenen vlijmscherpe spelden tot in de zenuwuiteinden van zijn huid worden gestoken.”

Eeuwig donker is een thriller waarin gruwelijke moorden en martelingen worden afgewisseld met pittige seksscènes. Die sekscènes moet je leuk vinden en anders gewoon snel overheen lezen, dit is mogelijk zonder iets te missen van de werkelijke inhoud van het verhaal. Een vaste relatie heeft Jan Vos niet, wel heeft hij een grote aantrekkingskracht op de vrouwen. De wijze waarop Jan zijn liefdesleven handelt, geeft geen goede indruk op mij, toch is dit een personage waar ik een zwak voor had. Een stoere rechercheur met een klein hartje en een personage die de nodige diepgang meekrijgt. In het vorige boek van deze auteur, Villa Gladiola, is er iets gebeurd wat hem beschadigd heeft en waardoor hij nu extra gedreven is in zijn werk.

De wisselingen van de verhaalllijnen zijn soepel uitgewerkt en laten zich goed onderscheiden van elkaar. De auteur zet veelzeggende beelden neer en vooral de scènes waarin de martelingen beschreven worden blijven op het netvlies gebrand staan. En ook is er de verhaallijn van een onbekende man die geen fijne plannen in zijn hoofd heeft. Varierende spanningsvelden die op het hoogst tot uiting komen in de cliffhanger.

De auteur is er heel goed in geslaagd om met Eeuwig donker een ijzersterk verhaal neer te zetten en een indringend, realistisch beeld te schetsen van de keiharde wereld van de mensenhandel en loverboys.

“Het is lang geleden dat hij zoveel tijd heeft gehad om een project voor te bereiden en uit te voeren. Niemand die weet waar hij is, wie hij is en er is niemand die hem op zijn vingers kijkt. Zo zou het vaker moeten zijn.“
Een whodunit met een krachtig en realistisch geschreven onderwerp, met een zeer verbluffend plot waar ik echt even van moest bekomen. Wat onverwacht en wat goed verborgen gehouden!

Een hele aangename kennismaking met deze auteur en het vorige boek zal ook zeker op mijn leesstapel terechtkomen. Tjeerd Langstraat is zeker een naam die je goed moet onthouden!