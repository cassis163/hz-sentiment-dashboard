Het Kraaienmeisje van Eriksson&Sundquist is een uitermate heftig verhaal waarbij de aanduiding thriller wat mij betreft mag veranderen naar horror.
Horror, niet alleen vanwege de gevonden ernstig verminkte en zwaar toegetakelde lichamen van hele jonge mensen maar ook vanwege ingrijpend seksueel geweld en de ervaringen van psychiater Sofia Zetterlund in Sierra Leone tijdens de burgeroorlog.
Ingrediënten die worden samengevoegd bij de zoektocht naar moordenaars, ontmantelen van pedofielennetwerk en gesprekken met verknipte personen in de Zweedse samenleving (Stockholm).

Hoofdinspecteur Jeanette Kihlberg wordt belast met het onderzoek naar de moorden. Zij zoekt daarvoor contact met Psychotherapeut Sofia Zetterlund en daardoor wordt er een verbintenis gelegd tussen deze twee verschillende vrouwen.
Terwijl Sofia Zetterlund worstelt met de levenservaringen van haar patiënte Victoria Bergman gaat Jeanette Kihlberg gebukt onder de zorg voor haar gezin.

Schrijvers Jerker Eriksson en Hakan Axlander Sundquist zijn er dan wel al in geslaagd het privéleven en werkomgeving van de dames zodanig te beschrijven dat Het Kraaienmeisje een meer menselijke gedaante krijgt.
Bovendien scheppen zij een ingenieuze illusie waardoor Het Kraaienmeisje aan kwaliteit en spanning toeneemt.

Wie, net als ik, verslingerd is geraakt aan de levens van Sofia en Jeanette zal zich afvragen hoe het verder gaat met Het Kraaienmeisje. Zorgen de schrijvers in hun vervolg voor meer verrassingen? Geven ze meer duidelijkheid? Wordt het nog spannender?
Uitgeverij Cargo heeft na Waarheen je ook vlucht van Elizabeth Haynes met Het Kraaienmeisje van Eriksson&Sundquist wederom een zeer sterke thriller op de markt gezet.