In Finding it lees je het verhaal van rijkeluisdochter Kelsey, die op kosten van haar vader aan een lange feestvakantie bezig is. Ze is zonder plan van huis vertrokken, maar wat zit daar achter? En kan ze die plek nog wel thuis noemen? Op één van de vele feestavonden ontmoet ze Hunt. Hij ziet haar meteen van haar beste kant; kotsend van de drank... Na deze weinig charmante ontmoeting gaat Kelsey ervan uit Hunt nooit meer te zien. Dat blijkt anders te lopen, ze komen elkaar opvallend vaak "toevallig" tegen. Samen reizen ze verder, onder andere naar Cinque Terre. Door de beschrijving van Carmack staat deze regio opvallend hoog op m'n te-bezoeken-verlanglijstje, mooi compliment aan de schrijfster, lijkt me!
Tijdens hun reis komen Kelsey en Hunt dichter tot elkaar, allebei blijken ze een trauma te hebben. Deze trauma's zorgen voor de diepgang in dit boek. Vreselijke thema's, welke nog wat verder uitgewerkt hadden mogen worden. Kelsey lijkt de goede weg weer te vinden, wat ook in de subtitel naar voren komt ("Soms moet je verdwalen om de weg te kunnen vinden"). Totdat ze achter het geheim van Hunt komt. Alles stort in, ze lijkt weer terug bij af te zijn, of zelfs nog dieper te zijn gezonken...

Heb genoten van de mooie zinnen in dit boek, bijvoorbeeld:

Als je van iemand houdt, als je echt van iemand houdt, laat dat een merkteken achter op je ziel. Dan hangt er een slot aan je hart dat je voor altijd bij je zult dragen. Je kunt de sleutel kwijtraken of weggeven, maar het slot houd je altijd bij je.

Misschien hadden ze niet voor hangsloten gekozen omdat liefde zo duurzaam is. Misschien hadden ze voor die sloten gekozen, omdat emoties ons binden.

Finding it is het eerste boek dat ik van Cora Carmack heb gelezen, maar dat is geen probleem gebleken. Het zal zeker niet het laatste boek zijn geweest!