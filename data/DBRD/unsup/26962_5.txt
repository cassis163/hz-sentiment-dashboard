Het verhaal gaat over een doodnormale jongen die opgroeit tot de Kerstman.
Dit is het "echte" verhaal van Vader Kerstmis (de Kerstman, Santa Claus of dikke man met rode jas en slee).
Nikolas is een gelukkig kind ondanks de armoede en het ontbreken van een moeder. Zijn grote vriend is Miika de muis.
Wanneer zijn vader voor langere tijd van huis gaat op expeditie en zijn tante op komt passen, verlaat Nikolas zijn thuis.

Wat volgt is een sprookje van een verhaal vol magie, feeën, trollen, elfen. Je belandt in het elfendorp "Elfhelm" ruikt de kruidkoek, maakt kennis met de elfen en hun rendieren.
Nikolas doet er alles aan om het geluk terug te brengen zowel bij de elfen als bij de mensen.
Namen als Blitzen voor een rendier, Kleine Noosh en Kleine Kip voor elfen, het Sneeuwdagblad.

De boodschap van dit verhaal: de magie van het geven.
"Veel mensen zullen tegen je zeggen dat je volwassen moet worden of dat je niet in magie moet geloven. Luister niet naar die mensen. Er is écht magie in deze wereld".

Dit is nou zo'n verhaal dat ik telkens weer zal herlezen, hoe jong of oud je ook bent dit verhaal geeft het kerstgevoel weer. Niet alleen de mooie dingen maar ook de minder mooie gevoelens komen boven tafel. Een waar kerstverhaal.