Sara Paretsky (1947) is een Amerikaanse detectiveschrijfster, die zowel in haar geboorteland als in Europa, erg succesvol is. In 1982 verbaasde ze de wereld met haar creatie van V.I. Warshawski, de eerste vrouwelijke detective met ballen. Dit karakter bleek een gouden greep en het debuut groeide dan ook uit tot een imposante serie, waarvan het zojuist verschenen Hard spel de dertiende op rij is.
In Hard spel krijgt privédetective V.I. Warshawski een schier onmogelijke taak opgedrongen. Ze wordt verzocht om, als laatste wens van de stervende Claudia, de 40 jaar geleden verdwenen Lamont op te sporen. Lamont was een van de bodyguards van Martin Luther King, ten tijde van de grote rassenrellen. Al snel krijgt V.I. in de gaten dat het niet alleen vrijwel onmogelijk is, om zon oude zaak op te lossen, maar ook dat ze van diverse kanten tegengewerkt wordt. Een betere reden om zich in een zaak vast te bijten heeft ze niet nodig. Toch krijgt ze die nog! Tijdens het onderzoek raakt ze bij een aanslag op haar leven gewond en wordt haar nichtje Petra ontvoerd. V.I., toch al vastberaden, kan nu helemaal niet meer tegenhouden worden!
Met Hard spel hebben we eindelijk weer een ouderwetse detective in handen. Dit keer geen overdreven machogedoe, achtervolgingen of exotische locaties, maar gewoon gedegen speurwerk. Hoofdpersoon V.I. Warshawski blijft een creatie om van te houden. Nu al bijna 30 jaar is zij de detective met het kort lontje, de grote mond en het klein hartje. Het enige verschil met haar debuut is dat ook zij ouder is geworden en dat ze tegenwoordig van het internet gebruik kan maken. Voor het overige is de sfeer (gelukkig) hetzelfde gebleven. Hard spel is een spannende, klassieke hard boiled detective, die subtiel is aangepast aan de moderne tijd!