De kaft verraadt het al; in dit kookboek vind je geen saaie veganistische recepten, maar originele combinaties en bovenal veel kleur. De verschillende gerechten zijn gemakkelijk terug te vinden onder de noemers ‘ontbijt’, ‘lunch’, ‘snacks’, ‘diner’ en ‘toetje’ en stuk voor stuk voorzien van stijlvolle foto’s van het eindresultaat. De recepten vragen over het algemeen niet veel voorbereiding en zijn eenvoudig te volgen. Wel is het raadzaam om vooraf goed naar de benodigdheden te kijken; hier staan regelmatig verrassende ingrediënten als groenetheepoeder of kokosbloesemsuiker tussen, die niet iedereen standaard in huis zal hebben. Voor wie aandacht heeft voor de presentatie van het eten, vormen de prachtige foto’s een bron van inspiratie.

Dit handzame boek is perfect wanneer je interesse hebt in plantaardig koken, graag iets bijzonders op tafel wilt zetten of op zoek bent naar een leuk cadeautje!