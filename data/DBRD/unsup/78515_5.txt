Vorig jaar heb ik kennis kunnen maken met het schrijverstalent van Melissa Skaye.
Via een leesclub mocht ik haar boek Virtuele Tango lezen. Een geweldig boek, ik was meteen een grote fan. Zeer verheugd dat er een vervolg kwam en deze mocht natuurlijk niet in de collectie ontbreken.

In Verboden tranen krijgen Sanne en Luca, rechercheurs bij de politie Hoorn, te maken met een moeilijke en complexe zaak. Er worden vier lijken gevonden in een tuinhuis van een groot landhuis.
Dit landhuis is eigendom van Jack Tildro, die al twintig jaar vermist is. Zijn toenmalige partner Sarah, die nog een tijdje in het landhuis is blijven wonen, is ook onvindbaar.
Om duidelijkheid te krijgen in deze zaak, moeten Sanne en Luca het zoeken in het verleden van Jack en Sarah en tijdens deze zoektocht komen ze de meest vreemde gebeurtenissen tegen.

Ze was het. Naar haar had hij gezocht, naar haar had hij zo verlangd.

Na het lezen van de proloog had ik al meteen iets van : dit verhaal gaat over een iemand met een gestoorde persoonlijkheid. Het verhaal wordt verteld uit verschillende perspectieven.
Sarah leert op haar negentiende jaar Jack Tildro kennen en is zodanig onder de indruk van hem, dat ze onder zijn invloed komt te staan. Jack zal tot aan zijn vermissing haar leven bepalen. Haar vriendin Melanie probeert haar te meerdere malen te waarschuwen, maar Sarah wil niet luisteren en op een gegeven moment hebben zij en Melanie geen contact meer.
Ik zat meteen vast in het verhaal en kon het boek moeilijk wegleggen. Melissa heeft een prettige, vlotte schrijfstijl en weet de lezer vanaf het begin te boeien. De personages zijn zodanig goed uitgewerkt dat je heel goed in deze personen kunt verplaatsen. Ik dacht op een gegeven moment wel te weten wie de dader was, maar de ontknoping was zeer verrassend. Melissa heeft met Verboden tranen een zeer goed vervolg op Virtuele Tango neergezet en ik kan niet wachten op haar volgende boek.