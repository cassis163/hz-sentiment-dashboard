hilariteit en drama ,Jo Nesbo staat bekend om zijn veelzijdig talent. Naast schrijver is hij ook muzikant, songschrijver en econoom. Zijn eerste boek met rechercheur Harry Hole was onmiddellijk een hit. Hij won meteen de Glazen Sleutel. Hij verdient dus zijn plaats naast andere Scandinavische topauteurs zoals Fossum, Hoeg en Mankell. Zijn werk is zelfs qua stijl vergelijkbaar met deze laatste. Headhunters staat als verhaal volledig op zichzelf.
Roger Brown is een topheadhunter bij Alfa, één van de meest gerenommeerde rekruteringsbedrijven van Noorwegen. Brown staat erom bekend dat al zijn voorgedragen sollicitanten door zijn klanten geschikt worden bevonden voor de openstaande vacatures en dat zij zonder uitzondering worden aangenomen. Browns vrouw Diana leidt een exclusieve kunstgalerij en heeft vanwege haar job de beste contacten met de hogere klasse van de Noorse maatschappij. Politici, acteurs en beroemdheden behoren tot haar cliëntele. Ze leiden een luxeleven maar wat Diana niet weet is dat er een donkere wolk boven hun luxueus bestaan hangt. Roger ziet het allemaal iets te groot en zit in financiële nood.
Als Roger bij een vernissage kennis maakt met Clas Greve, ziet hij een gelegenheid om de slag van zijn leven te slaan, Clas is de geknipte persoon voor de topfunctie van CEO bij één van Browns klanten en bezit bovendien een exclusief werk van niemand minder dan Peter Paul Rubens. Hij smeedt plannen om via een doordacht plan in het bezit te komen van het schilderij van Rubens en zich zo van zijn financiële problemen te ontdoen. Brown komt echter in een kluwen van huurmoordenaars en oplichters terecht en valt zelf in de put die hij voor een ander had gegraven.
Headhunters is een fascinerend boek. Het verhaal op zich is intrigerend, zit vol met humor, dubbele bodems terwijl daarnaast ook de nodige spanning en actie aanwezig is. Het personage van Roger Brown doet overigens nog het meeste denken aan dat van Patrick Bateman uit American Psycho. Browns karakter is doorweekt van arrogantie, zit vol met zelfironie en hijzelf beschouwt zijn job als een spel. Een spel dat hij speelt met de negen stappen verhoortechniek die door de FBI werd ontwikkeld en enorm effectief blijkt te zijn voor een headhunter. Net als Bateman heeft ook Brown naast zijn job een fictief leven dat het daglicht niet verdragen kan.
Nesbo geeft in dit boek opnieuw blijk van zijn enorme doordachtheid, de tijd die hij steekt in het bedenken van een verhaallijn. Onbenullige passages in het verhaal waar je gewoon overheen leest; blijken op het einde allemaal als losse puzzelstukjes in elkaar te passen. Dit boek telt slechts 270 pagina’s en leest als een trein en mag dus zeker niet ontbreken in je vakantiekoffer voor deze zomer. Pure ontspanning op topniveau.