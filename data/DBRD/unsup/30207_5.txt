Neil Gaiman kan heel goed verhalen vertellen. Hij geeft op zijn eigen manier gestalte aan de Noorse mythen. Ik ben erg geïnteresseerd in mythologie heb veel Griekse en Romeinse mythen gelezen. Ik had nog geen boek met Noorse mythen gelezen (maar wel de Marvel films gezien van Thor) en heb met veel plezier de versie van Gaiman gelezen. De schrijfstijl van Gaiman zorgde ervoor dat ik bleef lezen en het boek niet kon wegleggen.
Gaiman heeft het boek ingedeeld met losse verhalen die meer inzichten geven in de wereld van de goden (Odin, Thor, Loki). Dit doet hij op een leuke manier. De korte verhalen zijn een verademing in vergelijking met de dikke boeken die ik soms lees. De verhalen zijn soms grappig of geven een beeld van hoe de karakters zijn, bijvoorbeeld de listige Loki.
Dit is echt een geweldig en leerzaam boek over de Noorse mythologie. De verhalen zorgen ervoor dat ik meer te weten ben gekomen over deze wereld. De schrijfstijl van Gaiman houdt je geboeid en brengt de Noorse wereld tot leven, zodat ik als lezer echt het gevoel kreeg dat ik onderdeel was van de Noorse godenwereld. Daarnaast is de cover heel mooi ontworpen met Thor’s hamer op de voorblad. Binnen en rondom het boek zijn de bladen goudkleurig, waardoor de link wordt gelegd met de goden (waar goud vaak voorkomt of een belangrijke rol speelt). Het goud draagt eveneens bij aan de sfeer die gecreëerd wordt door Gaiman.
‘Noorse Goden’ is echt een aanrader voor mensen geïnteresseerd in de Noorse mythologie of voor lezers die even toe zijn aan korte verhalen.