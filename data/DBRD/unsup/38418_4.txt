In Een vreemde aap vertelt de auteur het fascinerende verhaal van Jane Goodall door de ogen van chimpansee David Grijsbaard.

In het boek zijn een aantal bladzijden besteed aan een fictief dagboek van Jane. Op deze manier krijgt de lezer een goed beeld van wat Jane heeft ervaren tijdens haar onderzoek. Haar observaties en het eerste contact met de chimpansees worden duidelijk beschreven.

Goliath, de leider van de chimpansees, is dikke vriendjes met David Grijsbaard. Ze wonen samen met andere chimpansees, bavianen en franjeapen in het oerwoud van Tanzania; een onafhankelijk land in Oost-Afrika.

Chimpansees zijn grote sterke mensapen; ze lijken op mensen en gedragen zich ook zo. De mannetjes beschermen de andere chimpansees en gaan op jacht naar voedsel en de vrouwtjes zorgen voor de kinderen.

De kinderen stoeien met elkaar, maken ruzie en zijn lief voor hun broertjes, zusjes en vriendjes. Ze spoken ook van alles uit.

Op een dag ziet David Grijsbaard een vreemde aap. Het is een witte aap met alleen haren op het hoofd. Het is een vrouwtje, dat ziet hij. Wat heeft ze op haar lichaam? Dat zijn geen bladeren; wat dan wel vraagt hij zich af. Wie is ze en wat komt ze doen? Hij wordt er onrustig van.

Na een paar dagen ziet David de vreemde aap weer. Ze zit in een kleine grot. Een grot als deze heeft David nog nooit gezien; hij lijkt ook niet op de grotten die hij kent. De witte aap heeft bananen bij zich. Die lust David wel; het is zijn lievelingsfruit. Als de vreemde aap even niet kijkt rent hij naar de bananen en neemt ze mee. Een stukje verderop schilt hij de bananen en eet ze op. Heerlijk zijn ze; hij smult ervan.

Mel is een jonge aap en wees. Overleven in de jungle is moeilijk als je nog zo klein bent. Hij voelt zich verloren en mist zijn moeder. Dagenlang, nadat zijn moeder is overleden, loopt hij naar de plaats waar hij haar voor het laatst heeft gezien en roept haar. David vindt het zielig voor Mel. Net als hij het met Goliath bespreekt ziet hij dat chimpansee Spindle zich ontfermt over Mel; hij adopteert hem. Mel is helemaal blij; hij wijkt niet van de zijde van Spindle. Spindle moet op jacht naar voedsel en Mel kan niet mee. Stiekem volgt Mel Spindle toch. ’s Avonds is Mel weg. Dit tot grote schrik van de andere chimpansees. Samen gaan ze Mel zoeken. Ze vinden hem niet.

Waar is Mel gebleven?

Mike is een rebelse chimpansee, die graag de leider van de groep wil worden. Goliath vindt hem nog niet sterk genoeg; hij is nog een puber. Mike daagt Goliath constant uit met zijn krankzinnige gedrag; er ontstaan spanningen.

Wie gaat dit winnen?

De vreemde witte aap duikt weer op; ze heeft nog meer bananen bij zich ziet David. Wat wil ze toch? Ze kijken elkaar aan en het lijkt alsof ze wil zeggen: ‘Deze heb ik voor jou bewaard.’ Als ze in haar kleine grot zit rent David naar de bananen en neemt ze mee. Hij heeft een raar gevoel bij die witte aap. Hij weet niet wat het is. Soms zou hij aan haar lange haren willen voelen; onderzoeken wie ze is. Haar beter leren kennen. Ze heeft een vriendelijk gezicht en niets aan haar is dreigend. Ze loopt hier nu al twee jaar rond en heeft niemand kwaad gedaan. Misschien is ze wel eenzaam en wil ze vriendjes met ons worden, denkt David.

Zullen ze vrienden worden of gaat dat niet lukken, omdat deze vreemde aap geen chimpansee is?

De illustraties zijn treffend en spreken kinderen zeker aan. De cover is uitnodigend en maakt nieuwsgierig. Opvallend is dat een aantal bladzijden niet zijn genummerd.

De auteur heeft niet alleen een spannend en leerzaam verhaal voor kinderen geschreven; ze heeft ook terdege onderzoek gedaan naar de ervaringen van Jane en wat deze allemaal heeft ontdekt over chimpansees. Hierdoor is het boek ook boeiend voor de oudere jeugd en zelfs volwassenen. De omgeving wordt beeldend beschreven. Ze weet zich goed te verplaatsen in David en Goliath hun gevoelsleven en gedachtegang. De dialogen tussen beide chimpansees zijn levendig waardoor je als lezer onmerkbaar vergeet dat het niet om mensen gaat.