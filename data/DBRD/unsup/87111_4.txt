Lars Kepler is het pseudoniem voor het Zweedse schrijversechtpaar Alexandra Coelho Ahndoril en Alexander Ahndoril. In 2010 debuteerden zij met de indrukwekkende thriller Hypnose  rond de charismatische speurder Joona Linna. Er volgden nog vier delen. Een paar jaar geleden ontstond een volledig nieuw idee voor een trilogie waarin zij hun beeldende en snelle schrijfstijl wilden combineren met mythische verhaalelementen. De trilogie kreeg de titel Playground. Over het ontstaan van de trilogie zegt Lars Kepler het volgende: “Soms krijg je een ingeving, en die is dan zo sterk dat je meteen moet stoppen met al het andere om te kijken wat eruit gaat komen. Het is bijna een soort verliefdheid, een passie.” Het resultaat is een verslavende en vooral intrigerende thriller.

Jasmine Pascal-Anderson is de leider van een commandogroep, onderdeel van de Operation Joint Forge van de NAVO, die tijdens een speciale opdracht in Kosovo een bijna-doodervaring heeft. Zij ziet een havenstad in China waar mensen met grote schepen naar het dodenrijk worden overgebracht. Deze gebeurtenis maakt diepe indruk op Jasmine en verandert haar leven ingrijpend.
Een paar jaar later heeft Jasmine opnieuw een bijna-doodervaring wanneer zij betrokken is bij een auto-ongeluk waarbij haar moeder om het leven komt en haar zoontje Dante levensgevaarlijk gewond raakt. Hij kan alleen worden gered door een uiterst complexe chirurgische ingreep waarbij zijn hart moet worden stilgezet. Jasmine wil Dante begeleiden op zijn reis in het voorportaal van de dood.

De vraag of er een leven na de dood bestaat, heeft de mensheid al sinds haar ontstaan beziggehouden. Bijna-doodervaringen maken daar een belangrijk onderdeel van uit. Sommigen zien in bijna-doodervaringen het ultieme bewijs. Anderen zijn van mening dat de honderden miljarden neuronen en synapsen in onze hersenen een spel met ons spelen om de reis naar het definitieve einde zo aangenaam mogelijk te maken en weer anderen doen bijna-doodervaringen af als hallucinaties. In Playground  wordt op de juistheid van deze verschillende concepten en opvattingen geen antwoord gegeven. Voor Jasmine is een leven na de dood een werkelijkheid maar er is in het verhaal ook aandacht voor een tegengeluid. In ieder geval geeft het veel stof tot nadenken.

Lars Kepler vertelt een uitermate intrigerend verhaal dat boeit vanaf de eerste woorden. De structuur is redelijk complex en vermengd met mythische en mythologische archetypen maar wordt nergens  verwarrend. Er wordt moeiteloos geschakeld tussen de realiteit van alledag en het voorportaal van het hiernamaals. Het is niet de vreedzame tunnel met een rustgevend licht waar de doden herenigd worden met degenen die hen zijn voorgegaan. Jasmine belandt in een duistere, surrealistische en wetteloze wereld waarin zij een gevecht op leven en dood moet voeren. Lars Kepler voert de spanning tot ongekende hoogte op. Sommige passages zijn nagelbijtend spannend.

Playground  is een goed geschreven thriller over een vrouw die nooit opgeeft en een niet te temmen moederliefde en overlevingsdrang heeft. Het is ook een verhaal over het leven na de dood en hoe de maatschappij omgaat met mensen die een mening hebben die afwijkt van bestaande concepten. Is Playground  geloofwaardigheid? Op die vraag wordt geen antwoord gegeven. Wat Lars Kepler in Playground  presenteert kan nooit bewezen worden en laat alle ruimte voor persoonlijke interpretaties. Dat neemt niet weg dat het een geweldige thriller is die zijn weg in de wereld van het spannende boek wel zal vinden.