Het tweede deel begint met een terugblik. Je leert hierin Thorgdar en zijn verleden beter kennen. Die man is door een hel gegaan. Ik vond hem al sympathiek in het eerste deel van de serie, maar met de nieuwe kennis over de gebeurtenissen uit het verleden en hoe deze Thorgdar hebben gevormd,
kreeg ik nog meer een band met dit personage, dat inmiddels één van mijn favorieten is geworden.
Een Koninklijk Verraad gaat daarna verder waar Een rijk in verval is gebleven. Er zijn vooral in het begin kleine verwijzingen naar de avonturen die de personages hebben meegemaakt in het eerste deel, waardoor je als snel weer in het verhaal zit. Het was weer heerlijk om te lezen over de verschillende personages. Er komen een aantal nieuwe bij in dit boek, maar de kern blijft toch 'De Acht van Auruco". De dialogen zijn wederom aangenaam om te lezen, de personages groeien gedurende het verhaal, je leert hen steeds beter kennen. Ook hebben de Heiligen in dit deel een grotere rol en leer je hen beter kennen. Ik vond dit een bijzondere groep personages, die mij af en toe aan het lachen maakte ondanks dat ze met serieuze en gevaarlijke zaken te maken krijgen.
Op een bepaald moment moet de groep zich opsplitsen zodat ze hun plan beter ten uitvoer kunnen brengen. Op het moment dat Elisia en Skjald afscheid nemen van de rest voelde dat ook voor mij als een soort afscheid, ik besefte toen hoeveel ik mij als lezer inmiddels al had gehecht aan deze groep. Gelukkig blijft het verhaal daarna ook goed in balans wat de personages betreft, je volgt hun strijd nu op twee verschillende fronten, waardoor het verhaal meer diepte krijgt.

Ook dit tweede deel van de serie De verhalen van Auruco leest wederom zeer aangenaam, ik houd van de manier van schrijven van Sebastiaan Koen. Hij schrijft beeldend en heeft oog voor detail. Net als het eerste deel is het een geweldig avontuur met spannende gebeurtenissen. Zo is de reis door het Daldor gebergte en de ontmoeting met de Banderlingen spannend en soms zelfs beklemmend. Als de gebroeders Staalhart aankomen in Vatthar komen ze voor een grote en onaangename verrassing te staan. Daarnaast komen ook Elisia en Skjald tijdens hun opdracht in de problemen.
Het verhaal is niet voorspelbaar, elke keer komt de schrijver met nieuwe, spannende en soms gruwelijke avonturen die de personages moeten doorstaan. Dit houdt goed de spanning in het verhaal. Vooral de Ziellozen uit de stad Istongyr gaven mij kippenvel.

Met dit tweede deel Een Koninklijk Verraad van de serie De verhalen van Auruco heeft Sebastiaan Koen wederom een ijzersterk fantasy verhaal neergezet met een zeer spannend einde. Ik ben zeer benieuwd naar het derde deel van deze serie.

Ik geef Een Koninklijk Verraad graag 4 sterren.