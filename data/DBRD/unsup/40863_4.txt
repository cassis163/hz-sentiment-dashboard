Dit boek dat ik gewonnen heb bij de give away van Hebban, wil ik iedereen aanraden. Grootouders en ouders kunnen het voorlezen aan hun kleinkinderen, jonge kinderen kunnen het zelf lezen.
De negen jaar jonge koning Eddie moet zijn land beschermen tegen de boze Kwade Keizer, én hij moet zijn dierbare onderdanen tevreden houden met chocola, heel veel chocola. Maar wat gebeurt er als er geen geld meer is voor chocola?
Het taalgebruik is goed en soms heel verrassend; de grappen en ideeën zijn origineel. En er wordt een logica gehanteerd die voor kinderen heel normaal is: "Eddieland was geen groot land, dus er was maar één dorp. Het heette 'Dorp'. Als ze er ooit nog eentje zouden bouwen, dan had Dorp dringend een nieuwe naam nodig."
Niet alleen de inhoud is erg leuk, maar ook de illustraties zijn allergrappigst.
Edward van de Vendel heeft het zo goed vertaald dat ik wel vaker vertaald werk van zijn hand wil lezen.
Nu ben ik heel benieuwd naar het boek over 'welk Beest met heel veel ogen wakker is geworden' van het feestrumoer.