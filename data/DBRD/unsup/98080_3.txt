Conrad Yeats is een handige, sluwe archeoloog die op het spoor komt van de grootste coupe ooit. De hoofdpersoon die we kennen van Atlantis Herrezen bindt in De Atlantis-profetie de strijd aan met Het Verbond, een organisatie die al sinds het ontstaan van de Verenigde Staten van plan is om het land over te nemen. Alle grote beschavingen die de wereld gekend heeft, zijn ooit door Het Verbond goedgekeurd en hebben onder hun leiding gestaan. De vader van Conrad geeft hem door teksten en raadsels op zijn grafsteen de eerste aanwijzing. Geleid door de sterren en aan de hand van een schitterende non wil de hoofdpersoon voorkomen dat de Verenigde Staten in handen komen van Het Verbond. Door Conrads kennis van sterrenkunde en archeologie komt hij tot onvoorstelbare conclusies. Niets in Washington lijkt toeval te zijn, zowel plaatsen als tijden zijn door de sterren bepaald. Hij komt erachter dat alles wat de Verenigde Staten doen, door de sterren is voorspeld. Vanuit die wetenschap wil Het Verbond toeslaan. Men heeft alleen niet op Conrad Yeats gerekend.
Het verhaal van De Atlantis-profetie is een goed lopend verhaal, waarin een held probeert de wereld te redden. Het verhaal is makkelijk geschreven en kan door de lezer zonder veel nadenken geconsumeerd worden. Of alle archeologische en andere wetenschappelijke zaken, die door de schrijver aangehaald worden, op waarheid berusten zullen we in het midden laten. De schrijfstijl van De Atlantis-profetie heeft veel raakvlakken met die van Clive Cussler en Dan Brown. De schrijver weet de verschillende sferen uit het verleden en het heden aardig te schetsen, zonder dat hij echt duidelijk kiest voor een overheersende sfeer. Het nadeel is dat de tijden hierdoor soms erg op elkaar lijken.
Thomas Greanias weet de lezer in spanning te houden door met onverwachte plotwendingen te komen. Dat deze wendingen soms uit de lucht lijken te vallen, weet de schrijver schrijver redelijk te camoufleren door de sterren erbij te betrekken. Hierdoor vindt de hoofdpersoon soms aanwijzingen die een ander nooit gezien zou hebben. Het komt hem goed van pas dat hij, behalve buitengewoon slim, ook de enige astro-archeoloog ter wereld is. De verschillende personages die Conrad tijdens zijn speurtocht tegenkomt, beschikken natuurlijk, stomtoevallig, over aanvullende kennis. Op deze manier krijgt Conrad op een vaak veel te gemakkelijke manier hulp, op momenten dat hij er zelf niet uitkomt.
Het einde van het boek heeft, geheel in stijl, nog een verrassende wending.
De personale schrijfstijl die de schrijver hanteert is er een die lekker leest. Bovendien gebeurt er in deze actiethriller op elke bladzijde wel iets, waardoor de lezer geboeid blijft doorlezen.
De Atlantis-profetie is kortom een verhaal vol actie,wetenschap en spanning. Een pretentieloos verhaal, maar voor de liefhebber van een actiethriller vol vaart, zeker de moeite waard.