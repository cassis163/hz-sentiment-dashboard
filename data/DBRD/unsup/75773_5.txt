De roman speelt zich af in de 20e eeuw, in de landen Mexico en Canada. Ook de tussenliggende Verenigde Staten van Amerika doen mee.
De hoofdpersoon is een jongen die zijn leven beschrijft vanaf zijn kinderjaren tot zijn 18e jaar. Hij groeit op in Mexico-City in een gezin met vader, moeder, oudere broer en oma. Zijn tweelingbroer is tijdens de geboorte overleden, maar blijft hem zijn hele leven als een schaduw volgen. Ondanks hun povere afkomst gaan de hoofdpersoon en zijn broer naar privéscholen, omdat hun ouders hen uit de armoede willen helpen.

De hoofdpersoon beleeft een heftige jeugd die wordt overschaduwd door de eeuwige strijd om te overleven, thuis, op school, op straat. Door zijn broer raakt hij betrokken bij een groep religieuze ‘goede’ jongens . Zijn broer zet een zeer goed georganiseerde handel in drugs op maar verdrinkt onder dubieuze omstandigheden. Zijn ouders komen kort hierna om het leven tijdens een auto-ongeluk en ook oma overlijdt van verdriet en ouderdom. Als enige blijven de hoofdpersoon en de hond King over. Inmiddels heeft de hoofdpersoon een vast vriendinnetje en neemt hij de ‘wolfshond’ van de buren over als deze dreigen de hond af te maken.

In de loop van het verhaal wordt er een verhaal doorheen verweven over een wolvenjager in Canada. Dit verhaal speelt zich niet op hetzelfde moment af, het lijkt of het tientallen jaren eerder is. Langzaam maar zeker komen de verhaallijnen bij elkaar en vallen alle puzzelstukjes in elkaar.

De titel is vertaald uit het Spaans ‘El salvaje’ en is niet letterlijk ‘De wildernis’ geworden. ‘De ontembare’ is beter want deze wekt een niet te stuiten lust om het boek in één keer uit te lezen op. En komt goed overeen met de grootste gemene deler die het boek rijk is: ontembare wildernis, wolven, jeugd…

Het is een spannend boek om in één adem uit te lezen. De prachtige volzinnen en beschrijvingen van de natuur wanen je midden in het verhaal. Ook de omgeving waar de hoofdpersoon opgroeit wordt bloemrijk beschreven waardoor de kaart van zijn wijk uitgetekend kan worden. Er wordt binnen de hoofdstukken van de hak op de tak gesprongen, maar het is in één zin altijd weer duidelijk waar het over gaat, waar het zich afspeelt en om wie het draait. Het kost geen enkele moeite steeds te schakelen in tijd en ruimte.

Ik beschouw het als een voorrecht om het als één van de eerste in Nederland te hebben gelezen.
‘De ontembare’: een aanrader voor iedere lezer met een niet te stuiten lust om te lezen!