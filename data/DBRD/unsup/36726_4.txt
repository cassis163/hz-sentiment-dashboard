Een Young Adult, epische fantasy waarin een aantal menselijke waarden – vriendschap, moed en loyaliteit, haat en verdorvenheid – prominent aanwezig zijn. Een verhaal met een stevige knipoog naar de mythe van Herakles. Zo zou ik in enkele woorden weergeven wat deze dikke debuutpil inhoudt. De titel Falco en de gestolen Stympha’s siert de fraaie cover. Dit boek is een boeiende vertelling, geschreven door een dynamische en ambitieuze dame: Nienke Pool. De auteur zet zichzelf heel duidelijk op de kaart. Jazeker, ze maakt haar eigen succes, bespeelt bijzonder handig de sociale media, houdt vol tot ze haar doel heeft bereikt: eeuwige roem.

Het verhaal van Falco, een karakterkop die hardnekkig en behoorlijk onbezonnen zijn zin doet, maar die wel een hart van goud heeft. Daartegenover staat zijn vriend Tycho, die beredeneerd te werk gaat. Een schitterende combinatie van twee totaal van elkaar verschillende karakters. Het duo neemt het op tegen de vijand. Verder volgen nog allerlei personages die het spektakel tot een fraai en amusant geheel maken. Oh ja, er zijn uiteraard ook nog de Stympha’s! Het zijn moordvogels met ijzeren klauwen, een vlijmscherpe snavel waarmee ze ogen uitkrassen.

Laat je meevoeren naar het wereldje van de Alkeiden en het Vogelvolk, maar let op voor die schrikwekkende gevleugelden! Wat oorspronkelijk onmenselijke karakters lijken, veranderen tijdens het lezen in mensen zoals jij en ik. Wel met een aantal bijzondere trekjes, maar ze zijn humaan! Zelfs de Stympha's verdienen op hun eigen manier de "stymphathie" van de lezers! Dit verhaal wordt prachtig uitgewerkt in functie van de beoogde doelgroep van 13+. Nienke Pool weet perfect haar enthousiasme over te brengen op haar lezers, ongeacht welke leeftijd die hebben. Ze geeft haar eigen fantasie en gedachtes een eigen leven. De korte hoofdstukken, de duidelijke en eenvoudige verteltaal, alsook de heldere beschrijvingen nodigen uit om verder te blijven lezen.

Kent Nienke Pool het klappen van de “schrijverszweep”? Ja hoor, met alle belangrijke elementen weet ze professioneel om te gaan: sprongen in de tijd, losweken van emoties, neerzetten van karakters, een stevig verhaal neerzetten, het scheppen van een mysterieuze wereld. Geen enkele uitdaging gaat ze uit de weg. Toch hoopt deze lezer dat ze voortaan schoonheids- en “weeffoutjes” door een erg kritische eindredacteur laat corrigeren of verwijderen.

Uitgekookt als ze is neemt de schrijfster haar lezers beet en slaat ze een totaal andere richting in met haar verhaal. Tot en met de epiloog, daar plaatst ze voor de allerlaatste keer alles in een nieuw daglicht. Tevens opent dit de poort naar een potentieel vervolgverhaal. Wie weet… Schrijven, Nienke Pool!