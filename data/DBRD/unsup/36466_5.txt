De kans om Trots en Vooroordeel van Jane Austen nog een keer te lezen als leesclubboek voor Hebban, liet ik niet voorbijgaan. Dit boek is mijn all-time favoriet en ook in deze nieuwe vertaling heeft het boek zijn bekoring niet verloren, hoewel het het niet haalt bij het Engelstalige origineel.
Lezend over de zusjes Elizabeth en Jane Bennet, hun ouders, hun jongere zusjes en de mensen in hun omgeving, brengt je terug naar een lang vervlogen tijd van bals, lange jurken, hoofse manieren en standsverschil. De grootste zorg van meisjes uit die tijd en van die stand is het doen van een goed huwelijk. Dat is het leitmotiv van het boek op basis waarvan Jane Austen een hartverwarmend verhaal heeft geschreven. Trots en vooroordeel spelen op diverse manieren een hoofdrol: de trotse Darcy die het haat dat hij verliefd is geworden op Elizabeth, die ver beneden zijn stand is. De vooroordelen die Elizabeth heeft over Darcy, weliswaar gebaseerd op roddel, en die bijna desastreuze gevolgen hebben voor haar toekomst.

Trots en vooroordeel heeft in het Engels de naar mijn mening mooiste openingszin van een boek die ik ooit gelezen heb: 'It's a truth universally acknowledged that a single man in possession of a good fortune, must be in want of a wife'. Wat daarna volgt is een prachtig 19e eeuws liefdesverhaal. Jane Austen verstond de kunst om heel pakkend te schrijven en zo ook de 21e eeuwse lezer inzicht te geven in de manier waarop het daten in haar dagen ging. Wat komt er bij kijken, wie is er geschikt, waar ontmoet je elkaar, hoe ga je met elkaar om. Alles krijgt een plaats in het boek. En voor wie bijvoorbeeld de mooie TV-serie van de BBC uit 1995 met Colin Firth en Jennifer Ehle kent, merkt dat de serie het boek exact volgt waardoor je ook de mooie beelden in je hoofd weer voorbij ziet komen.

De vertaling die we in de leesclub rondom dit boek toegestuurd kregen,vond ik niet overal sterk. Alleen al de eerste zin benam me bijna de lust om verder te lezen: 'Iedereen is het erover eens, dat een celibatair die een groot vermogen bezit, een vrouw moet hebben'. Totaal geen elegantie en geen gevoel. Gelukkig werd het later veel beter al haakten mijn ogen vast aan woorden als 'guitigheid' en 'gemaniëreerd'. Voor de rest was het toch weer genieten van de inhoud. Het was vast niet de laatste keer dat Jane Austen in deze of een andere versie uit mijn boekenkast komt.

Aanrader om te lezen: Darcy's Story – Janet Aylmer. Hierin wordt het verhaal van Trots en Vooroordeel, op een geweldige manier opnieuw beschreven, nu helemaal vanuit het gezichtspunt van Mr. Darcy.