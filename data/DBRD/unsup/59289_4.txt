Titel : Reizende poefjes
Auteur : Lieve Van Den Berg
Uitgeverij : Godijn Publishing
Aantal pagina’s : 194
ISBN : 978-94-92115-31-7

Met dank aan Godijn Publishing en Lieve van den Berg voor dit recensie exemplaar.

Met een zeer uitnodigend kleurig kaft en een fantasierijk verhaal mag Lieve van den Berg trots zijn op haar ‘Reizende poefjes’. Het doet je als volwassene denken aan de eigen kindertijd : tafel, laken, stoelen op een hoop en je had je eigen ruimteschip gebouwd waar de spannendste avonturen begonnen en waar je je fantasie lusteloos hoog tij kon laten vieren.

Kleurrijke letters pimpen het kaft op waar enkele hoofdpersonages op prijken. Een erg aantrekkelijke cover waarbij je direct gecharmeerd bent door de stoere Pol en Polleke.

Wanneer de ouders van Pol en Polleke Grasspriet een weekje naar Italië vertrekken mogen broer en zus gaan logeren bij hun hippe oma. Als Pol even genoeg heeft van zijn zusje schuift hij 2 poefjes tegen elkaar en geniet hij van de warmte van de dansende vlammen in het haardvuur. En plots … plots vliegt Pol de lucht in en komt hij terecht in een heel andere wereld. Polleke kan het niet nalaten en reist hem achterna. Maar hoe geraken ze nu terug ? Samen met hun nieuwe vrienden Gieg en vogel Gijs beleven ze volop spannende avonturen.

Van den Berg heeft op een erg clevere wijze dit boek geschreven, want dit is een verhaal vol avonturen dat zowel de interesse zal wekken bij jongens als bij meisjes. Het feit dat haar kleinkinderen haar grootste inspiratiebron waren is enorm merkbaar. De auteur zorgt voor een erg mooie variatie van verschillende werelden. Het ene moment is alles duister en luguber, enkele pagina’s later is alles terug kleurig en speels. Zelfs de Minecraft wereld komt ter sprake ! Deze afwisseling maakt dat er een constante nieuwsgierigheid om de hoek loert, het houdt de aandacht van de jonge lezer vast van begin tot einde.

De paar moeilijke woorden zorgen enkel soms voor belemmering tijdens het (voor)lezen. Woorden zoals traceren of demonstreren lijken me niet echt geschikt voor een kinderboek. Maar dat zijn zaken die mijns inziens makkelijk kunnen aangepast worden bij de volgende druk.

Het is best wel een dik kinderboek, maar de hoofdstukken zijn kort ingedeeld zodat het mogelijk is om er elke dag in te lezen of om er uit voor te lezen. Het duidelijke, luchtige lettertype en de tekeningen die tussendoor een piepje komen nemen zorgen des te meer voor een leuk effect dat kinderen best zal bevallen. De auteur brengt een leuk gamma van personages aan boord met namen die makkelijk te onthouden zijn : Reus Gigantus, Koningin Bogina, … . Thema’s als vriendschap, verliefdheid, het samen-staan-we-sterk-gevoel komen volop aan bod zonder al te belerend te zijn.

‘Reizende poefjes’ krijgt dan ook terecht 4 sterren op zijn palmares !