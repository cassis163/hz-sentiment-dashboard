Als schrijver Owen Quine wordt vermist, besluit zijn vrouw Cormoran Strike in te schakelen. Quine is regelmatig een tijd van huis, maar deze keer is het anders. Strike komt er al snel achter dat de verdwijning alles te maken heeft met Quines laatste manuscript. Dit bestaat namelijk uit onthullende portretten van bijna al zijn vrienden en kennissen en het zou een ramp voor hen zijn als het ooit wordt gepubliceerd.

Niet veel later wordt Quine vermoord teruggevonden. De omstandigheden van zijn dood zijn zeer verdacht en geven een verontrustend kijkje in de geest van de dader. Strike en Robin bevinden zich in een race tegen de klok om een moordenaar te vinden die een wel heel uniek profiel blijkt te hebben…

Zijderups is het tweede deel in de serie rondom privédetective Cormoran Strike. Deze serie is geschreven door de vrouw achter de succesvolle Harry Potter serie. Als het aan mij ligt wordt ook deze serie net zo succesvol (al is het dan misschien bij een ander publiek).

Net als voorganger Koekoeksjong is ook Zijderups met ruim 500 pagina’s een dikke pil. Door de Harry Potter reeks weten we al dat Rowling eindeloos mensen en hun omgeving kan beschrijven waardoor het verhaal tot leven komt, zonder dat het ergens saai of langdradig wordt.

Leuk is dat je niet alleen meer over de zaak te weten komt, maar ook over Strike’s privéleven en dat van zijn assistente Robin Ellacott. Dit zorgt ervoor dat de personages mensen worden die hun eigen leven leiden, waar jij als buitenstaander over leest en ook over wil lezen. Verder zit het verhaal goed in elkaar en kloppen alle details. Een echte aanrader voor de liefhebber van crime- en/of detective verhalen.

J.K. Rowling bewijst wederom dat ze geen eendagsvlieg is. Harry Potter is niet haar enige kunstje. Ze heeft nog veel meer in huis en ik hoop van harte dat ze het verassingseffect in schrijfwerk weet te behouden.