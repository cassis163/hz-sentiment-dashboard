Drie-en-een-halve ster, afgerond naar boven: dat geef ik dit aardige romandebuut van Marieke Lucas Rijneveld. Ze weet me net niet helemaal te overtuigen met dit drama waarin ze met hele mooie beelden de beklemmende sfeer van een streng gelovig boerengezin weet op te roepen maar waarin de personages inclusief de hoofdpersoon die "Jas" wordt genoemd, mij toch niet echt weten te raken. Het zijn de beelden die het voor mij doen alhoewel Rijneveld het er soms ook wat te dik bovenop legt waardoor de beelden soms te opdringerig en overbodig worden. In plaats daarvan had ze beter wat meer vlees op de botten van de personages in het boek kunnen leggen waardoor het nog beklemmender zou zijn geworden. Nu deed het einde me eigenlijk niet zoveel omdat ik teveel aan de buitenkant stond.

Ondanks deze kritiek is het toch een goed debuut met af en toe erg mooie beelden. Zeker een aanrader, maar zo enthousiast als het DWDD boekenpanel ben ik er niet over. Een (voorzichtige) aanrader.