Het groots in de markt gezette eerste deel van deze trilogie, Maestra, viel me helaas een beetje tegen. Wel vond ik dat het verhaal potentie had én was ik nieuwsgierig hoe het verder zou gaan. Dus: deel twee wilde ik wel een kans geven! Hoe beviel dit boek me?

Judith Rashleigh leidt, na een spoor van lijken achter te hebben gelaten in het vorige deel, nu een rustig leven als galeriehoudster in Venetië. Ze heet nu Elisabeth Teerlincs en ze is rijk. Toch blijkt dat ze maar niet kan ontsnappen aan haar roerige verleden. Er zijn mensen die haar door middel van treiterijen – dingen in appartement verplaatsen o.a. – proberen duidelijk te maken dat ze iets weten. Maar wie? En wat weten ze precies?
Elisabeth wordt weer Judith en Judith gaat voorgoed afrekenen met haar verleden, maar zij is niet de enige die goed is in liegen en bedriegen…

Overtuigd van de schrijfstijl van L.S. Hilton ben ik nog steeds niet helemaal, want ze gebruikt héél veel beschrijvingen en ik merkte dat ik gauw afgeleid raakte door dingen buiten het boek. Maar aan de andere kant vond ik dit deel zeker sterker en boeiender dan de vorige! En ze heeft een fijne droge humor verwerkt in het verhaal, dat waardeer ik wel. De erotische scènes waren in dit boek ook veel passender in het verhaal, het verhaal verliep vloeiender.

De hoofdpersoon blijft een wat bijzondere vrouw, erg seksueel ingesteld en makkelijk het bed induikend met vreemden, al beleeft ze er in dit deel geen plezier aan, is het meer gewoonte of vluchten. Je leert meer over het verleden van Judith en begrijpt haar persoonlijkheid en haar vluchten in seks en bedrog daardoor ook beter. Langzaamaan wordt ze sympathieker. Niet alleen groei in het verhaal dus, ook in de hoofdpersoon. Fijn.
Wat ik erg leuk vind is Judith’s passie voor kunst en kunstgeschiedenis. Leuk om ook wat op te steken van een boek, in dit geval vooral over Caravaggio.

Ik ben heel blij dat ik dit tweede deel gelezen heb! Ik vond het absoluut beter dan het vorige. Sterker, spannender, vloeiender. En na de twist die er nog even aan het einde zat werd ik al helemaal geprikkeld om het derde deel ook nog te gaan lezen. Ik wil weten hoe dit gaat aflopen en hoe Judith zich verder gaat ontwikkelen…