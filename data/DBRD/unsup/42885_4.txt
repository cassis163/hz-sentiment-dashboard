Dit boek gaat over Eddie en zijn vrienden. Het groepje haalt kattenkwaad uit, heeft verdriet en iedereen heeft zijn avontuur. 30 jaar later vertelt Eddie nog steeds zijn verhaal. Het verhaal gaat over vriendschap, vertrouwen en opgroeien maar stilaan wordt duidelijk dat er in het verleden veel meer gebeurd is. De vrienden hadden, door een tip van Meneer Halloran,een aparte leraar , een speciaal geheimschrift ontwikkeld. Als ze elkaar boodschappen wilde sturen, tekenden ze krijtmannetjes. Wanneer Eddie 30 jaar later een brief krijgt met opnieuw een krijtmannetje gaan de poppen opnieuw aan het dansen. Deze met krijt getekende mannetjes hebben wel degelijk iets te vertellen.
Dit is geen thriller waarin de kogels om je oren vliegen. De “spanning” is subtiel opgebouwd en zit hem in het raadselachtige. Heel lang blijft onduidelijk wie wat gedaan heeft en wie echt schuldig is aan de gebeurtenissen. Er wordt voortdurend geswitcht in tijd en stukje bij beetje worden de geheimen ontrafeld. De Krijtman gaat over moord en schuld maar is verpakt in een boek dat eerst zijn personages duidelijk neerzet. Dit debuut is verrassend en de ontknoping is onverwacht. Niet zomaar een thriller maar een fijne karakterschets en goed opgebouwd debuut! Deze thriller is opgebouwd rond een originele code, complexe situaties en het toont de gevolgen van het verleden op het heden. C.J Tudor is een naam om te onthouden!