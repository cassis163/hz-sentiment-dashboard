(Dit gaat een lange review worden.)
Dit is een van mijn favoriete boeken en boekenreeksen aller tijden. Daar heb ik een boel redenen voor.
Ik weet nog dat ik dit de eerste keer las. Ik had het meegebracht van de bib en het in één namiddag uitgelezen. (Niet dat dat op zich nu zo bijzonder is, dat gebeurt wel vaker.) Dat was in de tijd dat ik nog maar weinig boeken die in de ik-persoon werden verteld las; ik hield daar toen nog niet zo van. Dit was zonder twijfel een keerpunt wat dat betreft. Ik vond dat Holly Black met Cassel als (ik-)hoofdpersonage echt ontzettend goed in het hoofd van een tienerjongen kon kruipen. Hij gedroeg zich zo sarcastisch, cynisch en laconiek, en toch ook menselijk, kwetsbaar, emotioneel..., ik vond het geweldig - dat vind ik ook nog steeds. Het komt bij mij maar heel zelden voor dat ik zo positief tegenover een mannelijk hoofdpersonage sta, want meestal vind ik die toch minder goed uitgewerkt.
Het ik-perspectief hier zorgde er wel voor dat Cassel echt geen woord uitleg gaf over de hele wereld waarin hij leefde; hij neemt eigenlijk aan dat iedereen alle achtergrondinformatie al weet, dus hij zegt geen woord. Het duurde zo'n 70 bladzijdes voor ik een beetje begon te begrijpen hoe het in elkaar zat. Bovendien wordt alles dikwijls half impliciet gelaten, waardoor het nog moeilijker wordt. Meestal haak ik bij dat soort boeken (ontzettend snel) af, maar hier dus niet. Het maakte me eigenlijk geen bal uit of ik het nu goed snapte of niet, want ik vond de schrijfstijl, de personages én wat ik van de verhaallijn snapte perfect uitgewerkt.
Het boek was uit, ik bracht het naar de bib terug, en ik ben meteen naar de Standaard Boekhandel gegaan om het te kopen. Toen heb ik het een dag later een tweede keer gelezen; en toen snapte ik ook wat er gebeurde en hoe alles in elkaar zit.
Ik ben nog steeds verknocht aan deze reeks. Als lezer volg je langzaamaan mee met Cassels onderzoek en begin je door te krijgen waar er iets mis zit. Je kunt nooit alles helemaal vertrouwen, maar je wordt compleet in het verhaal gezogen. Het is zo gedetailleerd, ook de wereld waarin geleefd wordt: als je dit boek een paar keer leest, ga je pas echt doorkrijgen hoeveel werk Black daar eigenlijk ingestoken heeft.
Wanneer je het verhaal goed genoeg kent, ga je daarna ook merken hoeveel foreshadowing en hints er eigenlijk gebruikt worden; als je het dan herleest, begrijp je dat een heel opmerkelijke lezer eigenlijk al na een erg korte tijd deels kan doorkrijgen hoe de vork in de steel zit.
Er komt altijd ook iets bij - je denkt dat het opgelost is, maar dat is het niet. Er is altijd een volgend niveau waar gewerkt wordt, een nieuw spel dat gespeeld wordt. De personages zijn nooit voorspelbaar en zorgen ervoor dat het verhaal soms een totaal andere wending neemt dan je zou aannemen.
Het is zo'n zonde dat deze reeks zo weinig lezers heeft gevonden in Vlaanderen in Nederland; het tweede boek is ook nog vertaald, maar het derde nooit meer. Als je ooit getwijfeld hebt: koop deel drie in het Engels, het zal je niet berouwen. Op Blacks site kun je trouwens ook nog Lila Zacharov in 13 Pieces lezen, dertien korte stukjes verhaal geschreven vanuit het standpunt van Lila die zich afspelen vóór het eerste boek (lees ze wel pas nadat je Witte Kat hebt gelezen, want 1) spoilers en 2) soms ga je niet kunnen volgen) en die vroeger, op haar oude site, dooreengemixt waren: ze werden automatisch voor jou geladen in een random volgorde en waren allemaal samen leesbaar en vormden een rode draad, in welke volgorde je ze ook te lezen kreeg. Nu staan ze helaas gewoon onder elkaar, maar ze zijn nog steeds je tijd waard!
Over Lila gesproken: is ze (en haar verhaallijn) niet gewoonweg totaal awesome? Zij is ook zonder twijfel een van mijn favoriete personages!
LEES DIT BOEK, GROTE AANRADER!
10+/10