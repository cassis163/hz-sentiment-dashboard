Literair agent Isabel Reed ontvangt een manuscript dat haar geen nachtrust gunt. Wanneer ze de bundel papier om twee uur 's nachts heeft uitgelezen, weet ze het zeker: dit boek gaat een bestseller worden. Hoewel de auteur ervoor heeft gekozen om anoniem te blijven zijn de onthullingen in het manuscript verbluffend. Verschillende aantijgingen aan het adres van mediamagnaat Charlie Wolfe zijn verwerkt in het manuscript, waardoor onder andere onthuld wordt dat hij de dood van een studiegenote op zijn geweten heeft.

Ondertussen wordt Isabel in de gaten gehouden door een aantal persoonlijke agenten van Charlie Wolfe. Zijn vermoedens over een manuscript dat in omloop is met persoonlijke details over zaken die beter verborgen hadden kunnen blijven, moeten worden bevestigd. Hiervoor huurt hij CIA-agent Hayden in om de uitgeverswereld te onderzoeken. Maar wat Hayden niet beseft is dat er binnen de uitgeverswereld ook genoeg kapers op de kust liggen, die kosten wat kost het geheime manuscript in handen willen krijgen.

Chris Pavone werkt zelf enige jaren als redacteur bij verschillende uitgeverijen, voordat hij zelf de pen in de hand nam en startte met het schrijven van spionagethrillers. 'Het ongeluk' is zijn tweede thriller, waarin zijn werkervaring als redacteur duidelijk naar voren komt.

Het is bijzonder om een thriller te lezen die niet de ouderwetse jacht van politie op een crimineel schetst, maar een jacht op een fataal manuscript dat voor vele mensen gevolgen kan hebben. Pavone introduceert een behoorlijke troep personages waarvan soms al snel duidelijk wordt wie wel of niet de eindstreep haalt in deze slepende race tegen de klok. Hoewel de relaties op het eerste gezicht niet geheel duidelijk worden voor de lezer, kiest Pavone er wel voor om zijn tweede thriller met een behoorlijke twist te eindigen die nog even zal na denderen nadat de lezer het boek heeft dichtgeslagen.

'Het ongeluk' heeft een bijzondere opbouw waarbij er pagina's uit het manuscript afgewisseld worden met de verschillende tijdslijnen rondom de personages van Isabel Reed en CIA-agent Hayden. Het is aan de lezer om zijn/haar eigen conclusies te trekken wie er uiteindelijk te vertrouwen is in deze thriller waarbij de concurrentie moordend kan zijn...