Brieven aan een ex-prins doet zijn titel alle eer aan, dat is wel het minste dat je van dit boek(je) kunt zeggen. In het boek staan welgeteld 53 brieven.

51 van Kevin aan Koning Filip I
1 van Kevin aan Koning Willem-Alexander van Nederland
1 van een naaste van Kevin aan Koning Filip I

In de brieven haalt Kevin enkele (toen) actuele punten aan waarover hij zijn mening en/of bezorgdheid uit. Hij stelt vragen aan de Koning over het dagelijkse leven. Van “Kijkt u wel eens naar porno?” tot “Heeft u ooit wel eens enorm veel spijt gehad van iets?”
In een bepaalde brief had Kevin totaal niets te melden.

Wel opvallend is dat Kevin op verschillende manieren een reactie probeert te ontlokken van Filip door zijn provocerende of juist heel actuele vragen. Sommige vragen behoren ook tot mijn lijstje van “vragen die ik, als ik kon, ooit aan de Koning zou stellen”. Met als enige verschil uiteraard dat ik ze zelf nooit gesteld heb en waarschijnlijk ook nooit zal stellen.

Kevin heeft helaas nooit antwoord gehad van Koning Filip.

Het boek was, voor mij dan toch, vrij moeilijk te beoordelen, dus ik hou het op 3 sterren.
Hoe beoordeel je non-fictie?
Ik moet toegeven dat ik bij sommige brieven iets had van “waar vind je het lef?” of “hoe kom je erop?” of gewoon *facepalm*.

Desalniettemin vond ik het ook wel weer interessant want Kevin geeft toch meer dan eens de mening van meerdere Belgen tegelijkertijd, al ben ik er zeker van dat er van al die Belgen maar bitter weinig zijn die hun mening daadwerkelijk op papier gezet hebben. Behalve Kevin dan.