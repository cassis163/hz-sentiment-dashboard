Titel: Op het spel
Auteur: Karen Rose
Uitgever: De Fontein Romans en Spanning
Verschijningsdatum: Februari 2018
Blz.: 656

Over de auteur:
Karen Rose (Washington D.C. 1964) is een Amerikaanse auteur van romantische thrillers. Ze studeerde af als chemisch ingenieur aan de universiteit van Maryland en werkte daarna in de levensmiddelentechnologie.
In 2003 debuteerde Rose met de standalonethriller Don't tell. Daarna schreef ze tot 2014 nog eens veertien andere romantische thrillers, waaronder ook de serie met FBI-agent Daniel Vartanian. In 2015 verscheen haar zestiende thriller: Closer than you think.
Rose' boeken zijn regelmatig te vinden op de bestsellerlijsten van de New York Times, USA Today, Sunday Times, Der Spiegel, Irish Times. Zelfs in Zuid-Afrika en Australië is de auteur razend populair.
Rose ontving tweemaal de Romance Writers of America RITA Award voor Best Romantic Suspense. De eerste keer in 2005 voor I'm watching you (In het vizier) en daarna in 2010 voor Silent scream (De mond gesnoerd). Vijf van haar andere boeken bereikten de finale van de RITA Award. Haar werk werd in meer dan vijfentwintig talen vertaald en in vele landen gepubliceerd, waaronder Duitsland, Frankrijk, Spanje, Noorwegen, Polen, het Verenigd Koninkrijk, Japan en Nederland.
Achterflap:
Wanneer een netwerk van mensenhandel wordt opgerold, realiseert ‘special agent’ Kate Coppola zich dat dit slechts het topje van de ijsberg is. Haar collega Decker Davenport ontdekt dat er ook tieners worden misbruikt voor webcamseks en de twee slaan de handen ineen om de zaak op te lossen. Hun onderzoek naar het grimmige netwerk wordt met het uur moeilijker en gevaarlijker. Terwijl Kate en Decker dichter naar elkaar toegroeien, is de dader systematisch bezig alle sporen te wissen. Hij is nietsontziend, zelfs als dat betekent dat er mensen voor uit de weg geruimd moeten worden. Elke minuut telt…

Mijn mening:
Op het spel start direct met een berg aan personen die mij allemaal bekend voorkomen uit eerder gelezen boeken van Rose, na wat speurwerk blijkt dit boek toch wel een soort vervolg te zijn op “” Op de hielen” en “In het donker”, mocht je deze delen niet gelezen hebben dan raad ik toch aan dat wel te doen, naar mijn mening mis je anders teveel achtergrond informatie van de tal van personen die in dit verhaal wederom hun opmars maken.
De jacht op een netwerk wat niet schroomt te moorden, in mensen te handelen en tieners te misbruiken geeft een afkerig misselijkmakend gevoel.
Van de eerste tot de laatste bladzijde hoop je dat het lukt om deze beesten te stoppen, ze zijn het woord mens niet waardig. De betrokkenheid van kinderen maakt het tot een heftig verhaal, je moederhart huilt en hetgeen de kinderen meemaken zorgt dat ze voor het leven getekend zijn.
Wanneer ik als lezer mijn kritische noot moet laten gelden moet ik bekennen dat ik Op het spel geen topper vind.
Natuurlijk geniet ik van de spanning, welke zoals we van Rose gewend zijn niet alleen op thriller gebied ligt maar ook op het romantisch vlak. De seksuele escapades worden zoals gewoonlijk tot in details beschreven. Ze zijn goed gedoseerd en passend in de fases van het verhaal.
Toch zijn er tijdens het lezen wat momenten waarop ik het verhaal iets te langdradig vind, de weg naar de ontknoping is iets te lang en ik mis het gevoel bij mezelf waardoor ik haar boeken zo graag lees. De brok in de keel blijft uit.
Met “In het vizier” nog vers in het geheugen merk ik dat ik dat verhaal stukken beter vond.
Toch lukt het Rose keer op keer een heerlijk romantische thriller te schrijven die ik ondanks de dikte toch in een dag of vier uit lees.
De plot in Op het spel is voorspelbaar, het verhaal heeft een droomeinde.
Als echte Rose fan hoop ik dat haar volgende boek mij weer meer kan boeien en als vanouds weet te raken.

Originaliteit: 3
Schrijfstijl: 3
Spanning: 4
Psychologie: 4
Leesplezier: 4
Plot: 3

Op het spel krijgt van mij 3,5 sterren.
Bianca