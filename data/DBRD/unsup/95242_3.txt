Lisa Baumgartner (1956, Hillsboro (Oregon), VS) kan je geen beginnend auteur noemen. Reeds in 1992 verscheen haar eerste roman onder het pseudoniem Alicia Scott, er zouden daarna nog 12 romans volgen. In 1998 verscheen haar eerste thriller,ditmaal onder het pseudoniem Lisa Gardner. Ondertussen zijn er 24 thrillers van haar verschenen. Hoewel Baumgartner inmiddels een behoorlijke schare lezers heeft in het Nederlands taalgebied, is ze hier niet het verkoopkanon wat ze wereldwijd is (ruim 22.000.000 verkochte boeken) en kunnen de verkoopcijfers niet tippen aan bijvoorbeeld haar Amerikaanse genre genoot Karin Slaughter. “Achter je “ is het (goed los leesbare) 7e deel in de zogenaamde profiler serie (Quincy & Rainie serie).

8 jaar zijn er verstreken sinds Sharlah in één klap haar beide ouders verloor en gescheiden werd van haar grote broer. Inmiddels is ze 13 jaar oud en na van pleeggezin naar pleeggezin te zijn gegaan lijkt ze nu redelijk op zijn plaats te zijn bij de huidige pleegouders Pierce en Rainie. Zo goed zelfs dat Sharlah binnenkort officieel geadopteerd wordt. Dan worden haar beide ouders, die beiden voormalige FBI profilers zijn door de plaatselijke sheriff Shelly Atkins bij een dubbele moord geroepen. Al snel is de vermeende dader bekend. Niemand minder dan Sharlah’s oudere broer Telly Ray Nash die ze na die verschrikkelijke dag nooit meer heeft gezien. Dit is de opmaat van een voortdenderende trein aan gebeurtenissen. De klopjacht op Telly, maar daarnaast ook stukje bij beetje onthullingen over het verleden van Sharlah en Telly en de geheimen van Telly’s pleegouders Sandra en Frank Duvall.

Dat Gardner geen groentje is lees je terug op iedere pagina. In een vloeiende en voor een groot publiek gemakkelijk toegankelijke schrijfstijl wordt een goed geconstueerd plot voorgeschoteld. Het verhaal wordt verteld uit meerdere perspectieven. In de zoektocht naar Telly en het hoe en waarom de 2 slachtoffers in het tankstation vielen alsmede die naar zijn pleegouders kom je en passant ook in hapjes te weten wat er zich 8 jaar geleden daadwerkelijk afspeelde in de ouderlijke woning van Sharlah en Telly. Hoewel het plot van A tot Z klopt doet het allemaal wat routineus aan en is het allemaal niet bijster origineel en wat voorspelbaar. Wel is het zo goed gedaan dat er toch een fijn leesbaar boek is ontstaan wat lekker weg leest. De wat te ronde climax, waar alle puzzelstukjes te perfect op zijn plaats vallen doet wat afbreuk aan deze goede thriller. Te veel ze leefde nog lang en gelukkig. Al met al een boek wat zeker bij de fans helemaal voldoet aan de verwachting en die worden dus uitstekend bediend. Ook de nieuwe lezers komen denk ik aan hun trekken omdat het boek voldoende bied wat je van een thriller mag verwachten. Maar of deze ook “ niet kunnen wachten tot het volgende boek “ waag ik te betwijfelen. Lisa Gardner Still going strong!

Eindoordeel: 3,5 sterren

Spanning: 3
Schrijfstijl: 4
Psychologie: 4
Plot: 4
Leesplezier: 4
Originaliteit: 2