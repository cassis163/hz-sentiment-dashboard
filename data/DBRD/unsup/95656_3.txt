Na een gevangenisstraf van tien jaar te hebben uitgezeten, komt Janie Jenkins door een vormfout op vrije voeten. Maar Janie is niet zomaar een jonge vrouw. Tien jaar geleden was ze op het hoogtepunt van haar roem en schreven de bladen maar wat graag over haar status als bloedmooie it-girl in het uitgaansleven van Hollywood. Altijd bijgestaan door haar trouwe advocaat Noah, heeft Janie een concreet doel voor ogen. Ze wil er achter komen of zij werkelijk degene was die haar moeder Marion om het leven heeft gebracht. De doelbewuste avond is namelijk een gat in het geheugen van Janie.

Om achter de waarheid van de moord op haar moeder te komen, heeft Janie een plan ontwikkelt die haar eindelijk uitsluitsel moet gaan bieden. Ze vertrekt, volledig incognito, naar het dorpje Ardeline dat naast het zusterdorp Ardelle ligt. Hier doet ze zich voor als een historicus die speciaal voor de festiviteiten van het dorp een bezoek brengt. Ondertussen maakte ze kennis met de verschillende families die allemaal een betekenis hebben in de geschiedenis van het dorp. En juist in dit dorp begint voor Janie de absolute zoektocht naar het verleden van haar moeder. Want was Marion wel degene die ze zei dat ze was?

De Amerikaanse auteur Elizabeth Little debuteert met ‘Lieve dochter’ in het schrijven van fictie. In haar baan als journaliste verschenen haar artikelen onder andere in de New York Times en de Wallstreet Journal. ‘Lieve dochter’ siert al enige tijd de top 10 met meestverkochte boeken op de Amerikaanse boekenmarkt.

Al vanaf het eerste moment laat Elizabeth Little zien dat ze geen gangbare thriller heeft geschreven. De ongewone hoofdpersoon, zeg maar gerust een omhooggevallen dametje die dankzij haar moeders fortuin er wellustig op los kon leven, heeft vlijmscherpe uitspraken en moet zich staande houden in een wereld waarin iedereen wat van haar lijkt te moeten. Des te vermakelijker is het als zij zich gedwongen incognito naar een piepklein dorpje moet begeven waar ze haar gelijk wil halen wat betreft de moord op haar moeder. Als dit alles nog ook gepaard gaat met het nodige gestuntel van Janie, wordt het nog een behoorlijke klus om haar vermomming aan te houden.

De gebeurtenissen van Janie worden op een grappige manier aan de lezer gepresenteerd, maar het bloed spat niet van iedere pagina af. Dit boek is meer een thriller die zich kenmerkt door aparte plottwisten die de spanning er goed in houden. ‘Lieve Dochter’ laat zich beschrijven als een leuke mix van scherpe humor met een mysterieuze zoektocht. Want Janie houdt behoorlijk wat troeven achter de hand voor de lezer…