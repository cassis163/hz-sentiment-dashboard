In dit boek zie je Nina volwassen worden. Gedurende het verhaal wordt ze zelfverzekerder, weet ze steeds beter wat ze wel en niet wil en leert ze voor zichzelf op te komen. Ook wordt ze een stuk onafhankelijker. Deze groei naar volwassenheid krijg je goed mee omdat Nina in dit boek vaak aan het woord komt. Vooral in het begin van het boek krijg je veel van haar gedachten mee. Een kalender met uitspraken van de Dalai Lama helpt haar om haar gedachten op een rij te krijgen. Later ordent ze haar gedachten door ze met anderen te bespreken.

Ook in dit boek is er seksuele spanning tussen Nina en Q, maar deze heeft een minder grote rol dan in Zin, het eerste deel van deze trilogie. In dit deel wordt er meer naar een emotionele band toegewerkt. Het mysterie rond het verleden van Q wordt nog groter en ik begin nu echt nieuwsgierig te worden naar wat er gebeurd is.

Een grote rol is ook weggelegd voor een aantal perikelen rondom Q productions. Het is niet meteen duidelijk wat er precies aan de hand is, waardoor er nog meer mysterie en spanning aan het verhaal wordt toegevoegd.

We krijgen ook weer een kijkje achter de schermen bij het organiseren van een groot dance-event, ditmaal in het buitenland. Hierbij kwam ik weer veel dingen tegen die ik nog niet wist en die ik erg interessant vond.

Dit deel van de trilogie eindigt net als het eerste deel met een cliffhanger, die zeker uitnodigt tot verder lezen in de serie. Deze cliffhanger maakt ook nog net iets meer nieuwsgierig dan die in deel 1.

Ik vind dit een leuk vervolg op Zin, waarbij weer een andere kant van het verhaal wordt belicht. Dat het karakter van Nina een stuk dieper wordt uitgewerkt, vind ik erg fijn. Nu is het nog wachten op meer informatie over Q en zijn verleden. Dat komt in Ziel, het derde deel van de trilogie, vast goed.