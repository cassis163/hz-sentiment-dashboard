Titel: Mijn kartonnen broer
Auteur: Ronald vanden Broek
Uitgever: Palmslag
Genre: Thriller
Verschijningsdatum: 28 februari 2019
Blz.: 346

Over de auteur:
Ronald van den Broek studeerde gezondheidswetenschappen en rechten en werkt als jurist. Na het debuut Varkensbloed in chocolade verscheen in 2016 Beschermduivel. Nu verrast hij thrillerliefhebbers opnieuw met het ijzingwekkende Mijn kartonnen broer.

Achterflap:
Het rustige leven van de Rotterdamse Mila van Efferen wordt op zijn kop gezet wanneer op een dag een rouwkaart op de deurmat valt. Ze heeft geen idee wie de gestorvene is, maar de poëtische woorden in de tekst brengen haar aan het wankelen. Op zoek naar antwoorden woont ze de begrafenis bij, waarna de zaak een onverwachte wending neemt. De overledene heeft een briefje met opdrachten voor haar achtergelaten. Als bij het afwerken van de lijst een mysterie zich ontrafelt en de waarheid stukje bij beetje aan het licht komt, vliegt de nachtmerrie waarin ze is beland volledig uit de bocht.

Mijn mening:
Na het lezen van Beschermduivel was ik reuze benieuwd naar het volgende boek van Ronald van den Broek. Waar Beschermduivel zich in Nederland afspeelde zou ik Mijn kartonnen broer het kenmerk wereldwijd willen geven. Ik moet toegeven dat de cover van Mijn kartonnen broer mij niet zou prikkelen als ik hem zou zien liggen in de boekhandel, de schrijver daarentegen juist wel.
Mila is fysiotherapeut en runt samen met haar vriendin een goedlopende praktijk. Ze heeft een relatie met Nathan, maar door een traumatische gebeurtenis waarbij ze een aantal dierbaren is verloren is de relatie niet zoals hij hoort te zijn. Dit baart haar zorgen voor de toekomst, want haar leven lijkt nu stil te staan.
Als Mila vanuit het niets een rouwkaart ontvangt lijkt haar wereld verder in te storten, maar wordt ze vooral overvallen door onbeantwoorde vragen.
Samen met journalist Jason gaat ze op zoek naar antwoorden die haar kris kras over de wereld sturen. Het verhaal blijkt veel omvangrijker dan je in eerste instantie verwacht. Ronald van den Broek heeft een eng realistisch thema wat in de media aandacht is geweest weten te kneden tot een spannend verhaal met een onverwacht, aangrijpend einde.
Vooral na het dichtslaan van het boek bekruipt mij de lugubere gedachte dat dit boek deels berust op waargebeurde feiten.
Ronald laat je voelen dat angst een slechte raadgever is en dat je altijd je gevoel moet volgen op jacht naar de waarheid.
Mila is een vrouw die niet voor één gat te vangen is, ondanks haar verleden doet ze haar stinkende best om mensen toe te laten tot haar hart maar of ze daarbij de goede keuzes maakt blijft spannend tot het einde. Ze is een sterke vrouw met een flinke ballast.

‘Het is jammer dat je jouw oordeel al klaar hebt zonder dat je me ook maar iets hebt gevraagd’.

De schrijfstijl van Ronald van den Broek leest prettig, je zit je direct in het verhaal gevangen en wilt weten wat zich hier nou daadwerkelijk heeft afgespeeld.
Waar ik op een moment even dacht dat het puur een zoektocht was en even de aandacht verslapte nam het verhaal opeens een drastische wending met een compleet andere insteek.
Deze ommekeer had van mij wel iets eerder plaats mogen vinden. Zodra ik in dit laatste deel van het verhaal belandde viel ik van de ene verbazing in de andere, walgelijke toestanden en meer wil ik er niet over kwijt, dat zou ik te veel spoilers weggeven, als je nieuwsgierig bent geworden kan ik je alleen maar aanraden het boek zelf te lezen.

Psychologie: 4
Schrijfstijl: 4
Originaliteit; 4
Plot: 3
Spanning: 4
Leesplezier: 4

Mijn kartonnen broer krijgt van mij afgerond 4 sterren.
Bianca