Als Tess met haar vrienden voor school aan het filmen is, wordt er op hetzelfde moment in dezelfde buurt een overval gepleegd. Een juwelierszaak wordt overvallen waarbij de eigenaar ernstig gewond raakt. Als Tess later haar opnames bekijkt, ziet ze iets interessants op het filmpje en ze besluit dit aan de politie te laten zien. Deze beslissing zorgt voor een drastische verandering in haar leven.

“Snikkend duwt ze haar gezicht in haar kussen. Ze weet niet meer hoe het verder moet, ze wil niks meer. ze wilde dat ze niet meer bestond…”

'Verdacht' laat zich vertellen vanuit een wisselend perspectief. Tess, Victor, Rachel en Brahim zijn een hecht vriendenclubje. Tess en Victor hebben verkering met elkaar, Rachel is de beste vriendin van Tess en Brahim is de beste vriend van Victor. Tess haar vader is werkloos en er zijn thuis financiële problemen. Victor zijn ouders zijn vermogend en zoals zijn ouders zeggen komt Tess uit een ander milieu. Met andere woorden, als je geen geld hebt hoor je er, volgens Victor zijn ouders, niet bij en is Tess geen geschikte partij. Hier komen we al een van de thema’s die dit boek behelst, tegen.

Plots lijkt het erop dat de vader van Tess iets gedaan heeft dat niet helemaal in de haak is. Maar ook Brahim vertoont vreemd gedrag waar zijn vrienden het fijne van denken. Hiermee gaan er heel wat balletjes rollen en vele misverstanden volgen elkaar op. Misverstanden die zorgen voor verkeerde interpretaties en wantrouwen in de vriendengroep. Vooral Tess krijgt het zwaar te verduren in Verdacht en haar leven staat volledig op zijn kop.

Carry Slee is een kei in het verweven van diverse thema’s in een verhaal, zo ook weer in Verdacht. Tess krijgt te maken met vooroordelen, waardoor ze gepest en buitengesloten wordt. Er komt verdeeldheid in de groep en wantrouwen naar elkaar. Vertrouwen krijgt Tess op een gegeven moment uit een volledig onverwachte hoek. 'Verdacht 'laat aangrijpende voorbeelden zien van wat er uit voort kan komen door een vooroordeel te hebben en dit oordeel te volgen in plaats van je gezonde verstand. Vooroordelen en kortzichtigheid zien we als een rode draad door het verhaal heen lopen. We zien wat het met een kind kan doen als een van de ouders iets doet wat niet hoort, iets waar het kind niets aan kan doen, maar die er wel op aangekeken wordt.

De auteur heeft met 'Verdacht' weer een spannend en boeiend jeugdboek geschreven waar belangrijke lessen uit te halen zijn, niet alleen voor de jeugd. Een boek dat tot nadenken zet en je misschien zelfs wel eens kritisch naar jezelf laat kijken.