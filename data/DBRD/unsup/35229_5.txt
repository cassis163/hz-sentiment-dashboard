Niets is wat het lijkt. De eerste zin die bij mij opkwam na het lezen van dit nieuwe boek van Karin Slaughter.

Na het lezen van haar eerdere boeken, keek ik vol verwachting uit naar dit nieuwe boek. Zij staat bij fans bekend om haar fantastische en fanatieke schrijfwijze die je meeneemt in een verhaal, dat wanneer je het uit hebt, je de grond onder je voeten voelt natrillen en het bonzen van je hart je bewust maakt van het feit dat je een bloedstollend en zenuwslopend verhaal hebt gelezen wat je niet meer weg hebt kunnen leggen.

En dit is wederom wat Slaughter doet in haar nieuwe boek.

Je wordt meegenomen in het leven van Andrea, die haar eigenlijk nogal spanningsloze en saaie leven een wending ziet nemen die ze zich onmogelijk had kunnen bedenken. Niets is meer zeker. Is alles wat ze haar hele leven gekend heeft de waarheid? Of bestaat alles uit leugens en bedrog? Is haar moeder de vrouw die ze altijd heeft gekend of is er zoveel voor haar verborgen gehouden dat ze in wezen eigenlijk een heel ander persoon is? Misschien is zij zelf wel niet meer wie zij denkt te zijn.

Karin Slaughter neemt je met haar indrukkende schrijfstijl mee in een wereld die zo anders is dan je je had kunnen voorstellen. Wanneer je denkt dat je het ontbrekende puzzelstukje op de juiste plaats hebt, gebeurt er iets waardoor je alles in je hoofd moet veranderen om plaats te maken voor de andere kant van het verhaal.
Haar schrijfstijl maakt dat je jezelf als het ware bevindt in de hoofden van de hoofdpersonen. Het is alsof je er zelf bij bent en de gevoelens en gedachten ervaart en hoort die zij hebben.

Het verhaal wisselt af tussen het heden en verleden en samen brengt het dit verhaal tot een climax die niemand aan zag komen.


Conclusie
Zonder een ellenlange conclusie te willen schrijven zijn de volgende woorden zeker van toepassing op dit nieuwe boek van Karin Slaughter; Spannend, meeslepend, bloedstollend, adembenemend.
Voor mij persoonlijk is dit het briljantste op zichzelf staande boek wat Karin Slaughter ooit heeft geschreven! Het is een meesterwerk van het allerhoogste niveau en mag voor de echte fan absoluut niet ontbreken! Dit boek maakt het wachten op het vervolg van verhalen rondom Will Trent etc. het zeker waard! En voor eenieder die nog nooit of heel weinig boeken van Karin heeft gelezen, ook voor hen is dit geweldige boek een aanrader!