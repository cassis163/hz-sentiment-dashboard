Wat een mooie cover, vind je niet?! Doet meteen vermoeden dat het een duister verhaal is… En dat is het!

Het is het verhaal van Mahony (26), als baby werd hij gedropt bij de nonnen en al die jaren wist hij niet wie zijn moeder was en waar hij vandaan kwam, maar nu heeft hij een mysterieus briefje gekregen over zijn afkomst. Hij gaat terug naar zijn geboortedorp Mulderrig en gaat daar graven in het verleden om erachter te komen wat er met zijn moeder gebeurd is. Leeft ze nog? De dorpelingen vertellen allemaal een ander verhaal. Niemand lijkt de waarheid te spreken en ze zijn Mahony liever kwijt dan rijk. Gelukkig heeft hij hulp van de excentrieke oudere dame Mrs. Cauley, zij helpt hem bij zijn onderzoek. Kunnen ook de doden die Mahony ziet hem van hulp zijn?

Dit zeer beschrijvende, poëtische verhaal is geen standaard thriller. Er wordt gespeeld met klassieke spanning, maar ook met bovennatuurlijke spanning. Het heeft iets magisch zoals de auteur de geesten én de levende natuur beschrijft. Het verhaal heeft ook wat vaags, bizars en warrigs, en dat had er zomaar voor kunnen zorgen dat ik het niks had gevonden, maar: het is zo boeiend geschreven en het leest zo heerlijk soepel! Ik was echt compleet betoverd!

De laatste riten is een beklemmende – wat de cover perfect weergeeft – thriller en een heel bijzonder, haast sprookjesachtig verhaal, wat me van begin tot einde in zijn greep hield!