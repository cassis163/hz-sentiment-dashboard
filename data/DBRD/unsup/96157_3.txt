Ik kende Ursula Poznanski van haar YA boeken Erebos en Layers. Beide boeken die een raadsel verweven in het verhaal en beide boeken waren ontzettend leuk om te lezen. Tijd dus om eens een volwassen thriller van haar te proberen.

Ook hier is Poznanski wederom een kéí om een bijzonder element in een verhaal te verweven. Dit keer is dat geocoaching, een zoekspel waarbij je door middel van coördinaten bij de "schat" aankomt. Leuk detail is dat Poznanski in haar nawoord vertelt dat ze hier zelf ook actief aan mee doet en dat er op de aangegeven coördinaten ook daadwerkelijk dingen te vinden zijn IRL.
In Vijf wordt er aan de rand van een berg een lijk van een vrouw gevonden die letters en cijfers op haar voetzolen getatoeëerd heeft staan. Dit is het begin van de zoektocht voor detectives Beatrice Kaspary en Florin Wenninger...

Het verhaal komt wat traag op gang, maar houdt je toch bezig doordat er om de zoveel tijd wel een lijk of een deel ervan wordt gevonden. De spanning wordt erin gehouden door de zoektocht en geocoaching, maar tegelijkertijd was het middenstuk ook wel wat moeilijk doorheen te komen.

Wat ik héél fijn vond, is om weer eens een detective te lezen waarin het team centraal staat, in plaats van dat er één hoofdpersoon constant alles doet, vindt en ondervind. Dit is meteen een stuk geloofwaardiger en hierdoor groeit de sympathie. Tegelijk worstelen de hoofdpersonen met persoonlijke kwesties. Aan de ene kant geeft dit diepgang, aan de andere kant leidt het af van het verhaal en haalt het de spanning weg.

Het eind kwam voor mij al een verrassing, had dit niet aan zien komen. Hele bijzondere kijk op het boek en het zit echt wel heel erg goed in elkaar. Er miste voor mij wel iets in het boek, kan er alleen mijn vinger niet op leggen wát dat nou precies moet zijn.

Ik vond het zeker een leuk boek met een leuk en verfrissend element erin. Maar het was helaas geen hoogstandje. Ben wel benieuwd naar het volgende deel.