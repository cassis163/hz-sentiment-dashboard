In de ongerepte sneeuw wordt het levenloze lichaam van een man aangetroffen. Het slachtoffer deed onderzoek naar extremistische politieke groeperingen. Uit zijn aantekeningen valt op te maken dat er nog iemand in gevaar is. Rechercheur Leo Junker wordt op de zaak gezet en raakt al snel verstrikt in een duister politiek steekspel tussen radicaal-links en -rechts. Naast dit ingewikkelde mysterie, kampt Junker met de gevolgen van een traumatische ervaring, heeft hij een pillenverslaving en relatieproblemen.

Is Junker in staat zijn privéproblemen het hoofd te bieden en de hem toegewezen misdaad op te lossen? Ofwel vindt hij zijn weg in het politieke web waar hij in terecht is gekomen? Je leest het in ‘Besmeurde sneeuw’.

“Tussen de hoge flatgebouwen namen emoties en gevoelens grote proporties aan, maar je kon er geen kant mee op, dus hield je ze voor jezelf. Je hield ze voor je als je door de gangen van de school liep, vermeed degenen voor wie je bang was en zocht aansluiting bij degenen van wie je hoopte dat ze net zo waren als jij.”

‘Besmeurde sneeuw’ is een bijzonder kundig geschreven thriller die verhaalt over een boeiend en actueel thema. Extremistische groeperingen, maatschappijkritisch geluiden, moord en intriges, dat zijn de keiharde onderdelen van ‘Besmeurde sneeuw’. Dit boek gaat echter evenzeer over vriendschappen en het omgaan met trauma’s. Kortom, enerzijds hard en vol actie, anderzijds kent dit boek ook zeker een ‘zachte’ en emotionele kant.

“Sam. Er is iets bijzonders met haar, iets ondefinieerbaars en groots, alsof de moleculen in de lucht veranderen als ze het restaurant binnenkomt. Ze houdt haar ene hand, de hand die tegenwoordig slechts vier vingers telt, in haar jaszak en de andere beweegt op de maat van haar voetstappen.”

De schrijfstijl van Carlsson is magnifiek; wellicht wat duister in diverse facetten, maar uiterst kundig en goed gedoseerd. Zijn personages karakteriseert de auteur beeldend. Vooral Junker ‘ken’ je haast persoonlijk op enig moment. Je voelt zijn pijn en verwarring.
De dialogen zijn bovendien levendig en geloofwaardig en dat creëert een boeiende combinatie met de ‘zwarte kant’ van het verhaal.

“De hele nacht ligt Jonathan wakker in zijn bed en dan komt de gedachte voor het eerst in hem op. Wat Iris hem verteld hield hem veel te veel bezig om alles rustig te kunnen overdenken. Nadat hij het Christian had verteld werd hij bedankt voor de informatie en kreeg hij het dringende advies om zich gedeisd te houden.”

Het boek is overigens ook zeer kundig vertaald door Rory Kraakman, dat mag ook wel eens gezegd worden.

Kortom, een zeer geloofwaardig, actueel en goed geschreven thriller met maatschappelijke beschouwingen zonder dat die ergens tot een werkelijk oordeel komen. De auteur laat die rol aan zijn lezers…

Over de auteur
Christoffer Carlsson (Zweden, 1986) is criminoloog in Stockholm. In 2014 verscheen bij De Geus ‘De toren van de dode zielen’. Hij won met dit boek de prijs voor beste Zweedse thriller van het jaar en het werd genomineerd voor beste Scandinavische thriller. ‘Besmeurde sneeuw’ is het tweede –opzichzelfstaande- deel uit de reeks boeken over Leo Junker die ook verfilmd wordt.

Uitvoering
Uitgever De Geus
Paperback, 384 pagina’s
EAN 9789044536232

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing en boekrecensent.
http://ht-c-communicatie.nl/