Als Grace Jack ontmoet valt ze als een blok voor hem. Hij is haar prins op het witte paard en in alle opzichten de perfecte man: knap, rijk en attent. En misschien nog wel het meest belangrijkste: hij accepteert haar zusje Millie, die het syndroom van Down heeft, volledig. Grace zorgt voor haar als een moeder, dus is de acceptatie van Millie een onvoorwaardelijke eis. Daarbij is Jack ook nog eens sociaal bewogen, want hij werkt als advocaat en zijn specialisme is de verdediging van mishandelde vrouwen. Een lot uit de loterij en beter kan Grace het niet treffen. Ze vormen samen het perfecte koppel, maar is alles wel zoals het lijkt?

De twee verhaallijnen spelen afwisselend in het heden en het verleden en komen bij de plot uiteindelijk bij elkaar. Langzaam maar zeker wordt duidelijk dat er een keerzijde aan de perfecte Jack zit. Hij manipuleert alles en iedereen en isoleert Grace van haar vrienden en familie. Ze verandert van een sterke, onafhankelijke vrouw in een willoos slachtoffer van een man met een geheime, dubbele agenda. En wat heeft hij toch voor Millie in petto? Lukt het Grace om te ontsnappen uit haar persoonlijke hel, of zegeviert Jack? En waarom heeft Millie toch zo’n hekel aan ‘Zjorz Koeni’?

Het boek leest lekker makkelijk weg, geen ingewikkeld taalgebruik en het verhaal zit goed in elkaar. Misschien een beetje voorspelbaar maar dat maakte het leesplezier er zeker niet minder om. De spanning is voornamelijk psychologisch en niet bloedstollend. Wat het eigenlijk angstaanjagend maakt is het feit dat types als Jack zomaar echt kunnen bestaan. Charmant en attent naar buiten toe, maar ondertussen uiterst manipulatief en zijn werkelijke aard verborgen houdend voor de buitenwereld. Met dit in je achterhoofd kan je niet anders dan meeleven met Grace en hopen dat Jack een koekje van eigen deeg krijgt. Een aanrader voor wie van psychologische thrillers houdt. De diehard thriller fan zal het waarschijnlijk iets minder waarderen.