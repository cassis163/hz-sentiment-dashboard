Waar verzet jij je tegen? is het vierde boek in een serie waarin ruim 100 kunstenaars wetenschappers, ondernemers en andere denkers antwoord geven op een vraag die elk jaar gesteld wordt door iemand met een brede en originele kijk op de wereld. De vraag (zie titel van het boek) kwam deze keer van fotograaf, ontwerper en filmmaker Anton Corbijn.

Zo’n opzet – een vraag laten beantwoorden door een heterogene verzameling mensen – geeft eenzelfde heterogene verzameling antwoorden, zeker met een vraag als deze, die op uiteenlopende manieren geïnterpreteerd kan worden: iedereen heeft er wel een beeld bij maar zo’n beeld is bijzonder persoonlijk.

Daarmee is dit een boeiend boek geworden, waarin je als lezer onderwerpen tegenkomt waar je niet zo snel mee te maken krijgt als ze buiten je aandachtsbubble vallen en die desondanks vaak interessant blijken om over te lezen. Ook het verzet zelf is vaak origineel – dat kan uiteenlopen van het verzet tegen vooroordelen, drogredenen, ‘wetenschap is ook maar een mening’ en wat we tegenwoordig alternatieve feiten noemen, tot het (vergeefse) verzet tegen een hond voor de kinderen, en het (succesvolle) verzet tegen te weinig bier drinken, een interessante mening hebben en verstandige dingen zeggen. En dat een antwoord op de vraag soms kennelijk gebruikt wordt om oud zeer betaald te zetten – so what – ik vond het amusant om te lezen.

De antwoorden zijn ingedeeld in 18 categorieën, waaronder Emotie, Politiek, Vrijheid, Muziek en Zelfgenoegzaamheid. De antwoorden zelf zijn kort, variërend tussen een halve en drie pagina’s. Ook dat maakt het tot een heerlijk boek om te lezen tijdens intermezzo’s, zoals een toiletzitting. :-)