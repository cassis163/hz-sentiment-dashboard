Deze thriller van Esther Verhoef draait om drie vrouwen en speelt zich af in Rotterdam. Didi heeft samen met haar man Oscar een dochter gekregen en is door bekkeninstabiliteit aan haar bed gebonden. Tijdens haar kraamtijd krijgt Didi hulp van kraamverzorgster Hennequin. De geboorte van hun dochter Indy en de immobiliteit van Didi zorgen voor spanningen in de relatie van Didi en Oscar. Al snel blijkt voor de lezer dat Hennequin een plan heeft met het gezin van Oscar en Didi en dat zij ze uit elkaar probeert te drijven, maar het blijft onduidelijk wat het uiteindelijke plan is en waarom zij juist hen te grazen wil nemen.

Als derde vrouw komt Miriam aan bod, zij werkt bij de politie in Rotterdam en heeft twijfels bij de dood van haar broer Bart die getrouwd was met Hennequin. Sinds de dood van Bart is er geen contact meer tussen Miriam en Hennequin, maar opeens verschijnt Hennequin in Rotterdam. Dit maakt Miriam nieuwsgierig, want zij heeft Hennequin nooit vertrouwd en ze gaat op onderzoek uit naar het verleden van Hennequin. Dit blijkt een fascinerende zoektocht en er komen allerlei zaken aan het licht, zo blijkt onder andere dat ze geen Hennequin Smith heet, maar Catharina Kramer.

Het boek van Esther Verhoef is fijn geschreven, de drie hoofdpersonen worden goed neergezet en je weet wat ze denken. Je komt steeds iets meer te weten over de plannen die Hennequin heeft met Didi en Oscar, en je blijft je afvragen waarom ze het op hen gemunt heeft. Daarnaast komt Miriam steeds verder met haar zoektocht naar het verleden van Hennequin. Omdat je steeds kleine beetjes informatie krijgt wil je blijven lezen. Dit maakt het spannend en een heerlijk boek om te lezen.

In de laatste hoofdstukken komt de ontknoping en de achtergrond van Hennequins plannen naar boven. Een onverwacht einde, want uit niets had je de gebeurtenis uit het verleden kunnen afleiden. Bijzonder ook dat Didi en Nelly Hennequin nooit herkent hebben. Dat een gebeurtenis uit het verleden kan leiden tot vreselijke daden in latere tijden is een bekend onderdeel in veel thrillers. Maar dat doet niets af aan het boek, een sterk verhaal, een kraamhulp wordt toch gezien als een betrouwbaar persoon. Een heerlijk spannende thriller die je gelezen moet hebben!