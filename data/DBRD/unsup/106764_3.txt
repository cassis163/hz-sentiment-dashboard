Lotte Jonckers en Margot Devos waren vriendinnen op de lagere school. Door een verhuizing zijn ze elkaar uit het oog verloren.

Alle twee hebben ze een droom.
Lotte wil tv-actrice worden en meespelen in een soap. Margot ziet zichzelf over een aantal jaren als stand-upcomedian.

Als de meisjes zestien jaar zijn melden ze zich aan, zonder dit van elkaar te weten, voor een cursus Drama. Een mooi opstapje om hun droom te laten uitkomen denken ze. Na jaren komen ze elkaar weer tegen en worden hartsvriendinnen.

Op de fel roze cover met gele letters zien we foto’s van de meisjes, die uitstralen dat ze hartsvriendinnen zijn.

De auteur neemt de lezer mee in het dagelijkse leven van de meisjes, dat niet altijd rozengeur en maneschijn is. Het verhaal komt traag opgang.

Niels, een twintigjarige medecursist, brengt het hoofd van Lotte en Margot op hol. Hij ziet er goed uit; wil regisseur worden en houdt van klassieke toneelstukken. Margot krijgt veel aandacht van klasgenoot Ludovic, die smoorverliefd op haar is. Heeft zij ook gevoelens voor hem?

Lukt het de meisjes vriendinnen te blijven als Niels met een van hen een relatie krijgt?

De ouders van een van de meisjes zijn uit elkaar sinds haar vader tijdens een cursus Italiaans verliefd werd op Laurien.

'Italiaanse les volgen is blijkbaar synoniem geworden van op jacht gaan naar een hete spetter.'

Via Laurien, die bij de VRT werkt, krijgt het meisje de kans om mee te doen aan een auditie voor een rol in de Vlaamse soap Thuis.

Gaat het haar lukken om deze rol te bemachtigen?

Een van de meisjes raakt ernstig gewond door een laffe en niet te begrijpen aanslag. Haar gezicht raakt blijvend misvormd.

Wie heeft dit gedaan en waarom?

Het meisje ziet haar toekomst in de schijnwerpers in rook opgaan. Voor haar hoeft het leven niet meer. Ze wil een eind maken aan haar leven.

Kan haar hartsvriendin haar tegenhouden?

'Er was niets meer dat haar nog tegenhield. Voor haar stopte het leven hier en nu.'

Het is duidelijk merkbaar dat dit een Vlaams boek is door het woordgebruik; ostentatief, door verhuis, en de vele verwijzingen naar Vlaanderen. De serie 'Thuis' is waarschijnlijk niet bekend bij Nederlandse lezers.

Opvallend is dat de tekst niet is uitgelijnd. Taalkundig is het verhaal voor verbetering vatbaar qua zinsopbouw en onnodige toevoegingen. Waar een plastisch chirurg wordt bedoeld gebruikt de auteur het woord dermatoloog en schoonheidsspecialist.
De flaptekst had iets spannender mogen zijn; voor mijn gevoel verraadt deze nu teveel.

Afwisselend vertellen Lotte en Margot hun verhaal met veel emoties waarbij de karakters steeds duidelijker worden. Hun gedachtegang, gevoels-en beleefwereld zijn gelijk aan dat van een puber. Het verhaal heeft veel levendige dialogen, alhoewel er midden in een dialoog een zin voorkomt als: ‘Ik kan het niet uitleggen, zei ze ‘.

De auteur weet zich goed te verplaatsen in de leefwereld van pubers en heeft actuele onderwerpen verpakt in een verhaal, dat niet echt diepgaand is, maar lezers tussen de dertien en vijftien jaar wel zal aanspreken, omdat het herkenbaar is.

Het laatste deel van het boek is heftig voor de doelgroep.