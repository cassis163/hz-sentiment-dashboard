Met dit boek zet Philip Kerr onverdroten zijn succes-epos voort over de dwarse Bernie Gunther. Deze keer speelt het verhaal zich in twee tijdperken af. In het eerste, 1934, is Bernie nog hoteldetective van het Adlon, en helpt hij een Amerikaanse journaliste Noreen, op wie hij natuurlijk verliefd wordt, met een onderzoek rondom de aanloop van Berlijn als gastheer voor de Olympische Spelen in 1936. Bernie ontdekt dat niet alleen de Duitsers alles uit de kast halen om een Amerikaanse boycot te voorkomen (Avery Brundage, de latere IOC-topman wordt hierin niet gespaard), maar ook dat een nota bene joodse zakenman, Max Reles, hieruit een slaatje probeert te slaan.
Het tweede deel van het verhaal speelt zich af in 1954, in het Cuba van Batista, net voor Fidel Castro aan de macht komt. Hier komt Bernie niet alleen dezelfde Noreen weer tegen (die logeert in de Finca Vigia van Ernest Hemingway -die zelf helaas overigens niet in het verhaal voorkomt), maar ook Reles.
Philip Kerr is weer heerlijk op dreef in dit verhaal, waarin hij naar eigen zeggen, de witte vlekken van de geschiedenis invult. De zwakke plekken van het verhaal (de matige geloofwaardigheid en de soms wel erg breedvoerige dialogen in het boek) doen eigenlijk nergens afbreuk aan het leesplezier. Alweer een geweldige Gunther!