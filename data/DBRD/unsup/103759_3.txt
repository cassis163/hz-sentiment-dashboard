Dit tomatenrode kookboek heeft een duidelijk boodschap op de kaft staan: de tomaat de hoofdrol geven in 75 recepten. Voor de recepten wordt gebruik gemaakt van verschillende variëteiten van de vrucht die vaak als groente wordt gebruikt. De recepten komen uit verschillende windstreken van de wereld, onder andere de Griekse, Afrikaanse, Italiaanse en Franse keuken komen aan bod. Ook een introductie van een aantal kwekers die het ruime assortiment tomaten bereikbaar probeert te houden voor ons, ontbreekt niet. Het boek heeft een overzichtelijke indeling met leuke foto’s - echter het lijstje 'opmerkingen', die van belang zijn voor het bereiden van de recepten, is verscholen op de eerste pagina van het boek bij de colofon. Ook wordt er nergens in het boek verwezen naar deze informatie.  

Na een korte inleiding over de herkomst van de tomaat komen de verschillende hoofdstukken aan bod. Ook wordt tussen de verschillende hoofdstukken door informatie gegeven over het kweken van tomaten, of het combineren van tomaat met andere groenten en smaken. Tomaat wordt gebruikt bij recepten voor broden en andere bakwaren, soepen en sauzen en kleine hapjes. Ook de hoofdstukken gevogelte, vlees en vis en groentegerechten bieden keuze voor een lunch of een maaltijd van de barbecue op een warme zomeravond. Voor veel gerechten is het gebruik van een oven onontbeerlijk. Bij ieder gerecht staat vermeld voor hoeveel personen het bedoeld is en voor welk maaltijd of moment van de dag. Hier en daar worden suggesties gedaan om te variëren met ingrediënten. Ook worden ideeën gegeven voor bijgerechten die geserveerd kunnen worden om er een complete maaltijd van te maken.  

Bruschetta met kerstomaten
Voor ca. 12 stuks  

1 baguette
2 tl olijfolie
12 rode en gele kerstomaten, in vieren
1 tl balsamicoazijn
een snufje zout
1 teen knoflook, gepeld
4-6 verse basilicumblaadjes, plus extra als garnering
versgemalen zwarte peper  

Verwarm de oven voor op 200 Celsius  

Snijd de baguette in sneetjes van 1 cm dik. Leg ze op een bakplaat en bestrijk ze met 1 theelepel van de olie. Bak ze 20 minuten in de voorverwarmde oven, tot ze lichtbruin en knapperig zijn. Haal ze uit de oven en laat ze afkoelen.  

Meng intussen de stukjes kerstomaat met de overgebleven olie, de balsamicoazijn, het zout en de hele teen knoflook. Scheur de basilicumblaadjes en meng die erdoor. Laat het mengsel staan tot de sneetjes stokbrood zijn afgekoeld, want dan kunnen de smaken goed trekken.  

Haal de knoflook uit het tomatenmengsel en schep dan op elk sneetje brood een beetje van de tomaten. Garneer met basilicum en bestrooi alles met wat peper. Serveer meteen.  

Anders dan de titel van het boek wellicht doet denken heeft tomaat bij de meeste recepten een bijrol en niet de hoofdrol zoals in het recept hierboven. Desalniettemin lijkt de tomaat wel bij ieder gerecht een zeer smaakvolle toevoeging. Al met al maakt dit boek duidelijk dat de tomaat een veelzijdig en mooie groente is die het hele jaar door in de keuken gebruikt kan worden. Ingrediënten zijn veelal makkelijk verkrijgbaar bij de gemiddelde supermarkt, echter voor de soms bijzondere tomaatsoorten is een groenteboer wellicht beter gesorteerd.

Het boek is een prettig, handzaam handboek met leuke foto’s bij de gerechten. De recepten zijn geen van alle helemaal nieuw en het boek is dan wellicht niet geschikt voor diegenen die al een uitgebreide collectie kookboeken hebben. Ben je echter al kokend op zoek naar de verschillende tomatenfestivals of het tomatenerfgoed dan is dit boek een leuk en smakelijk begin. Het is zeker een leuke kadotip voor de echte tomatenliefhebber.