OVER DE COVER:

Op een witte ondergrond een opvallend mysterieus groen getekend oog, daarboven in grote paarse letters 6 x Vals. Dit leg ik uit als: dit oog ziet alles.
Een cover die aantrekt en nieuwsgierig maakt. Subliem!

OVER DE INHOUD:

Deze verhalenbundel is de opvolger van 6 x Schuld, waarin wordt beschreven hoe een slachtoffer dader kan worden.

De verhalenbundel bevat naast vijf korte verhalen een novelle, die “vals” als thema hebben.

Een kernachtige samenvatting van de verhalen:

.Drie mensen die onder één dak leven.
.Een vrouwelijke stalker die op wraak uit is.
.Een keurige zakenman die te maken krijgt met een louche investeerder.
.Een treiteraar die één keer te ver gaat.
.Een vrouw die haar winkel en woonboot dreigt te verliezen aan een oplichter.
.Tot slot de novelle Hartendief. Een man ruilt seks in voor geld

Hoe vals kan een mens zijn of worden? Gedwongen door omstandigheden een ander persoon worden, die men eigenlijk niet is en wil zijn? Wat of wie brengt ze hiertoe? Welke impact heeft geld en bezittingen op de mens? Welke invloed kan het karakter van iemand hebben op iemand anders? Wat gaat er in hun hoofd om? Bestaan toeval en rechtvaardigheid?

MIJN MENING:

De auteur weet zich te verplaatsen in de gevoels- en belevingswereld van de personages en verwoordt dit ook goed. Situaties en omstandigheden worden prima beschreven.

De verhalen zijn realistisch. De gedachtegang van de verschillende personages is logisch en hun handelen begrijpelijk. Karakters in de korte verhalen worden nagenoeg niet uitgediept. In de novelle gebeurt dit wel waardoor ik een goed beeld krijg van de hoofdpersoon.

Het verhaal over de treiteraar springt eruit door het sublieme einde.
De novelle was minder boeiend. Het was veel van hetzelfde en daardoor verslapte de aandacht.
Niet alle verhalen zijn even sterk en soms voorspelbaar.

Dit doet echter niks af aan de verhalen, omdat het psychologische gedeelte het belangrijkste is. Namelijk hoe omstandigheden en situaties waar men ongewild in terechtkomt invloed kunnen hebben op het denken, handelen en gevoelsleven.

Deze verhalenbundel gaat over gewone mensen in het dagelijkse leven en is met de nodige galgenhumor geschreven. De schrijfstijl is vlot en eenvoudig én duidelijk verbeterd ten opzichte van 6 x Schuld.

Heerlijk om tussendoor twee of drie verhalen te lezen om de zinnen te verzetten.