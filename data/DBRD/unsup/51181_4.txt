“De Klauw” is het eerste deel van de nieuwste triologie “Magycker” van de Nederlandse fantasyschrijver Adrian Stone.
Het verhaal speelt zich af in een wereld waarin het eilandenrijk Aimerey van de Magyckers een monopolie positie heeft over de overige eilanden. Met deze macht domineren ze de wereld ook politiek gezien. Het fundament van deze macht zit in de exclusieve productie en het gebruik van magische spreuken.
Wanneer een jongen die zich buiten de invloedsfeer van Aimerey bevindt, in staat blijkt tot magie voelen de Magyckers zich aangetast in hun absolute macht. Ze beginnen daarom een klopjacht op de jongen om hun machtsmonopolie te herstellen.

In “de Klauw” wordt een geheel authentieke wereld gecreëerd. Als lezer heb ik in het boek een beschrijving gemist hoe deze wereld er uit ziet. Gelukkig vult het kaartje aan het begin van het boek deze leemte enigszins op doordat je kunt bepalen waar het verhaal zich afspeelt.
Het verhaal werpt je vanaf het begin meteen midden in de actie: de vlucht vanuit Oftenooi. Ik vond het begin van het boek wat lastig om in te komen en niet echt spannend. Als het verhaal vordert neemt ook de spanning van het boek gelukkig toe. De hoofdpersonen voelen zich niet angstig en bedreigd en in gevaar en daarom komt dit bij mij als lezer niet echt spannend over. Het begin van het verhaal zou spannender zijn geweest als de vlucht niet zo gladjes en vlekkeloos zijn verlopen.
De personages in het boek zijn in een soort yin-yang stijl uitgewerkt. Niemand is helemaal goed of helemaal slecht maar er ergens tussenin. In het licht van de levenservaringen van de karakters zijn de beweegredenen van hen logisch en begrijpelijk. Dit is erg knap gedaan.
Er zit veel maatschappijkritiek in het boek. Zo kun je bijvoorbeeld de schokkende wijze waarop met de draken wordt omgegaan door de Magyckers zien als een aanklacht tegen de wijze waarop wij met dieren omgaan. Dit voegt een verrassende, intense maar ook confronterende dimensie aan het boek toe. Het levert een fantasy boek op dat naast amusement ook stof tot nadenken geeft.