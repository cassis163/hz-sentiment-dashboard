Dit is het eerste boek dat ik gelezen heb van Indridason en hoewel ik het een prima boek vond ben ik beslist niet lyrisch.

Sigurður Óli is een politieagent waarbij het verlenen van een vriendendienst onbedoeld verstrekkende gevolgen heeft. Zijn handelen getuigt over het algemeen van weinig psychologisch inzicht ten opzichte van de mensen om hem heen, zowel beroepsmatig als privé. In zijn werk komt dit gebrek aan empatisch vermogen hem goed van pas omdat dit hem in staat stelt afstand te nemen. Tegelijkertijd werkt het ook tegen hem in zijn persoonlijke relaties, wat hem tot een nogal eenzaam figuur maakt die voornamelijk op zijn ratio vertrouwt.

Wellicht waren mijn verwachtingen te hooggespannen na het lezen van vele lovende recensies. Persoonlijk vind ik het fijn als een boek gaandeweg het lezen onder mijn huid begint te kruipen en ik een binding ga voelen met de hoofdrolspelers. Dit was bij dit boek niet het geval, op het personage Andrés na. De bijna zijlingse, enigszins afstandelijke beschrijving van diens leven en de gevolgen van zijn jeugd op zijn huidige volwassenheid worden heel mooi in woorden gevat.

Al met al een thriller die ik niet meer dan 3 sterren waard vind.