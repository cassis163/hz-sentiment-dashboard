De juiste man is het tweede boek van Max van Olden.
Voor zijn debuut – Lieve edelachtbare - werd hij genomineerd voor de Schaduwprijs.
Een hele eer voor een debutant natuurlijk.
Dat schept echter wel verwachtingen voor een nieuw boek.
De auteur is advocaat en weet vanuit zijn beroep veel over de ins en outs van de advocatuur.

In de juiste man maakt de lezer kennis met Oscar Seefelt, een advocaat gespecialiseerd in arbeidsrecht.
Oscar is al in de zestig en heeft – naast zijn werk – niet veel afleiding.
Hij is verslaafd aan gamen en sociale contacten heeft hij nauwelijks.
In zijn leven heeft hij een groot drama meegemaakt en dat heeft hem getekend.
Daardoor is hij zijn vrouw Karin kwijtgeraakt en sociaal eigenlijk ontspoort.
Ooit werkte hij op een advocatenkantoor samen met Alexander Henzel, met wie hij het goed kon vinden.
Maar er is iets gebeurd wat hen twintig jaar eerder uit elkaar heeft gedreven en tot vijanden gemaakt.
Het enige wat hem in de twintig jaar na het drama in zijn leven heeft bezig gehouden is wraak.
Wraak nemen op de persoon die hij verantwoordelijk houdt voor wat er gebeurd is en hem ter verantwoording roepen.
Dan doet zich een kans voor.
Op zijn kantoor verschijnt een vrouw die advies komt inwinnen, omdat ze ontslagen is.
Onderaan de ontslagbrief ziet Oscar de naam van Alexander staan.
Dit gegeven zet een reeks gebeurtenissen in gang met Oscar als initiator.

Het boek is geschreven in een vlotte schrijfstijl, waardoor het plezierig leest.
Regelmatig zorgt een cliffhanger ervoor dat je geboeid blijft lezen, heel goed gedaan door Max van Olden.

Het verhaal steekt goed in elkaar, met name de twee tijdslijnen zorgen voor een goed beeld van wat er nu eigenlijk gebeurd is en de gevolgen daarvan op het leven van Oscar.
Een gemakkelijke schrijfstijl en niet al te lange hoofdstukken maken het beeld compleet.
Niet echt een legal thriller maar een goed geschreven spannend boek.