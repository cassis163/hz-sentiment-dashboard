Inspecteur Thomas Ravnsholdt (Ravn) wordt door zijn korps met ziekteverlof gestuurd, omdat hij niet meer kan functioneren na de dood van zijn geliefde Eva. Hij trekt zich terug op zijn aftandse motorboot in Kopenhagen, begint te drinken en wil niemand zien. Zijn enige gezelschap is een zieke Engelse bulldog.
Dan roept een oude vriend zijn hulp in om een jong meisje op te sporen dat enkele jaren geleden verdween. Deze zoektocht brengt hem terug naar de onderwereld van Kopenhagen, zijn oude werkplaats. Alles wijst erop dat het meisje als hoertje werd verkocht aan een zekere Stavros, een gekende pooier die over heel Europa bordelen heeft. De zoektocht leidt hem ook naar Stockholm, waar hij het pad kruist van een seriemoordenaar die de vreselijke gewoonte heeft zijn slachtoffers als een standbeeld boven op een vuilnisbelt achter te laten. De moordenaar heeft al een volgend slachtoffer in zicht. Een race tegen de klok begint.

Michael Katz Krefeld heeft met ‘Ontspoord’ een hoogstaande thriller neergezet. Hij weet de spanning langzaam maar gestaag op te bouwen en vast te houden tot het einde. Zijn karaktertekeningen zijn gedetailleerd, maar ik kreeg nergens het gevoel dat het allemaal niet hoefde. Vooral inspecteur Ravnsholdt is een intrigerende figuur, levensecht, soms zielig maar vooral vastberaden. Doorheen het boek wordt door middel van dagboekfragmenten, het leven verteld van Masja, het hoertje dat spoorloos verdwijnt. Daardoor wordt de lezer telkens enkele jaren terug geplaatst, maar dat is geen probleem. Integendeel, het is de reden waarom de lezer zich zo kan inleven in het verhaal. Het maakt de zoektocht naar haar zoveel realistischer.

‘Ontspoord’ heeft een vrij traditioneel plot: de aan lager wal geraakte detective, de vriend die hem ter hulp roept, de zoektocht naar een vermist meisje. En toch… het heeft iets speciaals waardoor ik het boek moeilijk kon wegleggen. Af en toe stoorde ik me aan de depressieve, duistere sfeer en de vrouwonvriendelijkheid, maar niettemin heb ik het met plezier gelezen.
De korte hoofdstukken en vlot taalgebruik maken ‘Ontspoord’ tot een zeer leesbaar boek, dat vooral Scandinavische thrillerliefhebbers zal aanspreken, maar het is zeker ook aan te raden voor diegenen die hier nog niet mee vertrouwd zijn. Het zal zeker zijn weg vinden in deze contreien.
Dit boek is het eerste in een reeks met inspecteur Ravn. Ik hoop dat het tweede snel zal volgen en dan ga ik dat zeker ook weer lezen.