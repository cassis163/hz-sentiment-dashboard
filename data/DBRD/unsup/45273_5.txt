Als je op het internet gaat zoeken naar John Twelve Hawks dan verwacht je iets te vinden over een jonge, talentvolle auteur, met zijn roots stevig verankerd binnen de cultuur van de oorspronkelijke bewoners van Amerika. Niets is echter minder waar, want op het oog lijkt niemand te weten wie deze Twelve Hawks nu eigenlijk is en of hij feitelijk wel echt bestaat. Er gaan geruchten dat het de slim gekozen naam is van een schrijverscollectief, maar gelijktijdig zijn er ook vermoedens dat het een pseudoniem kan zijn van Stephen King of Dan Brown. Dat laatste ongetwijfeld met het oog op het intrigerende onderwerp van De reiziger en eveneens in verband met de heerlijke manier van vertellen welke het verhaal vanaf de eerste woorden in een ijzeren greep weet te houden. Maar de kans is groot dat het eerder een hele slimme zet is van uitgeverij Random House in Amerika, die hun uiterste best doen om de auteur neer te zetten als een persoon die daadwerkelijk gelooft in de realiteit die ten grondslag ligt aan dit boek.

Alle geheimzinnigheid rondom John Twelve Hawks heeft een extra voedingsbodem gekregen door de inhoud van het verhaal. Want De reiziger is een volstrekt unieke leeservaring en laat zich lezen als een spannende en zeer intense bioscoopfilm. Het bevat met name in het begin een aantal elementen die bekend zijn uit de Highlander films en krijgt in het vervolg gelijkenissen met zowel The Matrix als de George Orwell klassieker 1984. Het zet de lezer aan het denken over de rol van de overheid en het steeds verder kwijtraken van onze privacy. Klantenkaarten van de supermarkt, cameras op drukke straathoeken en in geldautomaten. Gekoppelde computers van allerlei instanties, signalen die worden afgegeven door een mobiele telefoon en de mogelijkheid om al het emailverkeer wereldwijd te lezen en te analyseren. In het boek van John Twelve Hawks is het allemaal nog een stukje uitgebreider, maar wel op een manier die over een kleine tien jaar zomaar werkelijkheid kan zijn geworden. In De reiziger zijn de machthebbers van mening dat de volledige bevolking in de gaten gehouden moet worden, waarbij afwijkende meningen en denkbeelden als verdacht worden gezien. Zeer bedreigend zijn dan ook de zogenaamde Reizigers, een selecte groep mensen die in staat zijn verlichting te brengen en mensen kunnen inspireren tot het kiezen voor hun eigen vrijheid. Al eeuwenlang worden zij beschermd door de Harlekijns, toegewijde strijders die hun leven willen geven om de Reizigers te beschermen. De 26-jarige Maya is zon Harlekijn en zij heeft opdracht gekregen om de broers Gabriel en Michael Corrigan te beschermen. Zij krijgt daarbij de hulp van een kleine groep mensen, maar hun tegenstanders zijn zeer talrijk en hebben de beschikking over alle hulpmiddelen die maar te bedenken zijn.

In feite is De reiziger een kruising tussen een thriller en een fantasyboek en zal liefhebbers van beide genres kunnen bekoren. John Twelve Hawks is er namelijk in geslaagd om een geweldig boek te schrijven dat in feite alle genres weet te overstijgen en mogelijk in staat zal zijn een geweldige hype te creëren. Werkelijk alles klopt aan dit boek en de spanning is in alle paginas voelbaar, terwijl de vaart nergens ook maar enigszins lijkt af te nemen. De cover is mogelijk wat afschrikwekkend en doet zelfs wat afbreuk aan het geheel, maar als je die hindernis eenmaal hebt genomen, dan staat je een heerlijke verrassing te wachten. Dit is namelijk zonder enige twijfel één van de allerbeste boeken die de afgelopen jaren is verschenen en die de gemoederen nog lange tijd bezig kan houden. Het betreft het eerste deel van een heuse trilogie en het kan haast niet anders of het zal ooit het witte doek van de bioscoop gaan veroveren. Het doet de lezers constant naar adem happen en laat je achter met het verslagen gevoel dat je minimaal een aantal maanden moet wachten op het vervolg. Met het bijkomende dilemma dat je tegen die tijd je creditcard of pinpas allang niet meer durft te gebruiken