Het is vakantietijd! Froekje en Mies gaan beide op vakantie. Froekje gaat naar Terschelling en Mies gaat met haar familie naar het Griekse Rhodos. Super leuk natuurlijk, maar de vriendinnen missen elkaar wel enorm. Gelukkig kunnen ze elkaar op de hoogte houden via WhatsApp. Want avonturen maken de meiden zeker mee!


Froekje & Mies op een eiland is geschreven door Sandra Kuipers en Mireille Hovius. Het is alweer het derde boek over de vriendinnen Froekje en Mies. Dit boek is echter een speciaal verhaal, want het is een omkeerboek. Het boek is eigenlijk in tweeën gedeeld. Aan de ene kant lees je het verhaal van Froekje op Terschelling. Draai je het boek om, dan kun je Mies op Rhodos lezen. Hoe je de verhalen leest, dat mag je helemaal zelf weten. Je kunt eerst het ene verhaal en dan het andere verhaal lezen, maar je kunt ook om en om een hoofdstuk lezen.

De twee verhalen zijn knap door elkaar heen verweven. Dankzij de App-gesprekken van de meiden kom je wel wat over de vakantie van de ander te weten, maar de gesprekjes verklappen niet te veel. Het blijft nog steeds leuk om het andere verhaal te lezen.

Het verhaal van Froekje en Mies is niet super spannend, maar er gebeuren wel dingen in waar je als jonge lezer over na kunt denken. Belangrijke thema’s in het boek zijn liefde en vriendschap. Dit zijn herkenbare thema’s voor kinderen uit groep 5. Het leesniveau van het boek is avi E5. De schrijfsters weten dus een goede koppeling te maken tussen belevingswereld, niveau en doelgroep. De tekst is niet te moeilijk en zeer geschikt om kinderen van 8-9 jaar zelf te laten lezen.

Froekje & Mies op een eiland is een vermakelijk vakantieboek en mag eigenlijk niet in de koffer ontbreken!