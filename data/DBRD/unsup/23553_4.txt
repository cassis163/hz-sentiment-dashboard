Er zullen weinig mensen zijn die helemaal niets mee hebben gekregen van de scheiding in de jaren zestig van de vorige eeuw van het grote en machtige Duitsland. Splitsing in een oost- en westzijde, als een van de vele overeengekomen voorwaarden bij het beëindigen van WO II. Waarbij Oost-Duitsland een communistisch regime kende, gedicteerd vanuit Moskou, en West-Duitsland op democratische wijze werd geregeerd. De Deense auteur Michael Katz Krefeld gebruikt in zijn laatst verschenen en tweede boek uit de RAVN-serie deze situatie als interessant decor. Met natuurlijk de briljante maar zelfdestructieve voormalig rechercheur Thomas Ravnsholdt (Ravn) in de hoofdrol.

In Afgezonderd is de lezer getuige dat de 42-jarige Mogens Slotsholm op een precair moment  een grote som geld steelt van zijn baas en daarmee verdwijnt. Maar dat blijkt na enkele maanden niet alleen figuurlijk te zijn want de goede man lijkt volledig van de aardbodem verdwenen te zijn. Zijn zus, Louise Slotsholm Nielsen, benadert Ravn en uit de sporen die Mogens heeft achtergelaten, lijkt het erop dat hij naar Berlijn is vertrokken.
Samen vertrekken ze naar de Duitse hoofdstad en proberen ter plaatse te achterhalen wat de enigszins bedeesde en in zichzelf gekeerde man heeft bewogen, op een uitnodiging van een vrouw in te gaan. Al snel komen ze erachter dat de broer van Louise niet de enige man is die in korte tijd in Berlijn is verdwenen…

Met dit tweede deel uit de Ravn-serie heeft Michael Katz Krefeld een indrukwekkend en aangrijpend verhaal op papier gezet. In twee volledig uitgewerkte verhaallijnen die zich in verschillende tijdzones afspelen, legt hij een verband tussen de periode van het gescheiden Oost- en West Berlijn en de consequenties van de latere samenvoeging voor sommige Duitse burgers. Met name de Oost-Berlijners die zich volledig vereenzelvigd hadden met de communistische stijl van regeren en daar ook een vooraanstaande functie in bekleedden, worden door de auteur beeldend voor het voetlicht gebracht. De rode draad die zich door dit spannende verhaal slingert, wordt gevormd door de onbegrensde macht die leden van de Oost-Duitse Veiligheidsdienst (Stasi) hadden om landgenoten te controleren, tot in de kleinste finesses toe. Waarheidsgetrouw en confronterend zijn de verhoortechnieken die mensen in die tijd tot bekentenissen moesten dwingen.

Leunend tegen die achtergrond is het Michael Katz Krefeld uitermate goed gelukt om beide onderwerpen te integreren tot een realistisch, spannend en goed uitgebalanceerd verhaal.