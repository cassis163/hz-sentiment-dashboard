In maart 2017 verscheen het langverwachte derde deel van de New Adult serie van Lis Lucassen. Zomer vertelt het verhaal van Audrey en Alec, twee jongeren die onverwacht op elkaars pad komen. Twee jongeren die een verhaal te vertellen hebben.

Audreys zangcarrière lijkt erop te zitten als ze stemproblemen krijgt. Haar moeder Angela en vriend Mitchell kunnen dit niet zomaar accepteren, want hun geld is op. Audrey kan maar een ding: luisteren naar Angela en Mitchell en verdoofd het podium op gaan om haar carrière nieuw leven in te blazen. Alleen dan komt er weer geld binnen om de dure uitgaven van Angela te bekostigen.

Alec daarentegen is net vrij uit een jeugdinrichting. Door een misstap is hij opgepakt en nu hij vrij is, wil hij er alles aan doen om niet weer een fatale fout te maken. Als Alec Audrey ontmoet in het muziekcentrum waar hij lesgeeft, valt hij direct voor haar. Kan hij haar voor zich winnen en zijn eigen demonen van vroeger de rug toe keren?

Door het wisselend perspectief weet je al vanaf de eerste pagina dat je te maken hebt met twee jongeren die zich in een lastige periode in hun leven bevinden. Audrey, die tegen haar zin moet zingen en zich staande houdt door zich te verdoven met pillen en Alec, die altijd maar op zijn tenen loopt om uit het vizier van justitie te blijven.

Alec en Audrey zijn vanaf het eerste moment geïntrigeerd door elkaar. Wanneer Audrey op een avond besluit om Alec te ontmoeten in het café, weet ze niet dat Mitchell haar volgt. Als Mitchell Audrey publiekelijk vernedert, slaan bij Alec de knoppen door. “Mitchell, laat me los... Je doet me pijn.” Er is nog maar een oplossing, Nederland (tijdelijk) verlaten.

Langzaam kom je steeds meer te weten over Alec. Waar Audrey vanaf de eerste pagina een open boek is, is Alec heel gesloten. De reden waarom wordt gedurende het verhaal steeds duidelijker. Het trauma van Alec is heel realistisch beschreven en verklaart precies waarom hij zo’n gesloten boek is.

De reis naar het eiland verandert Audrey en Alec voor het leven. “De wereld ligt letterlijk aan je voeten, Audrey, maar je moet wel het lef hebben om te gaan lopen.” Deze zin is het begin van een verandering in Audrey. Wil ze wel terug naar het leven waarin ze geleefd wordt? Wil ze wel een speelpop zijn?

Maar niet alleen Audrey worstelt op het eiland met diepzinnige vragen. “Je snapt toch wel dat niemand je serieus neemt als je dingen gaat verzinnen, Alec. Wie gelooft zo’n jongen als jij?” De vreselijke dingen die Alec mee heeft gemaakt, doen je huiveren tijdens het lezen. Het kan zelfs moeite kosten om verder te lezen, omdat de situaties zo beeldend verteld zijn. “Het feit dat je gekozen hebt om te blijven voelen, maakt dat je hebt gewonnen, Alec.” Deze prachtige woorden laten zien hoe onverwacht sterk Alec in dit verhaal is.

Zoals we gewend zijn van Lis Lucassen is het verhaal erg prettig leesbaar. In het begin is de redactie wat slordig, maar later in het boek is daar geen sprake meer van. De korte hoofdstukken, het wisselend perspectief en de flashbacks zorgen ervoor dat je verder wil lezen. De erotische momenten zijn geen enkel moment overbodig en spreken het verbeeldingsvermogen duidelijk aan.

Toch lijkt het Audrey en Alec erg gemakkelijk te gaan. Niemand lijkt naar hen te zoeken en de ontmoeting van Alec met een bijzonder persoon uit het verleden gaat ook zonder slag of stoot. Daarnaast hadden Audrey en haar ‘verslaving’ wel iets meer diepgang verdiend.

Al met al is Zomer een geweldig vervolg op Hitte en Razend. Het verhaal was soms te benauwend om verder te lezen en dat is knap. Het was verrassend om de personages uit de voorgaande delen nog even voorbij te zien komen. Lucassen geeft aan dat nog niet alle verhalen verteld zijn. En dat is fijn, want deze feelgood boeken smaken naar meer.