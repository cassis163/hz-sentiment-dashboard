‘The Comanche follow no gods. But there are legends, like Pia Mupitsi. Among our kind – monsters, as my brother calls us – it’s said that a shadow will rise to fight evil.  But ‘Shadow’ is said as a name, as an unstoppable force. The Shadow moves among us but cannot be found, cannot be sensed. It can see us, find us, track us. And destroy us. The Shadow is a hunter. A weapon. A new kind of monster.’
Nettie Lonesome woont in het stadje Gloomy Bluebird. Haar adoptieouders behandelen haar als slaaf en ze wil graag meer vrijheid. Op een dag valt een vreemde man haar aan en als ze hem tijdens het gevecht door zijn hart neersteekt, verandert hij in een hoopje zwart zand. Daarna gaat er nieuwe wereld voor haar open omdat ze het vermogen verwerft om bovennatuurlijke wezens vermomd als mensen te zien. Deze nieuwe vaardigheid maakt haar de geschikte persoon om de strijd aan te gaan met Pia Mupitsi, een gevreesd monster. Maar voordat ze op haar missie gaat, heeft ze nog veel te leren…
Lila Bowen is het pseudoniem van Delilah S. Dawson. Dawson is een auteur van horror, fantasy, young adult en strips. In een interview met de auteur achterin het boek wordt verteld hoe ze op het idee voor Wake of Vultures is gekomen. Bowen houdt namelijk heel erg van paardrijden en ze wilde graag een western schrijven met een transgenderpersonage in de hoofdrol. Op Spotify vind je onder haar echte naam Delilah S. Dawson een playlist die speciaal bij dit boek hoort. Dawson had tijdens het schrijven van de eerste versie deze nummers aanstaan om in de juiste stemming te komen, en nu kun je er als lezer dus ook naar luisteren.
De hoofdpersoon Nettie is heel interessant, ze is van gemixte komaf, half zwart en half indiaan. Ze leert van jongs af aan dat ze door haar huidskleur weinig kansen heeft in het leven. Nettie identificeert zichzelf niet als meisje en voelt zich veilig in jongenskleren. Ook voelt ze zich aangetrokken tot zowel jongens als meisjes en dat maakt het allemaal veel ingewikkelder voor haar. Als ze eenmaal leert dat het beperkte gedachtegoed waar ze mee is opgegroeid niet klopt, krijgt ze de kans om te ontdekken wie ze is.
Wake of Vultures zit vol met ideeën over vrijheid en jezelf kunnen zijn. Toch is het absoluut niet een te zwaar boek. Mooie zinnen over vrijheid, kunnen opgevolgd worden door grappige beschrijvingen:
‘“You seek what we all seek, Nettie Lonesome.” His eyes met hers, black to black. “Freedom and revenge.” The man paused meaningfully, and Nettie’s eyes slid left and right as if waiting for a crack of lightning and a fleet of goddamn unicorns.’
Het verhaal is een bijzondere combinatie van een western en fantasy. Het speelt zich ongeveer af in 1870 in het wilde westen en een van Nettie’s wensen is om professioneel paarden te temmen. In het wilde westen van Wake of Vultures zijn er echter ook andere figuren dan alleen maar stoere cowboys. Er komen ook gedaanteverwisselaars, vampieren, dwergen, harpijen en zelfs eenhoorns voor, en dat maakt de wereld nog spannender.
Wake of Vultures is een grappig, spannend en zeer divers boek over het ontdekken van je identiteit en het belang van vrijheid. Een bijzondere combinatie van western en fantasy!