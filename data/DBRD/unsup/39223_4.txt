Zoals je misschien al heb gemerkt ging ik gisteren naar YALFest toe. YALFest is (op dit moment) de grootste YA-festival in Nederland waar bekende buitenlandse schrijvers voor uitgenodigd worden en wij (de lezers) heen mogen gaan. Gisteren was ik daar dus, en kreeg ik een goodiebag met ontzettend veel leuke dingetjes. Er zaten ook twee boeken in, en je raad het al, één van de boeken van deze, De Voordelen van Onbeantwoorde Liefde van Becky Albertalli. Ik was al van plan om dit boek te kopen, omdat ik heel erg benieuwd was naar dit verhaal, maar ook omdat ik Simon vs. de Verwachtingen van de Rest van de Wereld erg leuk vond (Simon is toch zo'n schat...). En toen hoefde dat niet meer, dus dat was fijn! Drie keer raden wat ik deed toen ik thuis kwam. Precies, dit boek lezen.

De Voordelen van Onbeantwoorde Liefde gaat over Molly Peskin-Suso (de nicht van Abby, die in Simon vs. voorkomt) en zij heeft zesentwintig crushes gehad, maar (zoals de flaptekst al zegt) nul gezoend. En daar heeft ze genoeg van. Uiteindelijk is er allemaal gedoe en komt Molly voor een probleem te staan: kiest ze voor Will, de jongen die haar zus haar heeft aangeraden, of Reid, haar nerdy collega? (De flaptekst is duidelijker, vind ik, dus ik zou die maar lezen, want er is géén driehoeksverhouding. Of nou ja, soort van.)

Waarom ik dit boek zo geweldig vind weet ik niet, want het verhaal is niet echt origineel, er gebeurt niet zoveel én het is super voorspelbaar. Oké, ik heb gelogen. Ik weet namelijk wél waarom ik dit boek zo geweldig vind . En daarom heb ik hier een aantal voordelen opgenoemd die je krijgt als je dit boek gaat lezen.

Voordeel nummer één: Schattigheid
De Voordelen is zo'n boek dat romantisch is, maar niet té zodat het stom wordt. Dit klinkt heel raar, maar het is wel waar. Neem bijvoorbeeld de romantische boeken van Dutch Venture Publishing. Ik vind ze allemaal stom omdat ze niet leuk zijn om te lezen. Anna & de French Kiss, vind ik bijvoorbeeld dan wel heel erg leuk. Urgh ik kan dit niet uitleggen, maar hopelijk begrijp je wat ik bedoel. Ik houd van die schattige verhalen en niet die boeken waarbij je moet zwijmelen bij de perfecte personages. Dit boek was een en al schattig en ik houd er gewoon van.

Voordeel nummer twee: Geweldige personages
Ik herinner me Simon vs. niet meer zo goed (ik wil het zo snel mogelijk herlezen!), maar in dit boek weet Becky geweldige personages te creëren. Ze zijn lief, gemeen, irritant, aardig, en verschillen heel erg van elkaar, maar één ding hebben ze gemeen en dat is dat ze zo realistisch zijn. Dit kunnen heel veel schrijvers niet, en daarom duurt het altijd ook zo lang totdat ik een nieuwe favoriet boek heb gevonden, omdat ze mij allemaal niet raken en mij niets laten voelen. Dit boek is dat gelukt en dat komt dankzij Molly en Reid. Wat houd ik toch van jullie.

Voordeel nummer drie: Geweldige schrijfstijl
Becky Albertalli heeft een erg bijzondere schrijfstijl, want ze kan verhalen vertellen van rond de driehonderd bladzijden waar niet zo veel in gebeurd die nog steeds boeiend, grappig en leuk zijn. Dat is een gave, want niet veel mensen kunnen dat. Daarnaast schrijft ze niet heel vaag, maar behandelt ze het onderwerp direct. Seks, LGBT? Alles wordt heel realistisch en rechtstreeks behandeld. Fijn.

Voordeel nummer vier: Goede opbouw & verhaal
Dit is een logische, maar ook een belangrijke. Het verhaal zit goed in elkaar, dus des te meer redenen om dit boek te lezen, toch? Er werden wel een paar keer een paar dingen herhaald, en ik weet niet of dat opzettelijk of per ongeluk was. Als het opzettelijk was was het voor mij dubbelop, omdat ik het boek bijna in één dag uit had en alles nog wist (het was al laat en ik moest echt slapen). Als het per ongeluk was was dat niet erg, maar wel jammer. Ik hoop dat het de eerste is.

Nou. Vier voordelen die je krijgt als je dit boek leest (natuurlijk zijn het er nog veel meer, maar daar kom ik even niet op). Twijfel je nog? Volgend jaar komt er een film van Simon vs. en dat wil je vast niet missen, dus lees deze boeken nu alvast zodat je voorloopt op de rest die volgend jaar deze film gaan zien en erachter komen dat er ook nog een boek is. Ik zweer je ook dat je deze boeken zo uit hebt, dus heel veel tijd ben je er (hopelijk) niet aan kwijt.

Ik kan niet wachten op het derde boek van Becky, wanneer die ook komt, en de film van Simon vs.! Waarom kan de tijd niet wat sneller gaan? (Eigenlijk wil ik dat helemaal niet want tijd is heel waardevol, dus ik neem terug wat ik net zei.)

(Eerder verschenen op debookgeek.blogspot.nl)