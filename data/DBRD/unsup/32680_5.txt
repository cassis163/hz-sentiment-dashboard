Als je een blik wil werpen in het nieuwe Zuid- Afrika, met zijn problemen en corruptie, dan is Deon Meyer de schrijver, die je moet hebben. Hij is een verhalenverteller pur sang. 
Hij combineert maatschappijkritiek met snelle acties, zodat zijn boeken uniek zijn.
Uitgeverij Bruna geeft Deon Meyer een derde kans met zijn boeken in Nederlandse vertaling.  De eerste uitgeverij ging failliet en bij de tweede liep het gewoon niet. Echt ongelooflijk, want het eerste boek wat ik nu gelezen heb, Duivelspiek vind ik vijf sterren zeker waard. De opvolger van Duivelspiek is 13 uur, welke in mei 2012 is uitgegeven. Dit boek werd in juni 2012 door Vrij Nederland Detective en Thrillergids uitgeroepen tot Thriller van het Jaar.  Gelijk met dit boek verscheen Duivelspiek, vijf jaar eerder verschenen onder de titel De Artemis Affaire.
In november 2012 verschijnt zijn nieuwe thriller Onzichtbaar, in het voorjaar van 2013 gevolgd door 7 dagen met opnieuw inspecteur Bennie Griessel in de hoofdrol. Voor dit laatste boek won  Deon Meyer de Nielsen Booksellers Choice Award,  een prijs van boekverkopers in Zuid- Afrika. Het is volgens Deon Meyer geen serie, maar op zichzelf staande boeken.

In Duivelspiek van Deon Meyer leren we inspecteur Bennie Griessel kennen. Hij werkt bij de afdeling zware geweldsdelicten in Kaapstad. Hij is een geweldige politieman, bijna een mythe, maar doordat hij alcoholist is, heeft hij een slechte naam gekregen. Hij is door zijn vrouw uit huis gezet. Hij moet eerst maar eens een half jaar droog staan, dan praten ze verder. Toch mag hij het onderzoek leiden. De strijd tegen de alcohol zit hem danig dwars in zijn werk. Hij krijgt te maken met een aantal moorden, waarbij het moordwapen een assegaai is, een traditionele spies van de Zoeloes. De misdaad in Zuid- Afrika viert hoogtij en vooral verkrachting van kinderen, zelfs kleine kinderen, omdat men denkt, dat je zo genezen kunt van aids.
Het boek heeft meerdere verhaallijnen, die naar elkaar toewerken. Duivelspiek begint met de mooie 22- jarige Christine, die haar levensverhaal vertelt aan een dominee en ook een bekentenis doet. Dan is er het verhaal van Thobela Mpayipheli, een zwarte voormalige vrijheidsstrijder, die getraind is in Rusland en Oost- Duitsland. Hij raakt op dramatische wijze betrokken bij een overval op een tankstation. Wanneer de daders vrijuit gaan besluit hij om het recht in eigen hand te nemen. Hij heeft een groot verlies geleden en neemt wraak op mensen, die kinderen mishandelen.  
Benny komt op het spoor van de moordenaar, die ze 'Artemis' noemen, omdat de moorden met een assegaai begaan zijn.

Het plot zit erg goed in elkaar. Deon Meyer omschrijft de zieleroerselen van de diverse personen goed, zoals de wanhoop van Bennie, zijn verlangen naar de drank en het gemis van zijn gezin. Ook de angst van Christine en haar oplossing uit de intrige en Thobela's pijn
worden beklemmend goed verwoord. De personages zijn buitengewoon goed uitgewerkt. Zijn schrijfstijl is origineel en uniek, met af en toe Afrikaanse woorden.
Zuid- Afrika is natuurlijk een boeiende achtergrond met zijn diversiteit en multiculturele aspecten. Ook al is de Apartheid afgeschaft, het is niet verdwenen. Het land heeft nog duidelijk te maken met racisme en corruptie. 
Als de Apartheid in Zuid-Afrika er nooit was geweest, dan had Deon Meyer zijn boeken op een andere manier uitgewerkt. Politiek is wat Deon Meyer drijft. Doorslaggevend in zijn leven was de biografie over Nelson Mandela. Die confronteerde hem met de gruwelijke waarheid over zijn eigen land. Toch vindt Deon Meyer Zuid- Afrika het bruisendste, opwindendste, mooiste, interessantste en meest dynamische land dat hij kent. 
Er zijn plannen om de volledige Griessel trilogie (Devils Peak, 13 Hours en 7 Days) te verfilmen met Sean Bean (bekend van o.a. de televisieserie Game of Thrones en Lord of the Rings) als Benny Griessel. De opnames van de eerste film, Devils Peak, zijn gepland in september 2012 in Zuid-Afrika. 
Deon Meyer vind ik echt een aanwinst en ik ben blij, dat ik zijn werk gelezen heb.