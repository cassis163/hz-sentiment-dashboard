Leen Van Der Schueren heeft met deze verhalenbundel in de roos geschoten. Prachtig om te lezen, 120 korte verhalen, gebundeld zonder enige volgorde en bijzonder gevarieerd.
Ze handelen over zeer diverse onderwerpen en emoties zoals bijvoorbeeld in 'Venus en Mars' waar neergezet wordt hoe verschillend een man en een vrouw een en dezelfde situatie beoordelen. Enorm knap gedaan!
Humor is zeker aanwezig in deze verhalenbundel;
'De deur op een kier laten is voor twijfelaars. Amoureuze escapades uitgezonderd.' (uit: Deuren)
'Aks de achterste rij mij niet verstaat, steek een hand op.' (uit: Verkoper)

Wanneer je als Nederlander deze bundel leest kan het niet anders dan dat je zo nu een dan een onbekend Vlaams woord tegenkomt. Het verhaal verduidelijkt echter veel en je hebt dan alweer wat geleerd. Mocht je niet weten wat 'ribbedebie' betekent? Het betekent; 'weg' of 'verdwenen'. Dit even terzijde.
In 'Jonas' lees je een opstel van Jonas en ziet in gedachten deze jongen die naar de dommekesschool gaat, zwoegen terwijl hij het opstel aan het schrijven is. Zo knap gedaan van deze auteur.

Veel dingen die ik las zijn herkenbaar uit mijn eigen leven. Ik zeg niet welke dat waren om mezelf niet te veel bloot te geven. Je zult jezelf ook in veel situaties herkennen, net zoals ikzelf dat deed.
Het verhaal 'Cyriel' is heel aangrijpend en kan zo uit het nieuws komen, gisteren nog was dit onderwerp in heel Nederland het gesprek van de dag.
Een aantal verhalen handelen over dieren, maar deze hebben wel heel menselijke trekjes. Recht uit onze samenleving waarin misdaad hoog spel speelt, presenteert de auteur het verhaal 'Het pleidooi van de vos.'
Een ander dier wat me met vragen achterliet was de tijgerin uit het gelijknamige verhaal. Of was het toch geen tijgerin maar iets of iemand anders?

Tenslotte wil ik je een voorbeeld geven hoe toepasselijk de verhalen zijn en je een stukje laten lezen uit 'Pot en ketel';
Sta toch niet zo te pronken, we zijn allemaal eender: materie rond een gat. Of niet soms? Wat doet onze oorsprong ertoe? Bepaalt de bestemming je waarde? De zeldzaamheid misschien?'
Hierbij dacht ik aan de actuele vluchtelingenstroom en hoe met deze mensen wordt omgegaan.

Deze verhalenbundel heb ik graag gelezen en ligt nu op de salontafel om er zo nu en dan opnieuw een stukje uit te lezen.
4,5/5*