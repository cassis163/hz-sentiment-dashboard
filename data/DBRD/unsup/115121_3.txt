Het is lang geleden dat ik een fantasy jeugdboek heb gelezen. De kaft is in ieder geval uitnodigend, hardcopy met een mooie getekende voorkant. Ik kende de serie van niet en had ook deel 1 niet gelezen. Dat maakte dat ik het vooral in het begin van het boek erg lastig vond om alle namen van zowel de personages als de totemdieren uit elkaar te houden. Vooral omdat ook de namen niet veel voorkomend zijn, zoals Zerif, Uraza, Abeken. Door de veelheid van "vreemde" namen en je, voor mijn gevoel, het verhaal halverwege invalt, duurde het tot minstens pagina 40 tot ik een beetje een idee had waar het verhaal over ging en hoe de verhaallijn loopt. Het leest dus vooral in het begin niet zo vlot weg. Ik denk dat het voor dit boek echt wel een must is om het eerste deel te lezen. Op het moment dat ik er wel in zat vond ik het spannend en ik was dan ook wat teleurgesteld over het relatief snelle maar ook open einde.

De schrijfstijl van Maggie Stiefvater is volwassen en op niveau maar door de kortere zinnen goed te volgen. Ideaal voor de doelgroep, mits er wordt gestart met deel 1. Ik vind het verhaal ook erg origineel en smaakt zeker naar meer. Deel 3 is reeds geschreven en zal in de zomer van 2015 in de boekhandel verkrijgbaar zijn. 
 
Al met al een leuk en origineel jeugdboek! Mijn zoon valt bijna onder de doelgroep en ik zal dit boek zeker voor hem bewaren!