Nadat ik ‘Crossed’ had gelezen, was ik erg nieuwsgierig geworden naar dit boek. Niet alleen naar hoe het verhaal af zou lopen, maar ook om de ontwikkeling van de personages en de opbouw van het boek zelf. Ik smachtte min of meer naar een betere kennismaking met Xander, nadat ik de mysterieuze Ky had leren kennen.
En Ally Condie heeft waarschijnlijk die zelfde gedachte gehad, want ‘Reached’ begint dan ook direct vanuit het perspectief van Xander.
Dit keer deelt ze het boek op in delen en schrijft ze vanuit drie perspectieven: Xander, Ky en Cassia. Een aangename afwisseling van personages en een mooie diepgang erin. Al had ik dit keer Indie weer wat beter willen leren kennen.
Maar goed… Xander, dus. Xander is een prettig personage. Een kalme, rationele jongen. Samen met Cassia en Ky trotseert hij de Unie én de Opstand en krijgt ook hij -net als Cassia en Ky- het emotioneel behoorlijk zwaar. Al zou ik in hem wat meer pit willen zien, vooral als het gaat om Cassia’s liefde. Al zou dat ook weer niet bij zijn karakter passen. Zoals ik al eerder vermoedde: Xander is het type dat zo goed en rechtvaardig in elkaar steekt, dat je aan hem absoluut geen hekel kunt krijgen.
Aan geen enkel personage zit eigenlijk een vuiltje lucht. Doordat ze zo goed zijn uitgewerkt en er vanuit alle drie de perspectieven wordt geschreven, leer je ze allemaal van top tot teen kennen. Hierdoor weet je hun gedachten, gevoelens en motieven en kun je gewoon geen onbegrip tonen voor hun acties en woorden.

Het verhaal zelf is langer dan de voormalige delen ‘Matched’ en ‘Crossed’. Voor mijn gevoel een beetje langdradig, vooral aan het einde. Toen ik dacht dat het (eindelijk) over was, moest ik nog een aantal bladzijden en het enige wat ik dacht was: “Wat nú weer?”
En dat is zonde, want totdat punt heeft het boek mij heerlijk vermaakt. Ik heb wederom genoten van Cassia, Ky en Xander en hoe zij een geweldig trio vormen om samen te staan voor hun hechte vriendschap en het belang van zoveel anderen.
‘Reached’ is deel van een trilogie die niet alleen maar gaat om een onmogelijke liefde en een ongemakkelijk liefdesdriehoek. De trilogie en -vooral dit deel- gaat om zoveel meer. Het gaat om het hebben van een vrije wil, keuzes maken en je hart volgen, maar daarbij absoluut niet het belang van je omgeving vergeten; je familie, vrienden, maar ook je dorp-, stad- of landgenoten. Het gaat zelfs om de toekomst en de gedachte aan je kinderen en kleinkinderen.
Een waar prachtig verhaal. ‘Reached’ is minder poëtisch dan ‘Crossed’ en misschien ook emotioneel minder zwaar. Actie en rust wisselen elkaar in de juiste hoeveelheid af.
Alle antwoorden waarop je in de eerste twee delen wachtte, worden in deze laatste ontknoping vrijgegeven.

Ally Condie heeft met dit deel een mooi, passend einde geschreven van een prachtige trilogie. Eentje die mij heeft vermaakt en tot het denken heeft gezet, want nog altijd denk ik dat onze wereld ooit zo als de Unie zal zijn. Zouden er dan ook een Cassia, Ky of Xander zijn die alle anderen verlossen van de hel?

Who knows? Is een vraag die mij zal bij blijven.
Ook ‘Reached’ is een mooie aanrader voor de liefhebbers van Young Adults en Dystopia. Een zekere must-read als je de overige twee delen ook hebt gelezen!