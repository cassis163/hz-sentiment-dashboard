‘What if the person to be feared is me?’

'Everless' gaat over een wereld waar tijd geld is. Er worden munten gemaakt van je bloed en daarmee betaal je alles. Dit bloedgeld wordt bijvoorbeeld gebruikt om huur te betalen maar ook voor eten en boeken. Jules en haar vader zijn arm, haar vader is stervende omdat hij veel bloedgeld moet betalen als huur. Jules besluit terug te gaan naar Everless, het landgoed van de rijke familie de Gerlings, om daar te werken. Tien jaar geleden zijn haar vader en Jules daar weg gevlucht, maar nu heeft ze het geld echt nodig. Ondanks de gevaren die daar op haar wachten, gaat ze terug…

'Everless' is het debuut van Sara Holland. Het is gekozen als het eerste boek van The Epic Reads Challenge op Hebban. Ik keek al een poosje uit naar dit boek en begon dan ook met vrij hoge verwachtingen. Leuk om te weten is dat auteur Sara Holland dit jaar naar YALFest komt, uitgenodigd door haar Nederlandse uitgever Blossom Books. Deze maand is namelijk ook de Nederlandse vertaling van 'Everless' uitgekomen.

Jules is een stoer personage, net zoals andere YA-heldinnen zoals Katniss of Feyre. Ze is dapper en is ze niet bang om de waarheid te vertellen. In het boek lees je niet veel over een ontwikkeling in haar eigen karakter maar wel veel over haar ontwikkelende relaties met andere personages. Zoals met haar vader die absoluut niet wil dat ze naar Everless gaat. Of de machtige broers Gerling, Roan en Liam, waarmee ze beide een geschiedenis heeft. Ze hoopt dat Roan haar herkent en op een vernieuwing van hun vriendschap maar als het gaat om Liam hoopt ze juist vurig dat hij haar is vergeten. 

Het systeem van bloedgeld is duidelijk omschreven maar de personen die hebben gezorgd voor het ontstaan van het systeem, the Sorceress en the Alchemist, blijven nog grotendeels mysteries. De uitleg van dit systeem is goed, op het begin is het veel informatie maar het verhaal blijft vlot te lezen. De arme mensen hebben maar een kort leven terwijl de rijke families eeuwen kunnen leven. Het is een corrupt systeem maar er is geen ontkomen aan.

Hoewel ik sommige wendingen wel aanzag komen,vind ik het plot wel goed opgebouwd. Er vinden steeds meer onthullingen plaats en één daarvan heeft te maken met de verhaaltjes die Jules vroeger als kind verzon…

‘Fox,’ said Snake, curling slowly around her friend’s heart. ‘It’s time we face the truth.'

'Everless' is een leuk debuut vol met plottwisten. Een spannende YA met magie, romantiek en avontuur. Jammer dat we tot volgend jaar januari moeten wachten op het vervolg 'Evermore'!