Verboden sneeuwballen te gooien is een prentenboek vol humor in de stijl van de bekroonde serie Agent en Boef, waarin agent een typische agent is die boef (een typisch boef) achterna zit en zo beleven ze hele onverwachte avonturen. In Verboden sneeuwballen te gooien speelt de burgemeester de hoofdrol. Een echte kind-burgemeester, zoals een kind zichzelf zou zien als burgemeester.

Het heeft gesneeuwd in het dorp en de moeder van de burgemeester zegt tegen hem dat hij het bord even neer moet zetten. Braaf doet de burgemeester wat zijn moeder vraagt. Hij, de burgemeester, regelt het wel even. Maar dat valt tegen: het bord heeft een lange paal en het kost een beetje moeite om het door de deur te krijgen. Als dat is gelukt, moet de burgemeester het bord nog door de sneeuw naar zijn plaats brengen. Lastig met zo’n topzwaar ding. Gelukkig is ook dit maar een klein probleem voor de burgemeester. Hij zet hem neer, maar nu kan niemand meer lezen wat er op staat. Geen nood,  je bent burgemeester of je bent het niet. Dus hij klimt in de paal om de sneeuw eraf te vegen. Dat mislukt: het bord valt weer om. Ondertussen is het hele dorp al van de sneeuw aan het genieten: sleetje rijden, stoepje vegen, sneeuwballen gooien en nog veel meer. Ook de burgemeester gaat meedoen. Totdat zijn moeder komt en vraagt waarom het bord nog niet op zijn plaats staat. Tja… wat staat er eigenlijk op dat bord?

Tjibbe Veldkamp heeft voordat hij helemaal van het schrijven kon leven bij Donald Duck gewerkt en Kees de Boer bij Eppo. Dat vind je in dit prentenboek goed terug: de illustraties zijn echte kijkplaten. Er gebeurt van alles waar je met je peuter of  kleuter uren naar kan kijken en over kan praten. De winterse sfeer en de sneeuwpret spatten van bijna elke pagina af. 

De tekst van Tjibbe ondersteunt de illustraties op een hele mooie manier. Niet voor niets heeft dit duo voor Agent en Boef een Zilveren Griffel gewonnen. Ze tekenden ook voor het kinderboekenweekgeschenk 2011 van Bart en Bert redden de wereld en boeken als Tiffany Dop, voor oudere kinderen. Kees de Boer heeft daarnaast de boekenserie Drakeneiland van Lydia Rood geïllustreerd, evenals boeken van onder andere Mirjam Oldenhave, Jacques Vriens en Marion van de Coolwijk.

Tjibbe maakte ook met Philip Hopman een aantal boeken, waaronder 22 wezen, en schrijft bovendien voor oudere kinderen, zoals SMS, waarvoor hij de Vlag en Wimpel ontving.