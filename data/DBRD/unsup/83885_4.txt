Eenzaamheid, zware beproevingen en angst voor de dood kenmerken het leven van Helena Berger. Een leven zonder illusies.

“Waarom kon ik niet rustig leven als zoveel anderen? Ik ze alleen maar kunnen imiteren. En zelfs dat heb ik nog duur moeten betalen. De kwelling, de schaamte naderhand, als ik in slapeloze nachten me opeens herinnerde wat ik gezegd, wat ik gedaan had om net als de anderen te zijn. En niets vergat ik. In die nachten kon ik niets vergeten. En ten slotte ben ik steeds eenzamer, steeds zwijgzamer geworden…om niet meer te moeten liegen.”

Een leven dat vrij zorgeloos van start gaat. Helena Berger slijt haar kinderjaren in een Zeeuws domineesgezin. Helena blijkt aanleg te hebben voor ballet en vertrekt op zeventienjarige leeftijd naar Parijs. Zij tracht daar een danscarrière op te bouwen en treedt er in het huwelijk. Het loopt echter allemaal heel anders dan zij voor ogen had. Wanhoop en eenzaamheid worden haar deel.

‘Een blad in de wind’ wordt deels in de ik-vorm verteld. Het deel dat de auteur in de zij-vorm verhaalt, gaat over het verleden en over de dromen van de hoofdpersoon.

“Helena was verrukt over het appartement en over de kostbare antiquiteiten die Charles verzameld had. Vooral een klein Chinees vrouwenbeeldje maakte indruk op haar. Het ranke figuurtje stond hoog opgericht met haar armen langs haar lijf, de handpalmen naar boven. Haar ogen waren gesloten en om haar lippen speelde een raadselachtige glimlach.”

Chapeau voor Uitgeverij Oevers die dit prachtige werk van de reeds in 1985 overleden Jacoba Van Velde, opnieuw uitbrengt. Deze fraaie vertelling is in de afgelopen jaren ernstig onderbelicht gebleven en verdient zeer zeker een tweede kans.

De duistere, en overigens deels autobiografische elementen, in combinatie met de waarlijk schitterende schrijfstijl van Van Velde, maken ‘Een blad in de wind’ zeer de moeite waard.

“Nu had ze de rust waar ze zo naar verlangd had. Nu kon ze lezen en nu kon ze zich niet concentreren. Haar gedachten dwaalde van het een naar het ander. Door een innerlijke onrust gedreven liep ze door de bossen, over het strand.”

Ondanks de vele duistere elementen is toch is niet alles treurnis in ‘Een blad in de wind’. De aandacht voor menselijke warmte en de schoonheid in de wereld, geven dit boekje een bijzondere glans.

Over de auteur
Jacoba van Velde (1903-1985) is de auteur van een klein maar bijzonder oeuvre. Met haar debuutroman ‘De grote zaal’ uit 1953 verwierf ze direct wereldfaam. In 1961 volgde haar tweede – en tevens laatste – roman, het grotendeels autobiografische ‘Een blad in de wind’.

Uitvoering
Uitgeverij Oevers
Paperback, 160 pagina's
ISBN 9789492068064

Over Hanneke Tinor-Centi
Hanneke Tinor-Centi (1960), eigenaar HT-C Communicatie en Marketing, tekstschrijver, (boek)marketeer, boekrecensent en literair agent. www.ht-c-communicatie.nl