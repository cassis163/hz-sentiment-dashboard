Ik zat op station Breda te wachten op de trein naar Antwerpen. Ik had net de eerste 40 bladzijdes gelezen van het 8e boek van Team Mortis, een serie die ik in een vlaag van opwinding gekocht (Nou ja, van mama gekregen) heb op de boekenbeurs in Antwerpen. Aan de overkant van het spoor kwam een trein piepend in beweging en ik schrok op. Het boek had me al helemaal ingepakt en een rilling liep over mijn ruggengraat. De sfeer van het boek was in elk geval sterk neergezet.

Net als zijn voorgangers is ook dit boek van Team Mortis weer een prachtig samenspel van een spannend mysterie met geweldige plotwendingen en de persoonlijke levens en ontwikkelingen van onze vier helden van Team Mortis. Het is die combinatie die voor mij zo ongelooflijk goed werkt. Er zit precies genoeg emotionele diepgang in om het boek interessant te houden en er zit precies genoeg spanning in om de adrenaline door mijn lijf te pompen.

Combineer dat met een vlotte, prettige en filmische schrijfstijl en je hebt een boek dat wegleest alsof het een spannende tv serie is. En net als die vele spannende tv series, heeft ook deze boekenserie precies om die reden een hele verslavende werking. Je wil gewoon weten hoe het onze helden vergaat, je leeft ongelooflijk met ze mee en je hebt ze in je hart gesloten. Het voelt zo langzaamaan een beetje alsof ik zelf onderdeel ben van Team Mortis.

En dat is goed nieuws. Want volgende maand komt het volgende deel van deze serie alweer uit! Ik heb er ongelooflijk veel zin in!