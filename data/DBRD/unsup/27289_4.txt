‘Wat door de ene groep vrouwen wordt gedaan of geleerd, wordt door hun vrouw-zijn van álle vrouwen.’ – Elizabeth Blackwell
Dit is één van de vele quotes die in dit bijzondere boek staan genoteerd over vrouwen die het verschil in de wereldgeschiedenis maakten.

Het kleurrijke, opvallende omslag is representatief voor de vele verschillende vrouwen die er zijn.
Indira Gandhi, Amalia Earhart, Coco Chanel, Malala of Moeder Teresa zijn direct herkenbaar en andere portretten nodigen uit tot bladeren en lezen. Deze vrouwen hadden een mening, een visie.

In de inhoudsopgave wordt duidelijk dat dit gemêleerde gezelschap vrouwen ingedeeld is in categorieën: denkers, leiders, creatievelingen, wereldverbeteraars en helden.
Dit is verrassend, want vaak kom je een chronologische of alfabetische lijst tegen.
Alle 50 vrouwen hebben tijdens hun leven een prestatie verricht en/of prijzen hiervoor gewonnen.
Sommigen kregen pas na hun overlijden erkenning, zoals de Russische ballerina Anna Pavlova.

De vrouwen komen uit diverse historische periodes en landen. Ze zorgen samen voor een kleurrijk pallet dat de wereld weerspiegelt. Denk hierbij aan de Egyptische tijd tot het heden waarin Malala een paar jaar terug nog moest strijden voor onderwijs voor meisjes.
Veel namen zullen een herkenning oproepen, maar wie weet werkelijk wat Sophie Scholl, Hypatia, Florence Nightingale of Jeanne d’Arc hebben gedaan waardoor ze op de geschiedenistijdlijn geplaatst zijn? Lees hierover in dit aan te bevelen boek.

Over iedere vrouw wordt in twee bladzijden verteld over haar jeugd, volwassen leven en hoe zij het verschil maakt(e) door haar moed, hoop en visie. De tekst is aangevuld met illustraties, foto’s, oude tekeningen en de genoemde quotes. De op het eerste gezicht volle bladspiegel en het wisselende lettertypegebruik vallen niet meer op tijdens het lezen over de stuk voor stuk interessante dames.
Achterin is een uitgebreide woordenlijst, een overzicht van de vrouwen en een compleet register opgenomen.

In het voorwoord wordt de lezer gevraagd over een eigen droom na te denken en het verschil in de wereld te maken. Wat is jouw droom? Maak jij het verschil?
Een zeer mooi tijdsbeeld over vrouwen die met hun doorzettingsvermogen en inzichten de wereld voor de vrouwen van nu hebben gemaakt tot wat deze nu is.