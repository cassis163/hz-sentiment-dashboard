Een jonge vrouw neemt haar zoontje mee in de auto om afscheid te nemen van haar minnaar. Dat simpele halve uurtje zal jaren later een grote betekenis krijgen. Harry is weer aan het werk maar hij is nog erg fragiel en helaas verliest hij af en toe nog de strijd tegen de drank. Hij ontvangt een brief die ondertekend is door ‘de sneeuwman’ en die brief zet hem op het spoor van de moordenaar van een groot aantal jonge vrouwen met kinderen. Ook dit keer hebben de Britten veel langer moeten wachten op een vertaling van dit prachtige boek.

In Nederland is het al in begin 2009 uitgekomen onder de titel ‘De sneeuwman’. Lees dus vooral nog eens de recensie van Eric Diepvens! The Snowman is weer een echte Nesbo en ik kan meegaan met Eric in zijn vergelijking met Jeffery Deaver. Het is wel te hopen dat Nesbo net zoveel boeken gaat schrijven als Deaver. The Snowman is pas zijn vijfde boek maar nu al neemt deze korte serie een ereplaats in op mijn boekenplank. En ik denk bij heel veel lezers! Je moet goed opletten bij het lezen van deze boeken, dan vallen de puzzelstukken uiteindelijk wel op hun plaats. Geen boek dat je achter elkaar uitleest omdat de auteur het allemaal zo netjes heeft voorgekauwd; een boek dat je achter elkaar uitleest omdat je als lezer zo direct betrokken raakt bij het verhaal. (Door: Jannelies Smit)