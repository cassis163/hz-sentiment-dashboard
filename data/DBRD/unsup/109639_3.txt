Op een snikhete dag vertrekt forensisch patholoog Kay Scarpetta naar een vrouwengevangenis in Georgia om een gesprek te voeren met een gevangene die haar mogelijk meer kan vertellen over de dood van haar collega Jack Fielding. In de gevangenis wordt ze ontvangen door de directrice, die haar stevig aan de tand voelt over haar voorgenomen bezoek. Na haar gesprek met de gedetineerde, waar ze niet veel wijzer van geworden is, krijgt ze een verzoek voor een ontmoeting met de voormalige openbare aanklager, Jaime Berger, uit het district waar Kay werkzaam is. Ze heeft geen flauw vermoeden over de intentie van deze bijeenkomst en als ze ook de oude bekende rechercheur Marino bij Jaime Berger aantreft is de verwarring compleet. Onder valse voorwendsels hebben ze Kay naar Georgia gelokt, omdat ze haar hulp nodig hebben bij een tweede beschouwing over een oude moordzaak op een gezin, waarvan de dader in dezelfde vrouwengevangenis op de doodstraf wacht. Als blijkt dat er een connectie moet bestaan tussen deze vrouwen, en er meerdere slachtoffers vallen, raakt Kay verwikkeld in een zaak, die mogelijk te maken heeft met internationaal terrorisme. Met haar kennis en kunde is zij de enige die het moorden kan stoppen, maar dan zal ook haar eigen leven in gevaar komen...
Wie nog niet eerder een 'Kay Scarpetta' heeft gelezen, zal moeite hebben met de eerste honderd bladzijden van Rood waas. Deze beschrijven haar lange autorit naar de vrouwengevangenis. In gedachten blikt ze terug op haar verleden en carri√®re, afgewisseld met dialogen die ze gevoerd heeft met de belangrijkste mensen uit haar leven. Het geheel geeft een rommelige indruk, temeer omdat de auteur ook nog trakteert op uitgebreide beschrijvingen van de omgeving. Weliswaar prachtig verwoord en sterk beeldend, maar te veel van het goede.
Je vraagt je af waarom deze lange introductie nodig is. Het gevaar bestaat dat menigeen zal afhaken. Degenen die eerder een Scarpetta hebben gelezen zullen ontdekken dat er veel nieuwe elementen aan het personage en leefomstandigheden van Kay zijn toegevoegd. Het opvoeren van oude getrouwen uit eerdere delen zou veel goed kunnen maken: zij komen echter te weinig uit de verf, behalve Marino, die nog wel veel weg heeft van zijn eerder beschreven karakter.
Pas na de ontmoeting in de gevangenis wordt het verhaal echt spannend en raakt het in een stroomversnelling. Als Kay met nieuwe moorden wordt geconfronteerd, die allemaal verband schijnen te houden met de dood van Jack Fielding, ontpopt Rood waas zich als een ware pageturner. Vanaf dit punt mag de lezer eindelijk meepuzzelen en wordt hij meegezogen in het ontrafelen van de mysteries rond de nieuwe moorden en de misdaden uit het verleden.
Wie al fan van Patricia Cornwell was, zal dit misschien toch blijven en zich door de eerste episode van Rood waas heen bijten. Ze heeft immers ruimschoots bewezen een meester te zijn in het ontrafelen van de verdorven geest. Dat de auteur de beroemde Kay Scarpetta wederom opvoert, zou een belofte moeten inhouden, temeer omdat de twee delen voor Rood waas niet bijster goed ontvangen werden. Voor het tweede deel van het boek kan een hoop krediet gegeven worden, maar omdat de spanningsboog veel te laat wordt aangetrokken, zal menigeen al tijdens de veel te lange introductie afhaken. Je moet een echte insider en 'die-hard' zijn om door te lezen. Heel jammer dat deze alom geprezen auteur zich bediend heeft van herhaling op herhaling waardoor het boek, los van de vorige delen, voor een nieuwe lezer niet zo toegankelijk is.