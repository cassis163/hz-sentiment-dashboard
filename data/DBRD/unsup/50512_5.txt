Gotcha – Sterre Carron


Titel: Gotcha
Auteur: Sterre Carron
Uitgeverij: Witsand uitgevers
Pagina’s: 384

Over de schrijfster: Sterre Carron is woonachtig in België waar zij tropische geneeskunde aan het Instituut voor Tropische Geneeskunde te Antwerpen studeerde. Zij werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

Achterflap: Sofia raakt in paniek als ze ’s nachts, terwijl ze aan het werk is, gebeld wordt door haar doodsbange dochtertje. Ze belt de politie en rijdt razendsnel naar huis. Via bluetooth probeert ze contact te houden met het meisje. Plotseling hoort ze iemand ‘Gotcha!’ roepen, gevolgd door vals gelach. Daarna is het doodstil. Wie riep daar? Wat is er gebeurd met haar dochtertje? En waar is haar man?

“ De afstotelijke geur van rottend vlees kwam haar tegemoet en omarmde haar alsof ze werd begroet door een meedogenloos stinkend monster.”

Wat ik van dit verhaal vind: Gotcha is alweer het zevende deel van de Rani Diaz serie.
Elke keer kijk ik vol enthousiasme uit naar het nieuwste deel, zo ook naar deze.
Als ik de cover bekijk, valt me direct de doodsangst op die uit de ogen van het meisje straalt.
Nieuwsgierig als ik ben, vraag ik me direct af wat voor gruwlijkheden haar gaan overkomen.
Met een begin dat je bijna letterlijk doet vergeten te ademen zet Sterre Carron direct weer de toon van het verhaal, vol spanning lees ik dan ook verder.
We maken in dit deel kennis met Sofia, die het ergste overkomt wat je je als moeder kunt voorstellen.
De pijn waar zij door heen gaat is bijna lijfelijk voelbaar en ik heb dan ook erg met haar te doen.
Sterre Carron is er werkelijk een ster in om de emoties die de personages voelen bijna tastbaar te maken voor de lezer.
Ook lezen we weer mee met de dagelijkse bezigheden van Rani Diaz en haar team. Ditmaal proberen ze de moord op Joris Vandenbrande op te lossen.
Dit gaat natuurlijk niet zonder slag of stoot en tot het einde blijft het spannend en wordt er niets te vroeg verklapt.
Ik heb weer enorm genoten van deze Rani Diaz thriller waarbij je heen en weer wordt geslingerd tussen de verschillende emoties die dit verhaal rijk zijn.



“Telkens hoor ik mijn hartslag zo hard in mijn oren dreunen dat het lijkt alsof de vibratie van klankschalen mijn trommelvliezen doet trillen.”

Sterre Carron heeft met Gotcha weer een thriller van het allerhoogste niveau afgeleverd waarbij je als lezer de verschillende elementen die het verhaal bezit zoals: verraad, wraak, liefde, hoop en moederliefde bijna kunt aanraken.

Waardering:
Plot:5
Schrijfstijl:5
Originaliteit:5
Psychologie:5
Leesplezier:5
Spanning:5

5 schitterende sterren voor Gotcha van Sterre Carron