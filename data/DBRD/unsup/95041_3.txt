Robert Harris is een goede schrijver. Prachtige boeken zijn er van zijn hand verschenen, zoals Conclaaf, de Officier en de serie rondom Cicero.

Zijn laatste boek München 1938 is van een iets andere orde. Het is bijna een letterlijke verslaglegging van een bijzonder belangrijke episode in de geschiedenis van Europa vlak voor de Tweede Wereldoorlog. We krijgen door Harris een inkijkje in de gebeurtenissen tijdens de conferentie in München in 1938 die bedoeld was om een wereldoorlog te voorkomen. Inzet is de situatie van de Duitsers in Tsjecho-Slowakije.

De belangrijkste spelers van die tijd komen voorbij: Hitler, Chamberlain, Mussolini en anderen. De oud-studenten van Oxford, Paul Hartmann en Hugh Legat krijgen tijdens de conferentie na jaren weer contact met elkaar. Beiden hebben een functie in het corps diplomatique van respectievelijk Duitsland en Groot-Brittannië. De Duitse Hartmann is niet tevreden met Hitler en wil de Engelsen een document toespelen, dat aan moet tonen wat de plannen van Hitler werkelijk zijn. Harris laat gedetailleerd zien hoe dat toen heeft plaatsgevonden en ook de reacties van Hitler en Chamberlain. Huiveringwekkend zijn de beschrijvingen van het appartement van Hitler waar op de valreep nog een zeer belangwekkend gesprek tussen de twee hoofdrolspelers, Hitler en Chamberlain plaatsvindt.

Inmiddels weten we natuurlijk, dat de conferentie van München uiteindelijk niet heeft gebracht wat Chamberlain dacht te hebben bereikt. Nog geen jaar later is de Tweede Wereldoorlog een feit.

Het boek is interessant voor liefhebbers van geschiedenis maar mist toch de spanning die we gewend zijn van Harris.