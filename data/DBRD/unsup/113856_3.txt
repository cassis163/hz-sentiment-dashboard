De dinsdagvrouwen is een typisch boek over vrouwenvriendschap. Een groep van vrouwen die op het eerste zicht totaal niet bij elkaar passen en elkaars tegenpolen zijn, delen desondanks lief en leed. Een gedeelde geschiedenis maakt dat ze onafscheidelijk zijn en alles van elkaar menen te weten. Elke vrouw heeft een duidelijk omlijnd karakter en heeft een welbepaalde rol in het clubje: de leider, de volger, de optimist, de dramaqueenâ€¦ Niets lijkt de vriendschap nog te kunnen verstoren tot er onvermijdelijk een lang verborgen geheim naar de oppervlakte komt. Aanvankelijk zorgen de tegenstellingen ervoor dat de vriendinnen plots lijnrecht tegenover elkaar staan, maskers vallen af, het onuitgesprokene wordt openbaar gemaakt. Op het moment dat alles onherroepelijk verloren dreigt te gaan, krijgen loyaliteit en gedeelde ervaringen de overhand. Het resultaat: catharsis en een sterkere vriendschap. Heeft dit boek hier iets aan toe te voegen? Weinig, maar het is vlot geschreven en zorgt voor een ontspannende leeservaring. Ideaal dus voor liefhebbers van het genre.