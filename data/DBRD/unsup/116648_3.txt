Meer dan twee jaar geleden las ik "Krijg nou tieten". Dit boek vond ik zo goed en humoristisch dat ik heel nieuwsgierig was naar dit boek.

Bij ontvangst van het boek werd ik meteen verrast. Het boek is een hardcover. Aangezien heel veel boeken gewoon paperbacks zijn, vond ik dit verrassend én leuk om te krijgen. Op deze cover is de titel origineel vormgegeven, wat graffiti-achtig en gearceerd ingekleurd.

Het boek bevat levenslessen. Claudia de Breij zit in het midden van haar leven, dus ze heeft al wat levenservaring opgedaan, maar toch nog niet even veel als 70-plussers in de maatschappij. Ze ging dus op de koffie bij bekende Nederlandse 70-plussers. Als Belg zijnde, kende ik Willeke Alberti en Geert Mak (de presentator/auteur van "In Europa"). Dat ik de anderen niet kende, maakte weinig uit.

Ik sta zelf nog aan het begin van mijn volwassenheid. Veel levenslessen heb ik nog niet opgedaan, toch herkende ik een paar van deze levenslessen. Andere levenslessen neem ik zeker mee in de toekomst, zoals:

- "Vertrouwen geeft vertrouwen"
- "Wie je bent is wie je altijd geweest bent"
- "Word de beste putjesschepper van de wereld": het maakt niet uit wat je doet als beroep, want je kunt dé beste zijn in dat beroep.
- "Het is geen wedstrijd"

Een herkenbaar hoofdstuk voor mij: "Slaap er een nachtje over"
Uit ervaring weet ik dat je over bepaalde dingen anders denkt wanneer je het laat bezinken of er een nachtje over slaapt. Dit is bij ons thuis ook een zin die vaak gebruikt wordt als er belangrijke beslissingen moeten genomen worden.

De schrijfstijl vond ik goed. Ik had enkel af en toe last van de zinsconstructies. Het gebruik van komma's zou (voor mij) af en toe handig geweest zijn. Ik moest nu de zinnen enkele keren herlezen vooraleer ik begreep wat er stond.

Het is geen humoristisch boek waarbij je de slappe lach krijgt. Ik heb af en toe moeten glimlachen, maar nooit echt-echt moeten lachen. Bij nader inzien is dit ook niet echt een boek waar je deze humor kunt verwachten.

"Neem een geit" is een gevarieerd boek met interessante en minder interessante levenslessen. Toch is het geen boek voor een heel breed publiek. Het is een interessant boek voor diegenen die er in geïnteresseerd zijn. Als je dat niet bent, kun je beter een ander boek nemen.