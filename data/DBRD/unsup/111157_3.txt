In het spannende boek Ibiza neemt de auteur Kiki van Dijk de lezer mee op een reis die – in ieder geval – Maggie, het hoofdpersonage uit het boek nog lang bij zal blijven. De mooie Maggie lijkt alles goed voor elkaar te hebben, ze runt een succesvolbedrijf en heeft een leuk gezin. Wanneer ze van haar lieve man een yogatrip naar Ibiza cadeau krijgt is ze hier in eerste instantie helemaal niet zo blij mee, ze heeft veel herinneringen aan dit zonovergoten eiland, mooie maar ook nare en ze wil hier eigenlijk niet meer mee geconfronteerd worden. Maggie wil echter niet ondankbaar overkomen en besluit toch te gaan. Op Ibiza ontmoet ze een hoop oude bekenden en snapt ze eigenlijk niet dat ze deze reis niet veel eerder heeft gemaakt. Van de yogalessen komt weinig, haar vriendin Floor sleept haar mee van het ene bruisende feest naar het andere. Wanneer er op onheilspellende wijze een jonge vrouw verdwijnt lijkt er nog maar bar weinig van een ontspannen vakantie terecht te komen. Dan loopt ze tot overmaat van ramp haar ex tegen het lijf…..

In de zomerse thriller Ibiza is er ruimte gemaakt voor een heerlijke combinatie van romantiek, misdaad en spanning. Laat je door de auteur Kiki van Dijk meevoeren op een reis naar het mooie Ibiza en denk mee in de zoektocht naar de dader die achter de mysterieuze verdwijning zit. Het boek leest vlot, als een vakantieroman met hier en daar een originele spannende wending. Leuke karakteristieke personages zorgen dat het verhaal pakt en dat je als lezer bijna niet kunt wachten tot de ontknoping. Om vervolgens te concluderen dat het toch jammer is dat het boek zo snel tot een einde kwam.