Daar ik al sinds vele jaren een grote bewondering heb voor de kunst van Vincent van Gogh en daardoor ook altijd geboeid ben geweest door zijn dramatische leven was het een kleine stap om het boek over De Zussen Van Gogh te willen lezen.

Het boek oogt op het eerste zicht aantrekkelijk: een handzaam formaat en op de cover een kleurrijk schilderij van Vincent met twee vrouwen als onderwerp; later in de tekst zal blijken om welk schilderij en om welke vrouwen dit gaat.
Het valt ook meteen op dat er een met rijk gevuld fotokatern in het midden van het boek is toegevoegd en bladerend doorheen het boek komen ook veel zwart-wit foto's - passend bij de tekst - voorbij.
Dit alles, samen met de tekst en met een korte kennismaking met de auteur op de achterkant, maakt het boek al meteen aantrekkelijk.

In de eerste hoofdstukken maken we kennis met de voorouders en ouders van Vincent en zijn broers en zussen. Dit is nogal droge materie - maar wel noodzakelijk voor de rest van deze familiekroniek. Gelukkig is er achterin het boek een zeer duidelijke stamboom ingevoegd en aan de hand daarvan zijn de familievertakkingen best wel duidelijk.

Eenmaal door deze eerste hoofdstukken heen komt de lezer terecht in een boeiend verhaal over de ouders Van Gogh - een domineesgezin - en hun zes kinderen: drie jongens en drie meisjes.
Aanvankelijk zijn de belevenissen van de drie meisjes: Anna, Elisabeth en Willemien nog sterk verweven met deze van de broers: Vincent, Theo en Cor ...in het bijzonder met dat van Vincent. Maar na het vroege overlijden van de mannelijke telgen van de familie komen de levens van de vrouwen meer en meer op de voorgrond en leren we hen ook echt beter kennen.

De auteur heeft, naar eigen zeggen, de inhoud voor dit boek gepuurd uit de vele brieven die broers en zussen indertijd naar elkaar geschreven hebben. Hij is erin geslaagd om op deze manier een waarheidsgetrouwe en zeer boeiende familiekroniek te schrijven waarin de lezer een inkijk geboden wordt in de familierelaties en -geheimen van de Van Goghs en vooral: om kennis te maken met de drie zussen, waarover tot nog toe vrijwel niets bekend was, en met de tijdsgeest van de fin de siècle.

Ik heb het boek met zeer veel belangstelling gelezen en het heeft me aangezet om verder zelf op onderzoek te gaan om nog méér te weten te komen over de familie van Vincent van Gogh en vooral over zijn zussen.

Wat mij betreft verdient De Zussen van Gogh door Willem-Jan Verlinden 5 sterren.