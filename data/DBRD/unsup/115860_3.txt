Cody is het thrillerdebuut van de Nederlandse auteur Bernice Berkleef. Eerder schreef ze o.a. het jeugdboek Kim Dakerveld, de Missie, wat haar een nominatie voor de Zoute Zoen, de Vlaamse prijs voor kinderliteratuur opleverde.

Als Jelka veel later dan gewoonlijk wakker wordt, kan ze haar baby nergens vinden. En dan hoort ze dat haar echtgenoot zich op het politiebureau bevindt, met hun overleden zoontje… Wat is er gebeurd? Wie is verantwoordelijk?

Cody leest als een trein. De lezer wordt tot op het eind in spanning gehouden. Wat er zich werkelijk heeft afgespeeld, wordt pas op de laatste pagina’s onthuld, en dan helaas meteen ook een beetje over the top.
Het boek enkele dagen opzij leggen is geen optie. Maar of het boek dan ook alle elementen in zich draagt om een echt goede thriller te kunnen noemen, zal misschien niet door iedereen volmondig met ja beantwoord worden.

Het verhaal wordt afwisselend vanuit verschillende personages verteld zodat je steeds meer inkijk krijgt in hoe de verschillende levens elkaar beïnvloedden. Diepgang in de personages moet je in Cody echter niet verwachten en dat is een gemiste kans, gezien de auteur voldoende elementen aanbrengt die voor verdieping hadden kunnen zorgen.
Het blijft allemaal een beetje aan de oppervlakte kabbelen. De schrijfstijl die eerder luchtig en oppervlakkig is, staat op die manier in contrast met de spanning die zich voortdurend opbouwt. En dat zorgt voor de nodige verwarring: is dit nu een goed boek of niet?

Al bij al geen slecht debuut, maar er is nog werk aan de winkel als Berkleef wil kunnen tippen aan de meer gerenommeerde thrillerauteurs.