Als in deel 6 een routinecontrole in de watertoren van Alva wordt uitgevoerd vindt men in het bassin het lijk van een ex-medewerker van het waterleidingbedrijf. Het team inspecteurs van Visby moet direct aan de bak, maar vist meteen in een vijver zonder aanknopingspunten of opvallende verdachten.
Ook een drugszaak vraagt hun aandacht.
Fredrik krijgt een interessant aanbod voor een toekomstige baan en moet dit zien in te passen in de negatieve spiraal die zijn huwelijk, weer, doormaakt.

Viktor en Raffa zijn drugsleveranciers via internet, die slim, buiten het gebruikelijke criminele circuit om opereren maar door bedreiging ineens die wereld ingezogen worden. Zij moeten actie ondernemen om er zonder kleerscheuren uit te komen en dat gaat niet zonder problemen. Het aantal complicerende factoren neemt toe en gooit roet in het eten bij hun plannen. Wordt vluchten de enige optie?

Als de politie geconfronteerd wordt met weer een nieuwe moord en komen Viktor en Raffa op het netvlies van Fredrik en collega's. De politie loopt echter steeds vast in beide moordzaken. Het aantal doden loopt verder op en in de complexe wirwar van gebeurtenissen zijn geen duidelijke aanknopingspunten te vinden. Succes voor het team van Fredrik blijft uit, totdat.........

Håkan Őstlundh, die de serie thrillers rond inspecteur Fredrik Broman op het Zweedse eiland Gotland situeerde, schreef deze tussen 2004 en 2014. Hij behoort in Nederland niet tot de bekendste schrijvers in het genre Scandinavische thrillers, maar deze reeks, die het predicaat literaire thriller verdient, is de moeite waard. Een prettige en goede aanvulling op alle anderen,.
Verhalen die, naast goede, geloofwaardige opbouw van het plot, gebeurtenissen, karakters en samenhang in het verhaal, simpel ouderwets speurwerk laten zien, niet gelardeerd met spectaculaire acties of te snel doordenderende gebeurtenissen. Ze stralen een rustige, landelijke, wat lome sfeer uit en hebben een prettige verteltrant. Beschrijvingen zijn vol fijne nuances met zijsprongen en details over landschap, alledaagse observaties, het leven in Zweden en natuurlijk het leven en zielenroerselen van zijn creatie, Fredrik Broman en zijn gezin. Alles zonder onrealistische overdrijving. Concreet en bondig op een manier die prettig leesbaar is.
Ogenschijnlijk lijkt er weinig te gebeuren in de verhalen, maar Őstlundh weet uitstekend sfeer te creëren, slaagt er in om je fantasie te prikkelen en je te laten visualiseren wat hij beschrijft. Hij bewandelt leuke zijpaden, laat gedachten van personages tot zijn recht komen, construeert goede plots en haakt her en der aan aan actuele onderwerpen. Soms volgen we personages tot in hun ziel, alsof het een roman betreft ingekapseld in een thriller. De verhalen kennen een rustige opbouw zonder saai, eentonig of langdradig te worden. Het verveelt nergens, alles behoudt compleetheid, spanning en blijft boeien. Voor de liefhebber van dit genre: de reeks telt 7 delen, een ruime 2.500 pagina’s te gaan.