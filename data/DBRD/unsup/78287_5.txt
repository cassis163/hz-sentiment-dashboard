Sanne Philips en Luca Borra, rechercheurs bij de politie Hoorn, staan voor een van de moeilijkste zaken uit hun carrière. In het tuinhuis van een groot landhuis worden vier lichamen ontdekt, waarvan twee in verre staat van ontbinding. Het motief van de dader is een mysterie.

De oorspronkelijke bewoners van het huis, Max en Sophie Tildro, zijn om het leven gekomen bij een auto-ongeluk en de huidige bewoner, hun zoon Jack, is al ruim twintig jaar vermist. Zijn toenmalige partner Sarah is eveneens onvindbaar.

De rechercheurs duiken in het verleden van Jack en Sarah en stuiten op een aantal onverklaarbare gebeurtenissen. Ondertussen krijgen Sanne en Luca te maken met een andere zaak, de vermissing van een oude vrouw. In eerste instantie lijkt dit een losstaande zaak, maar al snel rijst de vraag of deze vermissing wellicht verband houdt met de vier moorden. Sanne en Luca moeten alle zeilen bijzetten om te ontrafelen wat zich in het verleden heeft afgespeeld.

Mijn visie
‘Verboden tranen’ is mijn tweede kennismaking met Melissa Skaye en ik moet zeggen, petje af voor de ontwikkeling van deze auteur in dit, voor haar nieuwe, genre! Ondanks dat ik over het geheel genomen van haar thrillerdebuut ‘Virtuele tango’ heb genoten, kwam ik er een enkele minder goed opgebouwde zin tegen boek. Daar is in ‘Verboden tranen’ absoluut niets meer van terug te vinden. Heerlijk, vlot, verzorgd en een prachtige spanningsboog. Chapeau Skaye! Bovendien ‘speelt’ de auteur in haar nieuwe boek schijnbaar moeiteloos met wisselingen in het tijdpad en de visie van de verteller.

“Toch ben je naar hem toegegaan? vroeg Luca. Sarah knikte. Met lood in mijn schoenen. Ik kon hem natuurlijk niet de waarheid zeggen, al was hij niet gek. Als je om een nieuwe identiteit vraagt kun je vragen verwachten. Uiteindelijk heeft hij me een Burgerservicenummer en nieuwe naam bezorgd. Andere achternaam, maar wel mijn eigen voornaam. Dat wilde ik perse. Ik heb hem niet gevraagd hoe hem dat was gelukt.”

In ‘Verboden tranen’ vindt er een hernieuwde kennismaking plaats met het Hoornse rechercheursduo, Sanne Philips en Luca Borra, dat opnieuw geconfronteerd wordt met een ingewikkelde zaak. Dit keer betreft het de mysterieuze verdwijning van een hoogst bejaarde vrouw en de vondst van een viertal lijken bij een groot landhuis.

“Jezus, mompelde Luca. Hij deed een stap naar voren, maar bleef evenwel op veilige afstand om eventuele sporen niet te beschadigen. Vier stuks, zei Ruud, die bezig was zakjes om de handen van de slachtoffers te doen, terwijl een politiefotograaf allerlei foto’s nam. Ze lagen op hun buik op elkaar gestapeld. We hebben ze van elkaar af gehaald, maar in dezelfde positie laten liggen. Twee zijn in verregaande staat van ontbinding en liggen hier al een tijdje.”

Onveranderd is dat Skaye blijk geeft van een groot invoelend vermogen. Ook in ‘Verboden tranen’ weet zij haar personages, hun gevoelens en emoties uitstekend te omschrijven en werk zij kundig en met precisie richting een plot dat, ondanks het gevoel dat je het weet.., verrassend is.

Over de auteur
Melissa Skaye (Amsterdam, 1972) is het pseudoniem van Melissa Bielsma-Schaaij, een Nederlandse fantasy- en thrillerauteur. Skaye wordt in eerste instantie bekend door de fantasyreeks met Jeremy Jago, waarvan ze het eerste deel, ‘Het geheim van de Passage’, in 2013 publiceert. De twee volgende delen verschijnen onder de titels ‘De kracht van Assingna’ (2014) en ‘De strijd om Gemini’ (2015). Het afsluitende deel ‘De erfenis van Lotus’, verschijnt in 2016.

In 2013 maakte Skaye haar thrillerdebuut met ‘Virtuele Tango’, de start van de zogeheten VT-reeks. ‘Verboden Tranen’ is het tweede deel in deze reeks.

Uitvoering
Uitgeverij Ellessy
Paperback, 364 pagina's
ISBN10 9086602444
ISBN13 9789086602445

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/