Recensie Medicijn-Ingrid Oonincx

Het moet gezegd worden: in eerste instantie trok de cover mijn aandacht, een goede keuze daarin, en dat het boek een goede keuze was, zou alleen maar bevestigd worden.
In twee dagen had ik het boek uit, ik kon het niet wegleggen, vond het jammer dat ik tussendoor ook nog moest slapen.

Hoofdpersoon Ella Vreeland heeft een succesvolle baan in de marketing, en een minnaar.
Alles lijkt haar goed te gaan, totdat haar minnaar overlijdt, en haar moeder dementerende wordt. Ella gaat op onderzoek uit naar het waarom van het overlijden van haar minnaar, en komt er achter dat hij een middel gebruikte van de mysterieuze Jacob Grünberg,
waar ze meer van wil weten, zou dit de oorzaak van zijn dood zijn?

Er volgt een zenuwslopende zoektocht naar deze man, Grünberg, naar het middel,
dat eeuwige jeugd belooft, en alle praktijken erachter.
Hoewel het verhaal soms onrealistisch en vergezocht aandoet, raak je er toch door meegesleurd. Het maakt niet meer uit dat sommige dingen in werkelijkheid niet zouden kunnen plaatsvinden. Daar gaat het ook helemaal niet om.
Het gaat er om dat het verhaal je vastgrijpt, je meesleurt, je móét het lezen.
Ik kon het dus amper wegleggen.

Het verhaal is geenszins voorspelbaar, er zitten verschillende plot-twists en onverwachte wendingen in, waardoor het nooit saai wordt. Het blijft prikkelen, hoewel het voor mij nooit ondraaglijk schokkend werd, maar zo heb ik het graag: medium/soft-thriller, horrorscenario’s kan ik niet aan, dat zou te ver voor mij gaan.


Dat dit boek je in zich opneemt, is me meer dan duidelijk, voor wie eens wat anders wil dan een romance, familiegeschiedenis of meer zulks, is dit een heel goede optie.
Mij heeft dit boek zeker niet teleurgesteld, het was een zeer aangenaam tussendoor-boek, zozeer zelfs dat ik benieuwd ben naar Oonincx’ andere titels.

Soms is het leuk, verfrissend, spannend om uit je comfortzone te stappen, en dit boek was voor mij zeer geslaagd, dat mag duidelijk zijn. Het is leuk wanneer een boek je zó vast weet te pakken dat je het binnen twee dagen uit hebt. Het is een kunst om zulke boeken te vinden,
een kunst om zulke boeken te schrijven.