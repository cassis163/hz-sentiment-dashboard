Het boek komt in prachtig Powder Pink (Pantone 14-1511TCX) met tekst en grafiek in zwart en wit. De naam van de auteur in witte kapitalen. De titel “Scoop!” (met uitroepteken) in een script-lettertype. Linksboven klein het The Hous of Books logo en in het midden onder een kleine pentekening van een ouderwetse fotocamera met daar weer onder de tekst “Een onweerstaanbaar grappige roman over liefde en zelfvertrouwen” Het geheel is omrand met een rechthoekig puntjespatroon.
Op de achterzijde een prachtige portretfoto van de auteur, een korte samenvatting, een quote uit een Glamour recensie en een kort verhaaltje over eerder schrijfwerk van Iris Houx. 447 pagina’s in paperback formaat.
Het is een dankbaar onderwerp, een verhaal dat gaat over liefde, relaties en volwassen worden. Over moeilijke keuzes en over wie je wil zijn en wie je bent. Esmée Evers, de ik figuur, aan het begin van haar werkende leven, werkt zich door een onschuldig leugentje ontzettend in de problemen. En dat terwijl ze ogenschijnlijk alles prima voor elkaar heeft. Ze heeft een leuke vriend die werkt als makelaar, een gezellige tuttige vriendinnengroep - opgedaan tijdens haar studie, een beste vriendin Andrea die ze al sinds de lagere school kent en een leuke baan als redactie-assistent. Vooruitlopend op een aan haar beloofde promotie liegt ze tegen haar vriendinnengroep dat ze redactiechef is.
Dat ene leugentje groeit uit tot een enorme molensteen rond de nek van Esmée wanneer blijkt dat een van haar vriendinnen (Jasmijn) heeft gesolliciteerd op de aan haar beloofde functie. Tot overmaat van ramp wordt Jasmijn zonder enig beoordelingsproces aangenomen.
Elke oplossing die ze bedenkt om de leugen te ontkrachten laat haar dieper in het moeras zakken. Het moet immers gebeuren met zo min mogelijk gezichtsverlies zodat vooral het beeld dat haar vriendinnen van haar hebben niet aangetast wordt .
Een groot deel van het verhaal speelt zicht af op de kantoorvloer. Het kantoorleven wordt met veel humor levendig beschreven maar blijft altijd geloofwaardig. De karakters zijn soms persiflages maar hebben altijd voldoende diepgang om echt tot leven te komen. Gedurende het verhaal worden vriendschappen, carrière en relaties danig op de proef gesteld. Daar zitten soms best emotionele momenten bij maar de humor overheerst. Het verhaal blijft altijd vrolijk. Ook de romantiek komt aan bod wanneer een oude middelbare school liefde plotseling haar leven binnen valt. Een jongen die haar tot op het bot vernederd heeft .
De locaties zijn goed beschreven. Het dorpsleven, de stad, kantoor en uiteindelijk Parijs komen goed uit de verf. In Parijs beleeft Esmée uiteindelijk de climax van een enorm avontuur dat zal uitmonden in grote veranderingen in haar leven.
Scoop! begint met een vooruitblik, dat maakt je nieuwsgierig en dat zorgt er ook voor dat de eerste hoofdstukken die wat traag zijn toch goed door te komen zijn. Daarna komt het verhaal goed op gang. Het leest lekker vlot en je vereenzelvigt je snel met de hoofdpersoon. Samen met Esmée haar worstelingen beleven was een waar genoegen. Het verhaal werkt erg goed naar een aantal hoogtepunten toe zonder heel voorspelbaar te worden en blijft dan ook tot het eind spannend.
Samenvattend kunnen we zeggen dat Iris Houx een prachtig debuut heeft neergezet. Een vervolg op Scoop! zou mooi zijn maar de schrijver heeft genoeg potentie om in een volgend werk wellicht meer de diepte in te gaan.