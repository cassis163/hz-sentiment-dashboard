‘Vlinder’ is een autobiografische roman. Auteur Merel van der Lande vertelt over het moment in haar leven dat zij op het punt staat om voor de tweede keer in haar leven in een depressie te raken. Zij weigert daar echter aan toe te geven en kiest ervoor om, in plaats van het nemen van medicatie, haar veilige thuishaven te verlaten en op zoek te gaan naar de oorzaak van haar gevoelens van eenzaamheid, angst en depressie. Geholpen door de foto’s die ze maakt en de liefdesrelaties die ze beleeft, daalt ze af naar de bodem van haar bestaan. Wat ze daar ontdekt, geeft haar leven een onverwachte wending.

Op kwetsbare en tegelijkertijd krachtige wijze deelt Merel haar innerlijke reis met haar lezers, waarbij zij haar angsten en depressies naakt en onomwonden omschrijft.
Zij maakt haar lezers ook deelgenoot van de levenslessen die ze trok uit deze innerlijke reis en hoe zij uiteindelijk haar doel bereikte.

“Mijn vriend had inmiddels wel door dat het niet goed met me ging. Ik bleef maar huilen en kon niet geloven dat hij nog een relatie wilde met een nul zoals ik. Toen ik het wilde uitmaken om te voorkomen dat hij dat zou doen, belde hij mijn ouders om te zeggen dat zij me beter konden komen ophalen.”

Buiten elke beoordeling om is het natuurlijk al ongelooflijk dapper wanneer iemand zich zó blootgeeft met de gedachte daar anderen wellicht mee te kunnen helpen. Alleen dat verdient al bijzonder veel respect. Dát haar boek anderen zal helpen, daar ben ik van overtuigd. Direct of indirect, mensen die in een soortgelijke situatie verkeren of verkeerd hebben, zullen veel in ‘Vlinder’ herkennen en er troost uit putten.

“Het gesprek zette me aan het denken. Waarom kon ik niet gewoon mezelf zijn? Het leuk hebben met mezelf? Waarom dacht ik daar altijd en met name mannen voor nodig te hebben? En waarom was ik nog steeds zo ontzettend bank voor dat eenzame, lege gevoel?”

Daarnaast adviseer ik hen die iemand in hun naaste omgeving hebben die depressief is of hiertoe neigt, dit boek te lezen. Je zult er veel aan hebben en de mens in jouw nabijheid die hieraan lijdt, beter begrijpen.

Buiten dit alles ziet Merel ook nog eens kans haar verhaal te doen in een schrijfstijl die heerlijk ‘gewoon’ aandoet. Uiterst toegankelijk, vlot leesbaar en verzorgd. Haar dialogen zijn bovendien zeer natuurlijk en geloofwaardig. Het is dan ook te hopen dat Merel haar ‘Vlinder’ niet ziet als een eenmalig project, maar dat zij doorgaat met schrijven.

Over de auteur
Merel van der Lande (1980) schrijft, redigeert en fotografeert voor toonaangevende tijdschriften zoals VT-wonen, Discovery Magazine, Zoom.nl en Yoga Magazine. Van 2009 tot 2013 studeerde ze aan de FotoAcademie in Amsterdam, waar ze ontdekte dat fotograferen veel meer is dan het maken van visueel aantrekkelijke beelden.

Uitvoering
Uitgever Palmslag
ISBN 9789491773891
Paperback, 219 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/