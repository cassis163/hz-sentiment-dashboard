De Top is het verhaal van de Nucleaire Top welke georganiseerd wordt in Den Haag, en is geschreven in het WAT ALS thrillerscenario.

Den Haag en omstreken staat geheel op zijn kop door beveiligingsmaatregelen welke nodig zijn voor de Nuclear Security Summit (NSS). Myrthe woont en werkt in Den Haag en werkt daarnaast ook als geheim agent voor de Mossad. Al is ze de laatste jaren niet actief ingezet. Nu wordt er een beroep op haar gedaan en ze twijfelt ... maar uiteindelijk gaat ze overstag en dan kan ze niet meer terug. Dit heeft tot gevolg dat ze heen en weer wordt geslingerd tussen het “gewone” leven welke ze leidt en haar opdracht die ze geheel naar behoren wil uitvoeren.

Monique Koemans heeft De Topbijeenkomst aangegrepen voor het verhaal en er een spannende, actuele thriller van gemaakt. Tijdens het lezen word je zeer aangenaam verrast door de schrijfstijl en plotselinge wendingen. Dit maakt dat je door wilt lezen en wilt weten wat er eventueel kan gebeuren. Myrthe is als karakter geloofwaardig neergezet en je kunt je tijdens het lezen helemaal inleven in haar. De andere karakters die een rol in het verhaal hebben vullen elkaar aan, hoe klein of groot hun rol ook is in het geheel. De Top leest als een trein en is geschreven in korte hoofdstukken zodat je door blijft lezen, zonder dat je het in de gaten hebt ben je alweer een aantal hoofdstukken verder. Tijd is een belangrijke factor in het verhaal en je voelt de spanning hiervan tijdens het lezen, als de tijd langzaam wegtikt.