Otter en Pinguïn zijn beste vriendjes. Ze wonen naast elkaar in de dierentuin. Iedere ochtend bezoekt Otter zijn vriend.
'Otter gaat naar Pinguïn toe. Hij kruipt door de geheime tunnel. Bochtje naar links, bochtje naar rechts, en dan is hij bij Pinguïn.' Samen maken ze de meest spannende avonturen mee, in de dierentuin of in het Regenboogbos.

De titel Otter & Pinguïn en de drakenfluit doet vermoeden dat de drakenfluit een grote rol in de korte verhaaltjes speelt, maar dat is niet helemaal het geval. Natuurlijk, de drakenfluit speelt een rol in een aantal van deze verhalen, maar de verhouding ligt anders dan de titel doet voorspellen. Het verhaal over de drakenfluit is wel het langste van de verhalen, tien pagina's tegenover drie of vier.

Elk verhaal bevat eigenlijk dezelfde opbouw. Otter gaat naar Pinguïn, ze maken samen een spannend verhaal mee en ze gaan weer naar huis. De opbouw is dus herkenbaar, wat fijn is voor de lees- en luisterontwikkeling van jonge kinderen, maar ook de gebeurtenissen in de verhalen zijn dat. Zo vieren ze verjaardagen, geboorten en vriendschappen. Hierdoor spreken de verhalen jonge kinderen aan, ze maken immers hetzelfde mee.

Bij elk verhaal hoort een paginagrote illustratie, gemaakt door Mirte van Hengel. Van Hengel heeft een typische tekenstijl, waar sommige lezers misschien aan moeten wennen. Niet alle dieren zijn namelijk in een eerste oogopslag te herkennen, maar dat heeft ook zo zijn charme. De tekst is in sommige gevallen echter omvangrijker dan de tekening zelf. Zo staat in de tekst bijvoorbeeld vermeldt dat Otter zijn drakenfluit mee heeft, maar is dat op de tekening niet te zien. Dit kan voor sommige kinderen, zeker peuters, verwarrend werken, ze horen het een, maar zien iets anders. Peuters hebben bij het voorlezen echt de combinatie van beeld en tekst nodig om het verhaal te kunnen verwerken.

Michelle Arts heeft leuke verhalen geschreven, die dankzij de korte tijdsduur, prima voor te lezen zijn aan jonge kinderen. Het boek bestaat uit 26 verhalen, die prima los te lezen zijn, maar wel een doorlopende verhaallijn hebben. Dat gecombineerd met de herkenbaarheid, maakt Otter en Pinguïn tot een duo dat het in zich heeft om menig kinderhart te stelen.