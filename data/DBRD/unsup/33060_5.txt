Savanne en Jorick. Hij, Jorick Bergzoon, bruine ogen, krullend haar en nieuwsgierig van aard. Zij, Savanne Mercks, lang donkerblond haar, bruine ogen en borsten waar je u tegen zegt. Een chick die er wezen mag.

Wanneer er een moord plaatsvindt, in het werkhok van de conciërges, op het Willem Joseph van Ghent College, is Jorick als tweede op de plaats delict. Zijn nieuwsgierigheid speelt hem parten. In een onbezonnen moment neemt hij de portemonnee die naast het lijk van conciërge Kathagen ligt mee. In de portemonnee zit naast geld ook een briefje met 8 cijferige nummers.

Savanne leeft een geheim leven in de oude fabriek "The factory". Hier is een vriendenclub, muziek, dansen en blowen. Savanne heeft een soort relatie met Finn Rood, "King of the streets" niemand waagt het om hem een voet dwars te zetten. Hij heeft de macht en daar komt niemand met zijn vingers aan.

De portemonnee blijkt van de "grote" baas achter The factory te zijn. Het briefje met nummers de toegang tot drugshandel. De "grote" baas iemand die Jorick vertrouwt.

Een spannend boek dat heerlijk leest. Jorick is in de ban van Savanne die hem alleen maar gebruikt voor andere doeleinden. Jorick en Savanne komen in ernstige moeilijkheden. Hierdoor verandert Savanne's leven voorgoed.

Moord op school geeft duidelijk het thema van dit boek weer. De omslag is prachtig. Een bebloed mes staat voor de moord. Het meisje is een afbeelding van Savanne, één van de hoofdpersonen van dit boek.

Bij het dankwoord staat dat leerlingen van het St-Gregorius College mee hebben geholpen bij het maken van dit boek.