Esma is geboren in Turkije en opgegroeid in Londen. Ze heeft een oudere broer Iskander en een jonger broertje Yunus. Haar ouders, Pembe en Alem, zijn getrouwd, maar leiden geen gelukkig leven samen.

Het verhaal wordt geschreven door Esma die dat doet door vanuit verschillende personages uit drie generaties hun belevingen te vertellen over de moord die haar oudste broer pleegt op hun moeder.
Zo begint ze bij Naze en Berzo, haar opa en oma. Naze bevalt van een meisjestweeling, terwijl ze alle hoop had gezet op een zoon. Het verhaal vertelt het belang van het krijgen van een zoon in de Koerdische cultuur: “zo had God beiden geschapen: de een superieur aan de andere”.
Uiteindelijk overlijdt Naze tijdens de bevalling van haar negende kind, omdat zij weigerde om naar de stad te gaan en daar te bevallen. Haar lot lag in Zijn handen en daar gaf ze zich aan over. Uiteindelijk blijkt dit negende kind ook een meisje te zijn, dat niet lang leeft.
Het verhaal schrijft treffend wat voor druk het niet krijgen van een zoon geeft op alle leden van het gezin.

De meisjestweeling bestaat uit Pembe en Jamila. Hun moeder Naze leerde ze dat mannen eer hadden, maar vrouwen niet. In plaats daarvan hadden ze schande. Pembe voelt op jonge leeftijd dat ze het hier niet mee eens is, maar gaat mee in het gedrag wat in de cultuur van haar wordt verwacht.

Alem, de vader van Esma, heeft geen makkelijke jeugd. Zijn moeder Aisha heeft het gezin verlaten toen hij nog jong was en zijn vader heeft een alcoholprobleem. Onder invloed van alcohol vertoont hij zeer agressief gedrag en slaat hij Alem.
Wanneer Alem als hij 18 is op bezoek gaat bij zijn broer die zijn dienstplicht vervult, ontmoet hij Jamila en is hij op slag verliefd. Hij doet er alles aan om met haar te trouwen, maar Jamila blijkt ‘besmet’ en dus kiest Alem voor het tweelingzusje Pembe. Hij regelt met vader Berzo het huwelijk en Pembe wordt uitgehuwd aan Alem.

Tijdens het verhaal kom je erachter dat Pembe en Alem geen gelukkig huwelijk leiden, omdat ze niet van elkaar houden. Alem is gokverslaafd en verliefd op een danseres in de gokhal. Wanneer hij al zijn gewonnen geld inzet en verliest, heeft hij een grote schuld bij de gokhal. Hij verlaat zijn gezin om bij de dansers te kunnen zijn, al is het vanaf haar kant geen liefde.

De oudste zoon van Pembe en Alem, Iskander, neemt de taken van Alem zo goed als hij kan over. Toch is dit lastig, omdat hij zelf nog maar een kind is. Het verhaal beschrijft hoe Iskander, Esma en Yunus elk hun eigen weg gaan nu hun vader zich niet meer laat zien.

Wanneer Alem al geruime tijd niet thuis is gekomen, ontmoet Pembe bij de bakker een man die haar het adres van zijn werk geeft en hoopt dat ze contact opneemt. Dat is het begin van een aantal ‘geheime’ afspraakjes bij verschillende bioscopen tussen Pembe en deze man: Elias.
Per toeval komen Yunus en de broer van Alem: oom Tariq, hierachter.
Iskander heeft geen mannelijk voorbeeld meer en is erg gevoelig voor wat oom Tariq en de Orator tegen hem zeggen. De Orator is leider van een groep minderheden die bepaalde ideeën aanhangen en spoort Iskander aan om ook onderdeel te worden van de groep.

Wanneer oom Tariq bewust aan Iskander vertelt dat zijn moeder een ander heeft en hij dit bespreekt met de Orator, moedigen ze hem beiden (indirect) aan om dit probleem aan te pakken en dat hij zich niet ten schande moet laten brengen.
Eerst zoekt Iskander zijn vader nog op en probeert hij hem te dwingen om zijn verantwoordelijkheid te nemen. Wanneer Alem aangeeft dit niet te zullen doen, gaat Iskander het in zijn plaats oplossen. Iskander is dusdanig beïnvloedbaar dat hij door de meningen van zijn oom en de Orator denkt dat hij dit moet oplossen.

Iskander steekt zijn moeder neer met een mes wanneer hij 16 jaar oud is. Hiervoor belandt hij in de gevangenis en voel je met hem mee wat hij daar beleeft en meemaakt.
Wanneer hij aan het einde van het verhaal vrij komt, wordt hij opgehaald door zijn zus Esma die nog vol woede zit richting haar broer en nog niet weet of ze hem kan vergeven.

Een meeslepend verhaal waar je wordt ingezogen. Doordat je het verhaal vanuit meerdere personen leest, kun je ze allemaal goed begrijpen en je in hun gedachtes en handelingen verplaatsen. Het geeft een mooie inkijk in de Turkse cultuur en de normen en waarden die daar gelden en hoe verschillende personages daarmee worstelen.
Een aanrader!