Als je geboorteplaats Londen is, is het niet gek dat je verhalen zich daar afspelen. Dit geldt voor Dani Atkins (1958), wiens debuutroman Versplinterd enorm goed ontvangen werd. Haar tweede roman Duet met jou zou net zo aangrijpend moeten zijn als het debuut. Volgens The Sun is dit boek 'hartverscheurend briljant' en Daily Mail ‘loved’ de roman.

Ally’s wereld staat op zijn kop als ze te horen krijgt dat haar man Joe in het ziekenhuis ligt. Een paar kilometer verderop krijgt Charlotte hetzelfde nieuws, ook haar man is met spoed opgenomen in het ziekenhuis. Wanneer de twee vrouwen elkaar tegenkomen in de familiekamer van het ziekenhuis schrikken ze zich wezenloos. Wat doet de ex van mijn man hier?, is de belangrijkste vraag van Charlotte. Al snel wordt duidelijk dat het lot bepaald heeft dat de twee vrouwen, die ooit vriendinnen hadden kunnen zijn, elkaar treffen. Allebei in een benauwde toestand. Elkaar jaren niet gezien en de laatste keer vertrokken in woede. Het is dan ook begrijpelijk en goed beschreven hoe groot de afstand en afkeer van beide vrouwen is.

Ally en Charlotte worden allebei gegrepen door hun herinneringen van vroeger. Ally kent Charlottes man David van vroeger, sterker nog, David is haar ex. De relatie, die rooskleurig begon, kreeg al snel kleine barstjes. Met de komst van Charlotte, die bij David in het studentenhuis komt wonen, verandert Ally al snel in een jaloers kreng. Het onvermijdelijke gebeurt, David en Ally gaan uit elkaar. Ally wordt na een tijdje verliefd op Joe.
Ondanks dat de emoties en gedachten goed omschreven worden en veel diepgang krijgen door het wisselend perspectief, blijft Ally – wiens verhaal het meest uitgelicht wordt – niet het meest leuke karakter. Dat kan van Charlotte ook gezegd worden, die in eerste instantie een koele kikker lijkt, maar beter een koude dame dan een jaloers en egoïstisch kreng. Want dat is Ally naar David toe. Jaloers, egoïstisch en naïef.

Charlotte is eerder wereldvreemd te noemen. Erg veel over haar achtergrond komen we niet te weten, maar de oppervlakkigheid is duidelijk ontstaan in haar jeugd. Meer informatie over Charlotte zou leuk geweest zijn, maar dat deze informatie ontbreekt, stoort niet direct. De stukjes die onthuld worden, zijn gemakkelijk te linken met haar persoonlijkheid.

Het verhaal is inderdaad hartverscheurend. De 24 uur die de dames in elkaars bijzijn meemaken zijn heftig. Beiden zitten ze in hetzelfde schuitje en dat brengt hen hoe dan ook dichter bij elkaar. Het openbaart geheimen en laat tot inzichten komen. En de conclusie dat de waarheid niet te ontlopen is, kan een boodschap zijn die Atkins mee wil geven.

Duet met jou is een mooi verhaal, dat op het einde letterlijk tot tranen roert. Het vertelt het verhaal van twee vrouwen die houden van dezelfde man. Die elkaars vijanden werden voordat de vriendschap zich kon ontwikkelen. Een triest verhaal dat zo mooi is dat je het toch met een goed gevoel dichtslaat.