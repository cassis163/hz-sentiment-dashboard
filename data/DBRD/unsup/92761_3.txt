Na het in 2008 verschenen ‘Bestseller’ vond het duo Sebes & Bisseling de tijd rijp voor de uitgave van een herziene editie. Onder de titel ‘Alweer een bestseller’ is het boek recentelijk verschenen en in 178 pagina’s geven de auteurs schrijftips en, aan de hand van hun ervaringen als literair agenten, een kijkje in de boekenwereld. Daarnaast geven ze hun visie op de relatief geringe mogelijkheid om je manuscript bij een uitgeverij ondergebracht te krijgen alsook de kleine kans dat je boek een bestseller wordt.
Daar mogen de ruim een miljoen mensen die volgens de auteurs ooit in hun leven een boek zouden willen publiceren het dan mee doen. Het is goed te bedenken dat van alle wensen en voornemens die we collectief hebben maar een klein deel ooit gerealiseerd gaat worden. De kans dat ruim een miljoen manuscripten het daglicht gaan zien lijkt niet erg waarschijnlijk.

Er zijn redelijk wat boeken over schrijftechnieken uitgegeven en de schrijftips in ‘Alweer een bestseller’ voegen daar niet zo heel veel aan toe. Een aanzienlijk deel van het boek wordt echter besteed aan het reilen en zeilen in de wereld van hun literair agenschap en de uitgeverijen en op dat vlak is dit boek een waardevolle aanvulling. Het nut van de inschakeling van een literair agent wordt met overtuigende argumenten onderbouwd en in de uitgebreide bijlage is redelijk veel interessante informatie te vinden.

Is ‘Alweer een bestseller’ de moeite van de aanschaf waard als je ‘Bestseller’ uit 2008 al op je boekenplank hebt staan? Er is met name in het eerste deel van het boek redelijk veel overlap in informatie, maar als je serieuze plannen hebt om werk te maken van je manuscript dan is het de moeite waarde om een recent overzicht te hebben van bijvoorbeeld uitgeverijen, literaire websites en de mogelijkheden om via facebook je boek te promoten.