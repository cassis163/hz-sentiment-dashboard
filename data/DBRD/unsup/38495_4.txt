Mening: Wat jij niet weet- is het debuut van Cecile Korevaar. Cecile heeft met dit boek een boeiend en goed leesbaar boek geschreven, waarin goed terug te lezen is dat ze Kenia zelf kent en dat ze veel weet van de zorgen die kinderen daar hebben. Ik vind dat het thema (nee, geen spoiler!) uit dit boek meer bekendheid moet hebben en vind dit dus een must-read.

Cover: De cover is vormgegeven door een prachtige zwart/witfoto van twee meisjes. Het symboliseert a.h.w. dat we vanuit een blank meisje kijken naar het leven van een meisje uit Kenia en dat we dat leven niet helemaal kunnen zien en snappen. Het leven van de hoofdpersoon en het meisje uit Kenia lijkt zo tegengesteld, zo zwart/wit, maar als je het boek leest zul je herkennen dat de hoofdpersoon tussen dat zwart en wit een brug wil slaan.

Inhoud: In Wat jij niet weet, komen twee werelden bij elkaar. Tess 14 jaar, afkomstig uit Nederland, moet met haar ouders mee, emigreren naar Kenia. Het verhaal is geschreven vanuit Tess die enorm moet wennen aan het stof, de geuren en kleuren van dit vreemde land en die braaf naar school gaat maar zich niet op haar plek voelt. Ze heeft moeite met de taal en krijgt moeilijk contact met leeftijdsgenoten. Als een medewerker van haar vader haar niet van school komt halen, ontmoet ze Chau, een leeftijdsgenoot, die haar naar huis begeleidt. Hij vraagt haar om zijn zusje Kesi Engels te leren. Via Chau en Kesi krijgt ze meer zicht op het leven van leeftijdsgenoten in Kenia. Ondertussen krijgen ze een logee en krijgt ze een geheim over haar vader te horen, wat maakt dat ook haar leven thuis verandert. Daarnaast krijgt Tess het plan om van alle kinderen op school een schoolfoto te maken. Hierdoor komt ze erachter dat veel meisjes van school verdwijnen. Tess gaat op zoek naar antwoorden en komt hiermee steeds meer te weten over de cultuur en tradities die grote invloed hebben op het leven van haar leeftijdsgenoten. Hoe meer Tess te weten komt, hoe meer haar nieuwe wereld haar gaat raken.