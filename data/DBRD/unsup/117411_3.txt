Naar jaarlijkse gewoonte gaan Joni, Deb, Eden en Trina, vriendinnen sinds de middelbare school, er samen een paar dagen tussenuit. Ondertussen zijn ze allemaal getrouwd, hebben een toffe baan, kinderen en een druk leven. Het is vooral Joni, als enigste van het viertal zonder kinderen, die er elk jaar weer voor zorgt dat de bende samenblijft en deze uitstap doorgaat. Toch krijgt Joni de indruk dat ze uit elkaar aan het groeien zijn en stelt, na de nodige alcohol, voor om een geheim te delen. Iets wat ze nog niet weten van elkaar. Ze besluiten dit anoniem te doen in de vorm van een brief. Elke dag van hun vakantie zullen ze een brief voorlezen en er samen over praten. Spannend, want bij wie hoort nu welke brief?

Maar dan vindt Joni een vijfde brief met wel een zeer alarmerend geheim. Wie van haar vriendinnen heeft deze brief geschreven en waarom vertelt de schrijfster dat ze een van de vriendinnen haat? Kent Joni haar vriendinnen eigenlijk wel of lijkt dit maar zo? Is hun jarenlange vriendschap slechts een fa√ßade of .............?

"En soms is het ineens nog... intenser, deze... Obsessie, deze haat die ik voor jou voel"

Ik was erg nieuwsgierig naar 'De vijfde brief', omdat dit boek geschreven is door de zus van Liane Moriarty. Ook na het lezen van de achterflap en de titel zat ik helemaal in die Moriarty-flow. Hoewel de cover na het lezen van het boek passend is, vind ik hem te druk, te kleurrijk en kinderlijk. Ik zou dit boek zeker links laten liggen in de boekenhandel. Enkel het feit dat er 'Moriarty' op de cover staat zou een belletje doen rinkelen. De titel is kort, krachtig en mysterieus, waardoor je nieuwsgierig wordt.

Helaas is 'De vijfde brief' niet zoals verwacht. Het boek leest vlotjes, de schrijfstijl is erg toegankelijk, maar ik mis diepgang in de karakters. Die hadden volgens mij meer uitgewerkt kunnen worden. Daardoor had ik ook niet echt een binding met een van de personages of met het verhaal an sich.

Het boek heeft me niet teleurgesteld, maar ik had er meer van verwacht. Moriarty slaagt er zeker in je nieuwsgierigheid te prikkelen, zodat je verder wil lezen. Bovendien bouwt zij het verhaal zorgvuldig op naar de plot, waardoor het blijft boeien. Toch zitten er teveel ongeloofwaardige elementen in het boek, waardoor het niet realistisch blijft. Jammer, want er had volgens mij meer ingezeten.

Dit boek is een leuk tussendoortje en een fijne kennismaking met Nicola Moriarty.

3 sterren voor 'De vijfde brief' wat nog altijd staat voor een goed boek.