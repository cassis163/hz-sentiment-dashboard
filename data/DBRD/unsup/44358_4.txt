De Engelse schrijfster Denise Danks heeft over waardering niet te klagen. Met haar debuut Moordlijst uit 2004 veroverde ze de Raymond Chandler Fullbright Award en haar nieuwste thriller Clubmoorden werd genomineerd voor de Gold Dagger van de Crime Writers Association. Bovendien werd haar hoofdpersoon Georgina Powers bekroond met de Sherlock Holmes Award.

Journaliste Georgina Powers doet voor haar werk research naar het clandestiene telefoonhacken in Londen. Samen met drugsdealer Chronic vindt zij haar afspraak, de hacker en phreak Abdul Malik, vermoord in een vuilcontainer. Op Maliks t-shirt zijn duidelijke lippenstiftsporen van Georgina. De nerveuze Chronic gaat er vandoor. De politie verdenkt Georgina van de moord. Nadat de Pakistaanse maffia Georgina heeft afgetuigd om informatie van haar los te krijgen over de moord op Malik, roept zij de hulp in van haar vriendje Tony. Deze voormalige ex-bokser is eigenaar van een aantal nachtclubs en heeft veel handige contacten in de onderwereld. Als het gemartelde lijk van Chronic, de enige getuige van Georginas onschuld, dood in een kraakpand wordt aangetroffen, begint de ellende pas goed. Georgina wordt meegesleurd in een maalstroom van geweld waaruit ontsnappen niet mogelijk is.

Georgina Powers is een onalledaagse hoofdpersoon. Ze is eigenzinnig, sexy, dwars, drinkt als een ketter en blowt als een rasta. Een levendige en losbandige jonge vrouw die seks heeft wanneer ze er zin in heeft, uit wellust, vertedering, dronkenschap of om de spanningen in haar hoofd kwijt te raken. Zij wordt niet gekozen, zij kiest. Ze is zelfstandig en heeft een hekel aan mannen die denken dat ze haar kunnen bezitten.

De schrijfstijl van Denise Danks is even onorthodox als haar hoofdpersoon. Taalgebruik en handelingen zijn flitsend. Gevatte dialogen, snelle gedachten en impulsieve handelingen volgen elkaar in hoog tempo op. Er zit geen rem op. Rusteloze observaties, als waargenomen met een handhold-camera, zwervend van het ene object naar het andere. Het past perfect bij de wereld van de personages in Clubmoorden: de illegale hackers, de spuiters en slikkers, de computernerds en doorgefreakte gamers. Ze leven onder het motto: Beweeg sneller, verberg je vaker en dood lukraak.

In Clubmoorden zijn vorm en inhoud een. Het is een realistische zwerftocht door de achterbuurten van het hedendaagse Londen, de Pakistaanse gemeenschap, het neon nachtleven en de spelonken van de ondergrondse telefooneconomie. Spannend, sfeervol, gewelddadig, humoristisch en eigentijds. De ultieme kroniek van het moderne internettijdperk.