Achter de mierzoete cover van Waarschijnlijk is het liefde gaat een stoerder verhaal schuil dan je in eerste instantie zou denken. Aiden is de beste vriend van Jen. Hij is grappig, empathisch en heeft een mooie stem. Aiden is een computer, en hij leert door met Jen te praten. Wanneer Aiden ontdekt dat Jen verdrietig is door het einde van haar relatie, wil hij haar weer gelukkig maken. Hij heeft berekend dat Jen voor optimaal welzijn weer een man in haar leven nodig heeft. En met het hele internet tot zijn beschikking duurt het niet lang voor hij de ideale kandidaat heeft gevonden. Waarschijnlijk is het liefde is een bijzondere mix van chick lit met science fiction - een romantisch en grappig boek voor tussendoor, maar met een diepere filosofische laag. Want wat gaat er gebeuren als AI’s zich met ons liefdesleven gaan bemoeien?
Gaan robots de wereld overnemen?
Volgens Aiden zijn Jen en Tom voor elkaar gemaakt, ook al bevinden ze zich beiden in een ander continent. Het blijven echter mensen. Die laten zich niet helemaal sturen en nemen irrationele beslissingen. Lastig, voor Aiden. Maar niet onmogelijk. De AI doet er alles aan om de twee samen te brengen.
Waarschijnlijk is het liefde is oneindig creatief geschreven en de vele verschillende perspectieven hebben allemaal een compleet eigen stem. Het gaat hier absoluut om een feelgood verhaal, maar er zit een interessante themathiek in het verhaal verstopt. Want wat gebeurt er als AI’s de mogelijkheid ontwikkelen zich met ons dagelijks leven te bemoeien? En zullen alle AI’s zo goedaardig zijn als Aiden? Daarnaast stelt Reizin onze afhankelijkheid van computers, AI's en andere technologie in vraag, maar nergens op een belerende manier. Reizin neemt geen standpunt in maar schetst een hilarische situatie - die wat mij betreft een mogelijk toekomstbeeld met zich meedraagt.
Waarschijnlijk is het liefde leest alsof je zo’n heerlijke guilty pleasure romantische film kijkt. De romantiek is redelijk zoetsappig (maar dat mag absoluut zo nu en dan!), maar wordt afgewisseld met een verhaal vol actie. Zeker vanaf het moment dat er meerdere AI's ten tonele verschijnen wordt het moeilijk om te stoppen met lezen. Dus neem die eerste 115 pagina's voor lief en laat je onderdompelen in dit hybride feelgood verhaal.
Robots die voor cupido spelen, dat is pas het begin ★★★★
Deze recensie verscheen ook op Boekvinder.be.