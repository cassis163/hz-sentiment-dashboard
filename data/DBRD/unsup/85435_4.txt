De eerste zin is meteen heftig, een echt statement. In de eerste bladzijden wordt al duidelijk dat er een heftige video over Su online gezet is die veel invloed op haar leven en dat van haar familie zal hebben. Hoeveel en op welke manier wordt in de loop van het boek onthuld.

Met een vloeiende schrijfstijl leest het boek makkelijk. Ook de afwisseling van hoofdstukken geschreven vanuit Su's oogpunt, in de ik-stijl en haar moeder, geen ik-stijl, is bijzonder en aangenaam.

Su's moeder wil wraak op de mannen die misbruik van haar dochter hebben gemaakt. De worsteling die zij doormaakt en de keuzes die zij moet maken tussen goed en kwaad zijn door de auteur prachtig, begrijpelijk en realistisch neergezet.

Een angstaanjagende thriller is het niet, wel een zeer boeiend en tot nadenkend stemmend boek over de hedendaagse technologie en mentaliteit van onze samenleving.