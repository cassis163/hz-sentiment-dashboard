Een heerlijk nieuw eigentijds avontuur van Nina en haar vrienden Ruben, Alfa en de dame op leeftijd mevrouw Vis waarin dit keer één zaak wordt behandeld. Door de veelkleurige omslag, gemaakt door Mark Janssen, valt het boek direct op en dat is iets dat het Ministerie niet wil. Nina en haar vrienden moeten onopvallend en anoniem te werk gaan en zelfs hun ouders mogen nergens vanaf weten.

In het begin van dit tweede deel wordt eerst het Ministerie definitief ingericht. Er is een doos bezorgd bij mevrouw Vis vanuit het hoofdkantoor in Genève. Op vier zijden staat een geheimzinnige afdruk van een hand en in die doos zullen de spullen zitten waarmee er een nieuwe zaak gestart kan worden. Niets is minder waar. Het blijkt dat er eerst een oude zaak uit 1953 opgelost moet worden en dat is wel èrg lang geleden.
De vrienden gaan aan de slag, maar omdat er steeds Zilvermannen of -vrouwen in de buurt zijn die ook de verdwenen Van Gogh willen hebben, moeten ze voorzichtig te werk gaan.

Als er eenmaal een start is gemaakt naar het zoeken van de verdwenen Van Gogh komt er steeds meer vaart in dit beeldende detectiveverhaal en leren we een oude vriendin van mevrouw Vis kennen, Tirza de Vries, en later Kai. Het avontuur wordt dan echt spannend door achtervolging en bedreiging, maar de vrienden zijn slim en vindingrijk. Het liefst zou je zelf even gaan kijken op de plaatsen waar het verhaal zich afspeelt. Of ze werkelijk de tekening zullen vinden? Maken ze te veel foutjes? Zal Kai iets doorvertellen? Ga het lezen in dit zelfstandig te lezen deel van het Ministerie!

Het boek heeft een prettig lettertype, fijne bladspiegel en ieder hoofdstuk begint met een bijpassende illustratie. Voor sommige lezers zal het fijn zijn om eerst deel 1 te lezen, maar er wordt in dit boek voldoende verteld om te begrijpen wat er eerder is gebeurd.
Ook dit verhaal waarin humor niet ontbreekt is prima geschikt om voor te lezen en zelf lezen voor de goede lezer vanaf ongeveer 10 jaar.