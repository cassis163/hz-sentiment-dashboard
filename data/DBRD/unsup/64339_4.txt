Wat is Runa een bijzondere hoofdpersoon! Naast dat ze een koppige puber van 14 is, is ze heel erg moedig, kan ze heel erg goed ruiken (wat soms goed van pas komt), heeft ze een hele bijzondere band met Rocco en de wolven én laat ze zich door niemand tegenhouden om haar zus terug te vinden en de wolven te helpen. Ik heb echt enorm genoten van dit steeds spannender wordende verhaal en de band tussen Runa, Rocco en de wolven raakte me heel erg, die vond ik zo mooi. Heel soms vond ik dingen iets té makkelijk gaan, zoals het off piste skiën van Isa en Runa (levensgevaarlijk) en dat Runa er zo makkelijk op uit gaat/kan gaan in haar eentje. Maar het stoorde me niet echt en ik vond het laatste ook wel weer wat hebben; het past prima bij Runa, die vanbinnen veel ouder is dan haar 14 jaar.
Ik vind De Wolventemmer een indrukwekkend, spannend en mysterieus verhaal, wat mij als wolvenliefhebber (wat een prachtbeesten) echt heeft weten te raken. En Barbara Jurgens heeft ook de ruige omgeving waar het verhaal zich afspeelt helemaal tot leven weten te brengen voor me. Ik hoop van harte dat dit de start van een serie is, want ik wil zo graag weten hoe het Runa verder vergaat! Ik ben ook nog helemaal niet klaar met het verhaal en de personages.