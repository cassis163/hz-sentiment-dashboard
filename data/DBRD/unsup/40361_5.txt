Achter de naam A.J. Kazinski gaat het Deense duo Anders Rønnow Klarlund en Jacob Weinreich schuil. 'De slaap en de dood' is het tweede deel in een reeks met de Deense politieman Niels Bentzon in de hoofdrol. Het boek is echter perfect als standalone te lezen.

De serie bestaat voorlopig uit drie delen (daarnaast verschenen ook twee hiervan losstaande thrillers) :

De laatste goede man (Den sidste gode mand)
De slaap en de dood (Søvnen og døden)
(Den genfødte morder)

'De slaap en de dood' kent in hoofdzaak twee verhaallijnen, waarbij je als lezer heel lang geen idee hebt wat ze met elkaar te maken hebben. Je hebt enerzijds de mysterieuze zelfmoord van balletdanseres Dicte van Hauen en anderzijds het trieste verhaal van Silke Bergman, een meisje in de jeugdpsychiatrie.

Een belangrijk deel van het boek is ook gewijd aan de worsteling van Hannah Lund, de partner van Niels. Is het, gezien haar voorgeschiedenis, een goed idee om kinderen op de wereld te zetten ?

Het boek bestaat uit drie delen en beslaat, afgezien van de epiloog, slechts een handvol dagen. De auteurs hebben voor een groot aantal korte hoofdstukken gekozen, waarbij boven elk hoofdstuk een locatie en tijdstip vermeld staan.

Het verhaal is knap geconstrueerd en enorm origineel. Centraal in het boek staan bijna-doodervaringen. Het is de verdienste van A.J. Kazinski dat de beschrijving hiervan nergens gekunsteld of onrealistisch aanvoelt. Het Deense schrijversduo heeft ondanks de niet vanzelfsprekende thema's een vlot leesbaar boek geschreven, met de nodige dosis spanning, vooral in het derde en afsluitende deel. Aanrader !

Spanning 4, Plot 4, Leesplezier 5, Schrijfstijl 4, Originaliteit 5, Psychologie 5.