Af en toe schrijft Lincoln Child ook zonder Douglas Preston een boek. De vloek  is een van die boeken.
Professor Jeremy Logan is enigmatoloog, iemand die zich verdiept in raadsels en daar een verklaring voor probeert te bedenken. Zijn talent is nodig bij een opgraving. Men vermoedt dat het graf van de eerste koning van Egypte zich bevindt in een ondoordringbaar moeras ergens aan het begin van de Nijl. Er is haast geboden bij de opgraving, omdat de bouw van een nabijgelegen dam ervoor zorgt dat het moeras binnen een maand onder water staat. Alhoewel het Logan niet geheel duidelijk is wat zijn taak is in het geheel, is hij geïntrigeerd genoeg om de opgraving bij te wonen.
De vloek  is een rechttoe rechtaan avonturenroman zoals we die van Lincoln Child kennen. Geen ruimte voor subverhaallijnen of enige karaktertekening. Alles staat in dienst van de ene, grote verhaallijn: de ontdekking van het graf en wat zich daarin allemaal bevindt. In hoog tempo leidt Child de lezer langs de geheimzinnige gebeurtenissen, terwijl Logan als een schaduw van Dan Browns personage Robert Langdon tekst en uitleg geeft. Daarin wordt hij voor het plaatje bijgestaan door de egyptoloog Tina Romero, die ook haar kennis mag tentoonspreiden.
De fans van Lincoln Child krijgen met De vloek  precies wat ze van hem verwachten. Clichématige spanning en avontuur, genoeg voor een paar uur gedachteloos leesplezier.