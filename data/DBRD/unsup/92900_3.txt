De 53-jarige Ellen is gescheiden en haar kinderen zijn het huis uit. Na lang twijfelen besluit ze zich in te schrijven voor een datingsite en ze wordt algauw verliefd op John, een knappe Amerikaan die sinds vier maanden in Nederland woont en werkt. Helaas is hij niet zo perfect als hij lijkt en nadat hij iedere afspraak vakkundig weet te omzeilen en Ellen duizenden euro's afhandig maakt is de maat vol. Ellen gaat naar Afrika (!) om haar geld terug te halen. Een perfecte illusie is een heerlijk en vlot lezend zomerboek over een actuele thematiek.

Na het lezen van Peachez, een romance (Ilja Leonard Pfeijffer) en als groot fan van Catfish: The TV Show dacht ik al veel te weten over online datingfraude. Met Een perfecte illusie bewijst Annette van Luyk echter het tegendeel. In haar debuutroman verdiept ze zich in de praktijken van de 'Sakawa-boys' in Ghana, jongens die op slinkse wijze westerse vrouwen tot hun slachtoffer maken.
Wanneer Ellen ontdekt dat 'John' haar bedrogen heeft, vraagt ze zich af hoe ze zo dom heeft kunnen zijn om in te gaan op de avances van een vaag figuur op een datingsite. Gedesillusioneerd en bijna bankroet, besluit ze het er niet bij te laten zitten. Met hulp van haar zoon ontdekt ze dat de mails van 'John' verstuurd werden vanuit Ghana, dus besluit ze naar daar we reizen om op zoek te gaan naar de man die haar heeft belazerd. Ondertussen neemt ze - nogmaals met hulp van haar zoon - ook contact op met de 'echte John', de man wiens foto is gebruikt bij het catfishen. Toevallig is hij bekend in Afrika en hij belooft haar te helpen bij haar zoektocht naar de verrader.
Hoewel je vanaf pagina één weet dat Ellen is opgelicht, neemt Annette van Luyk de lezer in het eerste deel van het boek terug mee in het proces van verliefd worden. Op deze manier besef je hoe gemakkelijk het is om een verliefde vrouw om de tuin te leiden en zie je Ellen niet enkel als een naïeveling. Tof is dat je ook vanuit het oogpunt van de fraudeur het verhaal leest - je zou bijna sympathie voor hem krijgen.
Halverwege het verhaal verandert de sfeer van het boek van chick lit naar thriller, wanneer Ellen naar Ghana reist om haar fraudeur te confronteren. Dit is misschien een erg grote - en onverstandige - beslissing, maar het maakt het boek ontzettend spannend. Het kleine dorpje in Ghana is alles behalve toerist-vriendelijk en algauw komt ze in de problemen. Problemen die behoorlijk uit de hand lopen. Hoewel sommige elementen behoorlijk ongeloofwaardig zijn (de manier waarop de 'echte John' in het verhaal terecht komt, alles wat in Ghana gebeurt, ... ) stoort dit de lezer geen moment vanwege het hoge vermakelijkheidsgehalte van het verhaal.
Een spannende chick lit-thriller die je prima zal vermaken aan het zwembad ★★★
Deze recensie verscheen ook op Boekvinder.be.