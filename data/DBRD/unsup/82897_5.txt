Sommige boeken geven je dingen om over na te denken, andere boeken laten je dingen voelen die je nog nooit gevoeld hebt. Nog andere boeken laten je achter met een hol gevoel. En laten we ook de boeken niet vergeten die net dat ietsje langer mochten zijn, zodat je er toch nog wat langer van kon genieten.
The Hate U Give is een boek dat in al deze categorieën past. Het verhaal is zo boeiend en met zo’n duidelijke boodschap dat je niet anders kan dan nadenken over onze realiteit en beseffen dat er dringend iets moet veranderen.
Ik was dan ook op slag verliefd op dit boek en alle personages. Angie Thomas’ schrijfstijl is gewoon fantastisch, ze schrijft alsof het niets kost. Alles is zo levendig weergegeven dat het lijkt alsof de gebeurtenissen zich afspelen voor je ogen en je je middenin het verhaal bevindt. Het is bijna niet te geloven dat dit boek haar eerste werk is en niet zomaar een werk, maar een meesterwerk! Ik kan dan ook niet wachten op nog meer boeken van deze schrijfster, want ik ben er zeker van dat ook die mijn verwachtingen zullen overtreffen.
The Hate U Give is een echte aanrader, niet alleen voor YA-fans maar voor iedereen die wilt genieten van een aangrijpend verhaal met een krachtige boodschap. Mijn liefde voor dit boek valt niet te bevatten in woorden.