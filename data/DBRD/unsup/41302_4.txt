Het grauwe Manchester, de wereld van concurrerende drugsbendes en kille koelbloedigheid. Dit alles zorgt voor de perfecte setting voor een verhaal dat absoluut de juiste snaar bij me wist te raken.

Agent Aidan Waits brengt zichzelf in de problemen door drugs te stelen uit het politiedepot. Om zijn blazoen op te kunnen poetsen wordt hij ingezet bij een undercover-operatie waarbij hij de geheimen van de meest professionele drugsbende van de stad, 'The Franchise', moet zien te ontrafelen.

Stap voor stap weet hij steeds verder te infiltreren in een wereld vol duistere praktijken waarin niets is wat het lijkt en steeds weer nieuwe geheimen aan het licht komen. Wie is er eigenlijk wel te vertrouwen is de grote vraag, want zelfs een vooraanstaand parlementslid wiens dochter van huis is weggelopen en zich heeft aangesloten bij de Franchise blijkt een duistere kant te hebben.

Het verhaal wordt hier en daar rommelig, mede door de grote hoeveelheid personages die het verhaal kent. Dit neemt echter niet weg dat auteur Knox erin is geslaagd om met een thriller te komen die vanaf het begin tot het eind spannend is.

* Detail: de naam van het parlementslid is David Rossiter en niet James Rossiter zoals in de boekbeschrijving hierboven staat vermeld.