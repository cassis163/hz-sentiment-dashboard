Ritueel is het derde deel in een vierluik van ‘De Noordzeemoorden’.
Maud en Niels worden naar een vondst geroepen in de tuin van een villa aan de Nieuwendammersdijk in Amsterdam. De tuinman heeft een schedel opgegraven en heeft alarm geslagen. Als blijkt dat er niet één schedel ligt maar meerdere komt er een grootscheeps onderzoek op gang.
Maud gaat hard aan de slag om de onderste steen boven te halen en probeert meerdere slachtoffers te voorkomen.
De zoektocht naar de vermiste Sarina krijgt ook in dit derde deel weer een vervolg. Kyra reist samen met haar vriend naar Noorwegen om daar verder onderzoek te doen. Zal Kyra deze keer achterhalen wat er met haar zus gebeurd is?

Isa schrijft haar thriller weer met korte spannende hoofdstukken net als in de voorgaande delen. Ze gebruikt een vlotte, boeiende en beeldende schrijfstijl die voor iedereen goed te volgen is. Ze hanteert geen moeilijke zinnen en overbodige informatie. Het boek sleept je mee en heeft weer een ongekende vaart. Je zal en moet dit boek uitlezen en weten hoe de vork in de steel zit.
Een ‘open einde’ ligt in de verwachting omdat dit deel 3 is van een vierluik.
Het verhaal gaat verder met Maud en Kyra. Maud die deze keer bij een grote vondst wordt geroepen van opgegraven schedels in een tuin. Wie heeft dit op zijn geweten, en waar zijn de overige lichaamsdelen gebleven? Kyra die verder gaat met haar zoektocht naar haar zus. Nu vijf jaar na dato laat het haar nog steeds niet los!
Het schuingedrukte stuk vertelt ons verder over Sarah, het meisje dat aan geheugenverlies lijdt en stukje bij beetje haar herinneringen terug krijgt. Van wie is ze zo bang? Wat is er gebeurt waardoor ze zo’n trauma heeft opgelopen? Ik heb Sarah inmiddels in mijn hart gesloten.

Isa beschrijft de personages heel mooi en uitgebreid. Ze diept ze steeds verder uit in elk nieuw deel. Maud en Kyra groeien qua karakter steeds verder. Maud staat meer open voor Kyra en accepteert haar meer. Ze gaat zelfs met haar op reis naar Londen als blijkt dat iemand meer weet over Sarina. Kyra wordt volwassener en is minder betweterig, er steekt een beginnend agente in haar.
Langzamerhand vallen de puzzelstukjes op zijn plaats door de verschillende ontknopingen in het verhaal. Alleen het verhaal over Sarina is nog niet opgelost. Daar zullen we nog even geduld mee moeten hebben totdat Isa deel 4 aan ons presenteert. Heel knap zoals de verschillende verhaallijnen met elkaar verweven zijn. Isa’s boeken van de Noordzeemoorden schaar ik onder het kopje zeer spannende geloofwaardige thrillers. Ik heb enorm genoten van ‘Ritueel’ net als van ‘Galgenveld’ (deel 1) en ‘IJskoud’ (deel 2). Op naar het volgende deel…