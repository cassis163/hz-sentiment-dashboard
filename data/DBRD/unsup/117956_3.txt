Het moet een teken aan de wand zijn wanneer je als auteur signalen opvangt van overmatige belangstelling door inlichtingendiensten tijdens de research naar het onderwerp van je nieuwe boek. Frank van Zwol heeft concrete voorbeelden dat dit hem is overkomen tijdens zijn onderzoek naar de werkelijke gebeurtenissen in Noordwest Groenland op 21 januari 1968.
Dezelfde Frank van Zwol kwam uiteindelijk tot de conclusie dat er wel erg veel onbeantwoorde vragen zijn die de suggestie voeden dat de doofpot wel erg vol moet zitten met verdachte aanwijzingen en bewijsstukken.
Die geheimzinnigheid, gecombineerd met het feit dat Amerika nog steeds geen verklaring heeft voor de verdwijning van een kernbom, heeft Van Zwol geïnspireerd tot het schrijven van de eco-thriller Het Thule incident.
De koude oorlog tussen de USA en de USSR woedt nog in alle hevigheid en Amerika heeft om die reden een constante vloot van B52-bommenwerpers in de lucht met nucleaire waterstofbommen aan boord. Op 21 januari 1968 gebeurt wat niemand wil. Tengevolge van oververhitting in een verwarmingskachel raakt een vliegtuig in problemen en wordt gedwongen te landen in Thule, de meest noordelijk gelegen Amerikaanse luchtmachtbasis in Groenland.
Tijdens de noodlanding vinden er explosies plaats en blijft een waterstofbom, nog intact achter op de basis. Met alle creativiteit die te bedenken valt, moeten de sporen van het ongeval gewist, en de wereld onwetend, gehouden worden van de ramp die heeft plaatsgevonden.
Een barre tocht per slee is de opdracht die Karl Poulsen krijgt met als einddoel het radarstation DYE-2 om daar de bom spoorloos te laten verdwijnen.
In Hamburg, wil journaliste Heike Ditrich in 2007 een onderzoek gaan doen naar de klimaatveranderingen op de wereld. Haar baas Günther Schmidt, staat achter het idee en adviseert haar om, tijdens de expeditie, direct verslag te doen via een weblog. Met een team waarin verschillende nationaliteiten zijn vertegenwoordigd, wordt vanuit Noorwegen de expeditie naar Groenland gestart. De historie van de sneeuw- en ijslagen kunnen meer vertellen over dit belangrijke milieuvraagstuk.
Tijdens de expeditie komt er steeds meer informatie vrij over het vraagstuk van de verdwenen kernbom en wat er destijds in Thule is gebeurd. Lars Olsen, de expeditieleider vermoedt een internationaal complot als Heike hem overtuigt van de aanwezigheid van de kernbom en plannen om die te laten exploderen. De expeditie krijgt nu een ander doel, het voorkomen dat de bom tot explosie wordt gebracht en een wereldramp zal veroorzaken.
Frank van Zwol is ervaringsdeskundige. Hij trok samen met zijn vrouw op skis de Groenlandse ijskap over. Tijdens de voorbereiding van deze tocht stuitte hij op informatie over de gebeurtenissen in Thule. De inspiratie die hij hierbij opdeed werd de rode draad van zijn boek. Door zijn eigen ervaringen van de skitocht beeldend te beschrijven, aangevuld met een dosis fictie, heeft dit geleid tot het ontstaan van een interessant verhaal dat het etiket eco-thriller heeft meegekregen. Voor hetzelfde geld zou het ook een politieke thriller genoemd kunnen worden. Maar dat neemt niet weg dat het boek een waarschuwing is aan burgers en politiek wat het gevolg kan zijn van onverantwoord gebruik van de aarde. Een waardevol debuut van een gedreven auteur!