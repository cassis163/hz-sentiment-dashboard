Hoofdpersoon in De Saraceense samenzwering is geheim agent Jim Matteos. Jim is gevormd door zijn opvoeding en dan vooral door de moeizame relatie met zijn vader die hem telkens wist te overtuigen van het feit dat hij niets kon en zou bereiken. Naast veel negatieve effecten heeft dat echter wel geresulteerd in een vasthoudendheid die zijn weerga niet kent en die hem in zijn werk goed van pas komt. Vooral wanneer Jim wordt belast met het onderzoek naar een aantal splijtstofstaven die blijkbaar ontvreemd zijn uit de kerncentrales van Iran.

Israël en de Verenigde Staten voelen zich hierdoor ernstig bedreigd. Zozeer zelfs dat de Israëlische regering overweegt de Iraanse kerncentrales te bombarderen. Een uiterst precaire situatie die het uiterst vergt van Jim. In Iran ontmoet hij Soraya, een vrouw die beweert over belangrijke informatie te beschikken. De splijtstofstaven zouden in het bezit zijn van een onbekende groepering. Op het moment dat ze overeenstemming bereiken over de voorwaarden waaronder Soraya haar informatie prijsgeeft, vindt er een verschrikkelijke aanslag plaats. De aanslag staat echter niet op zichzelf; er volgen er meer. Aanslagen waar niemand de verantwoordelijkheid voor opeist. Bovendien is het vreemd dat bij deze aanslagen de verdwenen splijtstofstaven niet zijn gebruikt. Wel worden er mysterieuze achtergelaten. Het heeft er alle schijn van dat de daders toewerken naar een ultieme aanslag waarbij de splijtstofstaven wel worden ingezet.

De Saraceense samenzwering is het derde boek van Era Richmen. Waren de vorige twee al goed, dit derde boek is werkelijk van hoog niveau. Wellicht raken de twee auteurs die achter dit pseudoniem schuilgaan, nóg meer op elkaar ingespeeld, maar het resultaat is indrukwekkend. Een uitstekende verhaalconstructie, een zeer actueel thema en een geweldige spanningsopbouw.

“Jim maakte zijn polsen vrij. Nu! Hij stortte zich op zijn bewakers. Zijn metgezel opende het vuur en de mannen op de trap vielen kronkelend neer. Onmiddellijk daarna schoot hij Jims bewakers dood. Jim rukte de blinddoek van zijn hoofd, nam het pistool aan dat de SEAL hem aanreikte en spurtte samen met hem de trap op.”

Ik heb altijd grote bewondering voor het feit dat sommige auteurs kans zien om met elkaar tot een goed verhaal te komen. Hoe laten ze hun eigen schrijfstijl aansluiten bij dat van de ander? Hoe maken ze er een soepele eenheid van? Bij Richmen is er geen enkele sprake van ongemakkelijke aansluitingen, verschillen in schrijfstijl of benadering. Kortom, er is werkelijk geen enkele aanduiding voor het feit dat er meer dan één auteur verantwoordelijk is voor dit uitstekende werk.

De verhaallijn, het thema, de personages en de spanningsboog die zó goed is uitgebalanceerd, maakt De Saraceense samenzwering het verfilmen waard! Tot het zover is raad ik het boek van harte aan.

Over de auteur(s)
Era Richmen is het pseudoniem van het schrijversduo Eric Bakker en Herman Zandstra.

In 2011 verscheen Het Dubai Ultimatum, het in eigen beheer gepubliceerde thrillerdebuut van Era Richmen. De tweede thriller, Het Slater Delict, verscheen in oktober 2014. Mooi detail is dat Bakker en Zandstra besloten hun royalty's volledig te schenken aan War Child.

Uitvoering
Uitgeverij LetterRijn
ISBN: 9789491875823
Paperback, 330 pagina’s