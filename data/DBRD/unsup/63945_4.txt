Niets vermoedend gaat computerbeveiligingsexpert Henrietta Martinez (roepnaam Harry) aan de slag met een beveiligingsklus voor een grote bank. Na het oriënterende gesprek, wordt ze op de terugweg voor de metro geduwd en ontsnapt ze ter nauwer nood aan de dood. Als ze daarna weer bedreigd wordt en iemand haar de stuipen op het lijf jaagt, komt ze erachter dat alles te maken heeft met het verleden van haar vader. Hij zit namelijk in de gevangenis een straf uit voor handel in aandelen met voorkennis. Als er dan ook nog eens 12 miljoen euro op haar bankrekening wordt gestort, begint haar gevaarlijke zoektocht naar de waarheid.

Schrijfster Ava McCarthy is zelf computerexpert en dat is te merken aan de inhoud van haar debuut. Harry is de hoofdpersoon en haar omgeving probeert haar enorme angst aan te jagen. Die angst is ook duidelijk voelbaar bij de lezer. Die spanning begint vrij snel en houdt langdurig aan. Het verhaal op de Bahamas wordt daarna ietwat langdradig, omdat McCarthy dat te uitgebreid wil beschrijven. Toch blijkt het Bahama-avontuur bij de ontknoping een erg belangrijke passage te zijn. Diezelfde ontknoping is overigens huiveringwekkend. De meest vreselijke dingen komen voorbij. Het verhaal heeft dan ook met recht de stempel thriller gekregen.
McCarthy heeft een prettige schrijfstijl, die bladzijde na bladzijde boeit. De complottheorie over geld is erg uitgebreid. Toch zijn alle personages en namen goed te onthouden. De plot is realistisch, hoewel het duidelijk is dat niet ieder normaal mens tot hetzelfde in staat is als Harry. Haar achtergrond en kennis komen haar goed van pas. Door de interessante passages over de handel en wandel bij banken en de tactieken die hackers toepassen, is het boek ook erg geschikt voor de mannelijke lezer. Liefhebbers van John Grisham zullen De Insider zonder meer in hun collectie willen opnemen.
Het verhaal is verre van eendimensionaal. Af en toe komt er een vleugje humor, psychologie en romantiek voorbij. De gebeurtenissen zijn verrassend, op de ontknoping na die een zekere mate van voorspelbaarheid kent.
Al met al een prima debuut van McCarthy, van wie we hopelijk nog veel meer te lezen krijgen.