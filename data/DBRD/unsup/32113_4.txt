Randall Wilkes keert terug naar zijn geboortedorp Pilgrim’s Rest, nadat hij zijn carrière als journalist bij een grote krant in Chicago tot een minder goed einde heeft zien komen. Hij heeft hier een ontmoeting met een oude schoolvirend, Sonny McMahan, die het geschopt heeft tot gouverneur van Tennessee. Ook aan die carrière is inmiddels een minder leuk einde gekomen, wat MacMahan niet weerhoudt Randall te vragen zijn biografie te schrijven. Randall stemt toe omdat hij toch wat moet doen. Hij gaat logeren in het zomerhuis van Sonny. Randalls vader, die hij ‘the Historian’ noemt, is weduwnaar en erg beroemd op zijn gebied. Randall en zijn vader hebben nooit een heel goede band gehad. Eigenlijk is Sonny’s vader, een man met de onwaarschijnlijke naam Blue, meer een vader voor hem geweest. Maar Blue is nu dood. Randalls vader is van plan samen met Sonny en enkele van zijn zakenvrienden een groot nieuw congrescentrum te bouwen in het dorp, dat leunt op het feit dat er skeletten zijn gevonden uit de Burgeroorlog. Iets wat voor veel Amerikanen nog steeds grote aantrekkingskracht heeft. Voordat Randall echt op gang is met het schrijven van de biografie komt op schokkende wijze Sonny’s moeder om het leven.

Edward Wright hanteert een uiterst leesbare, soepele en toegankelijke stijl, zonder dat het simpel wordt of saai. Het verhaal van een man die terugkeert naar zijn geboortedorp, het niet kan vinden met zijn vader en een probleem heeft met een oude jeugdvriend, is niet zo heel origineel. Wright heeft het echter origineel gemaakt, en weet de rest van het verhaal, waarin dode soldaten en een verdwenen meisje een rol spelen, uitstekend hiermee te verweven. Vanaf de eerste pagina raakt de lezer betrokken bij Randall, en leeft hij mee met alles wat er gebeurt. Randall is niet de alleswetende held die alle geheimen van het dorp ontrafelt en hij is ook geen superman. Hij is een doodgewone nieuwsgierige journalist in hart en nieren, maar ook een man die spijt heeft van de énige keer dat hij niet eerlijk is geweest tegenover zichzelf en zijn lezers.
Een mooi plot met genoeg aanwijzingen voor de lezer om er de vinger achter te krijgen wie nu wat gedaan heeft, met wat spannende en onverwachte wendingen aan het eind, maken dit boek af. (Door: Jannelies Smit)