Overgave door Melissa Brayden

Brayden schreef al verschillende romans maar voor mij was dit haar eerste. Eerlijk gezegd zou ik het op basis van de cover nooit gelezen hebben (iets te Amerikaans) maar het onderwerp sprak me enorm aan: ballet en een ontluikende verliefdheid. En als kers op de taart eens niet tussen het cliché jongen-meisje maar meisje-meisje. Woehoe! Elk boek dat dit stereotype doorbreekt verdient van mij een pluim.

Overgave gaat over de super gefocuste Anastasia die er alles voor over heeft om de prima ballerina van New York te worden. Alles moet wijken voor haar ultieme doel; buiten ballet bestaat er geen wereld. Tot ze moet samenwerken met Natalie, super getalenteerd maar met een lak aan regels en een enorme drang naar vrijheid.

Dat geeft natuurlijk vonken. Op en naast het podium…
En ja, dat klinkt super cliché maar door de setting, de hoofdpersonen en de onverwachte wendingen leest dit boek als een trein en onderscheidt het zich zeker van fluffy, zeemzoete romans.

Anastasia en Natalie zijn beiden heel zelfbewuste, krachtige vrouwen die stevig op hun eigen benen staan. (Hoewel het soms ook fijn is om eens de benen van iemand anders tussen die van jezelf te krijgen…) Vrouwen om naar op te kijken en zo lees ik ze graag.
Overgave geeft een kijkje achter de schermen van het leven als ballerina met daarnaast een fijne portie romantiek en een gezonde dosis zinderende seks.

Laat je dus niet afschrikken door de cover en kies eens iets dat buiten de traditionele lijntjes kleurt. Van mij mag er zelfs een film van komen (als fan van de boeken én de serie van Anna Ballerina).