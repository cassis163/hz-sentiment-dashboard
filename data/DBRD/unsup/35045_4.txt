Het mooie kookboek Eerlijk eten van Judith Verkuil neemt je mee op reis naar de oorsprong van de vele producten die worden gebruikt bij het bereiden van gerechten. De foto’s van de maaltijden zien er appetijtelijk uit en de foto’s en achtergrondverhalen van verschillende ingrediënten boeien de lezer en laten die bewuster nadenken over de herkomst ervan.
Veel eetwaar is makkelijk verkrijgbaar en daardoor wordt makkelijk voorbij gegaan aan de omstandigheden waaronder ze worden geteeld of verbouwd. Floortje Dessing vraagt in het voorwoord dan ook onze aandacht voor de herkomst en het maken van bewustere keuzes bij het aanschaffen van produkten. Het boek geeft een variatie aan recepten voor verschillende momenten op de dag, allen met minimaal één fairtrade ingrediënt. Ook vind je achtergrondinformatie over het verbouwen van gewassen in bijvoorbeeld Azië of Zuid-Amerika en weetjes over noten, cacao en de geur van verse ananas.
In de inleiding wordt uitgelegd met welk idee het boek is opgesteld, hoe je fairtrade ingrediënten herkend (onderstreept) en de verschillen tussen ogenschijnlijk dezelfde ingrediënten.

Pad Thai is binnen een paar minuten klaar. Te lang in de pan laten zitten of te veel roeren en je Pad Thai mislukt. Zorg dus dat je eerst alle ingrediënten hebt voorbereid: gesneden, gehakt, in kommetjes. En zet alvast borden klaar waarop je het gerecht gaat serveren.

Voor 4 personen – bereidingstijd 30 minuten
Ingrediënten:
150gr Rijstnoedels
75gr Pinda’s
200gr Tofu
2 el arachide- of zonnebloemolie
1 chilipeper, in schuine ragfijne ringetjes
1 teen knoflook, gehakt
Stukje verse gember (2,5cm), dun geschild en fijngehakt
4 lente-uitjes, in schuine ringetjes
200gr kippendijfilet, in blokjes van ca. 1x1 cm
1 handje taugé
1 tl garnalenpasta (trassi)
1 el tamarindepasta
2 el palmsuiker
2 eieren, geklopt
Sap van 1 limoen
Flinke scheut thaise vissaus
1 bosje koriander, grof gehakt

Kook de noedels volgens de aanwijzingen op de verpakking net niet gaar. Giet af en spoel ze in een zeef onder koud stromend water om het garingsproces te stoppen. Ze moeten nog een beetje stevig aanvoelen en garen straks vanzelf tijdens het roerbakken.
Rooster de pinda’s in een droge koeken(pan) tot ze lichtbruin kleuren, haal uit de pan en laat even afkoelen, hak ze daarna grof  en zet weg tot gebruik.
Snijd de tofu in blokjes van 2x1cm en dep ze goed droog. Verhit 6 el olie en bak hierin de tofu goudbruin. Schep uit de pan en laat uitlekken op keukenpapier. Zet weg tot gebruik.
Zet een wok op hoog vuur, wacht tot hij gaat walmen en doe er dan de olie in en meteen daarna chilipeper, knoflook, gember en de helft van de lente-uitjes. Roerbak tot ze zacht worden.
Voeg de kip toe en bak ca. 5 min. bijna gaar. Voeg dan taugé, garnalenpasta, tamarindpasta en palmsuiker toe en fruit zachtjes 2 min. mee.
Roer de helft van de pinda’s en alle noedels erdoor.
Duw het mengsel naar één kant van de wok en bak de geklopte eieren aan de andere kant (alsof je roerei maakt). Roer tot het ei gaar is, doe de tofu in de wok en meng beide ingrediënten door de noedels.
Breng op smaak met limoensap en vissaus (naar smaak dosering bepalen, blijven proeven dus)
Bestrooi met koriander en de rest van de gehakte pinda’s en serveer direct.

Dit is een heerlijk gekruid en pittig gerecht. Voor een keuken die voorbereid is op Aziatisch koken zijn de ingrediënten niet al te exotisch en zal het meeste in voorraad zijn, anders zal je best wat producten moeten aanschaffen.
Het kookboek is ingedeeld naar maaltijdsoort, wat tot gevolg heeft dat bijvoorbeeld de ananassalsa niet in de buurt staat van de informatie over ananas. Het loont dus echt het boek goed door te nemen voordat je inkopen gaat doen zodat je de weetjes kunt gebruiken bij het kiezen.
Het kookboek heeft absoluut het beoogde effect gehad. Uit dit kookboek wordt zeker nog vaker gekookt met fairtrade ingrediënten!