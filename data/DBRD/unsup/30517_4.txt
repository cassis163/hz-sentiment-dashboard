De veertienjarige Sofie staat voor drie raadsels:

1. Wie stopt die brieven in haar brievenbus?
2. Wat is het antwoord op de vragen uit die brieven?
3. Wie is Hilde en waarom ontvangt Sofie de post voor dit meisje?

De vragen blijken een inleiding te zijn op de filosofiecursus die Sofie per post ontvangt. Terwijl Sofie steeds meer leert over verschillende filosofen (van natuurfilosofen tot aan Freud), komen er ook steeds meer vragen bij. Naast het zoeken naar antwoorden op filosofische kwesties, gaat ze ook op zoek naar de brievenschrijver en naar Hilde. Een spannende zoektocht!

In dit boek wordt de informatie over de westerse filosofen gepresenteerd in briefvorm aan Sofie, en later in de vorm van gesprekken. Deze informatie wordt steeds afgewisseld met het verhaal van Sofie waarin zij op zoek gaat naar de briefschrijver en Hilde. Dit zorgt ervoor dat het boek goed leesbaar blijft: het verhaal blijft luchtig en te begrijpen door de toevoeging van Sofies gedachten.

Gaarder maakt daarnaast de theorieën begrijpelijker door vergelijkingen te maken met dingen uit het dagelijks leven, bijvoorbeeld door Sofie eerst vragen te stellen over legosteentjes en vervolgens uit te leggen wat dit met de theorie van Democritus te maken heeft. Toch zullen de filosofische stukken een flinke dobber zijn voor kinderen. Het taalgebruik is niet altijd even eenvoudig en ook de besproken theorieën blijven soms lastig, zelfs met de extra uitleg. Dat maakt dat dit boek vooral geschikt is voor kinderen vanaf een jaar of 15.

Het verhaal om de filosofiestukken heen is een spannende zoektocht. De lezer die meer zoekt dan een luchtige afwisseling rondom de informatieve gedeeltes, zal echter ontdekken dat er meer in dit verhaal zit dan alleen spanning. Tenslotte gaat het verhaal uiteindelijk vooral om de eerste vraag die Sofie per post kreeg: Wie ben jij? Ook andere besproken theorieën zijn subtiel verwerkt in het verhaal. Het fictieve gedeelte en het informatieve deel van het boek sluiten daarmee op elkaar aan en vormen een mooi geheel.

Een aanrader voor iedereen die kennis wil maken met de geschiedenis van de westerse filosofie.