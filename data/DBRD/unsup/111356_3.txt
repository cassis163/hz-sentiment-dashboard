Na de twee geweldige Rosie-boeken, wilde ik graag het nieuwste boek van Graeme Simsion lezen. Ik was dan ook erg blij dat ik mee mocht doen met de leesclub.
Het verhaal gaat over Adam Sharp die na twintig jaar ineens een mail krijgt van zijn oude liefde Angelina. Inmiddels is hij al lang getrouwd met Claire en verloopt zijn leven op rolletjes. Hij heeft alles wat hij zich maar kan wensen maar komt door deze mail ineens tot de conclusie dat hij toch diepere verlangens heeft en graag op zoek wil gaan naar zijn echte liefde. En als hij dan ook nog uitgenodigd wordt om een week door te brengen bij Angelina en haar man Charlie, pakt hij deze kans met beide armen aan. En met het vinden van zijn oude liefde, geeft hij zich ook weer over aan zijn passie voor muziek.
Dit boek lijkt niet echt op de beide Rosie-boeken, het bevat minder humor maar leest zeker net zo lekker weg. Ik zat zo in het verhaal maar wanneer ik een paar dagen niet aan lezen toekwam, moest ik wel weer even in het verhaal komen. Toch kan ik achteraf zeggen dat het boek zeker een aanrader is wanneer je niet verwacht dat het een zelfde soort boek is als de eerdere boeken van deze schrijver. Stap er blanco in en geef je over aan het beste van Adam Sharp en dan zul je zeker niet teleurgesteld worden.