Ik heb ooit Engels gestudeerd en ben al diverse malen in Groot-Brittannie op vakantie geweest. En elke keer is dat weer genieten. De aardige mensen, hun prachtige culturele erfgoed waar ze zo zuinig en trots op zijn. De verscheidenheid aan landschappen. Hoe er overal met wandelaars rekening gehouden wordt. De gezellige pubs. De ruime campings. Kortom: I'm a fan!
Na het lezen van Notes from little Dribbling (titelverklaring heb ik trouwens tijdens het lezen niet gekregen of heb ik daar per ongeluk overheen gelezen?), wil ik weer zo ontzettend graag terug. Bill Bryson is net als ik niet in Engeland geboren, maar hij woont er wel al heel erg lang. Desalniettemin is hij ook in staat om toch nog steeds als buitenlander, hij is Amerikaan, naar dit fascinerende land te kijken. En dat doet hij met veel liefde en met onvoorstelbaar veel humor.
Als je nog nooit in Engeland bent geweest: lees dit boek! Dan begrijp je waarom je er echt een keer naar toe moet. Ik heb steeds zitten googlen tijdens het lezen omdat ik wilde zien wat hij zag: de kerken, de monumenten, de grafheuvels, de heuvels, etc. Hij maakte mij zeer nieuwsgierig naar al die prachtige dingen die hij tijdens zijn wandelingen tegen komt.
Het komt zelden voor dat ik tijdens het lezen van een boek hardop zit te lachen, maar met dit boek was dat toch minstens een paar keer per hoofdstuk. En dat vind ik een prestatie van wereldklasse. Bryson is een ongelofelijk goede observator en strooit tegelijkertijd ook nog met allerlei feiten over zaken die hij tegen komt. In dit geval maakt hij op diverse plekken in Engeland wandelingen en komt daar grappige mensen tegen, komt in hilarische situaties terecht, en (vooral) denkt zoals ik ook vaak zou denken en tegen zaken aan zou kijken. Kortom: ik kon me zeer goed met hem identificeren.
Na het lezen van Notes from little Dribbling (De weg naar Little Dribbling in het Nederlands) heb ik alvast wat boeken van Bryson gekocht voor de zomervakantie straks. Want door het lezen krijg je zin in vakantie: nieuwe gebieden, gewoontes en landschappen ontdekken! En ik kreeg zin in wandelen.
Stiekem heb ik alvast een boek gelezen: A Walk in the Woods. Dat vond ik weliswaar niet zo goed als dit boek, en ook niet zo grappig; hardlop lachen kwam hier aanmerkelijk minder voor, maar ook hier laat Bill Bryson zien een goede verteller en uitstekend schrijver te zijn. Ik verheug me op de vakantie (in Italie dit jaar) en niet alleen vanwege het lezen. Volgend jaar maar weer eens naar Engeland....