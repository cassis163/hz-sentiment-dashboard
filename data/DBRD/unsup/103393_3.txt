Sunny woont in Nigeria. Ze is twaalf jaar, geboren in Amerika, ze heeft Nigeriaanse (Igbo) ouders en ze is naar Nigeria verhuisd toen ze negen jaar was. Ze heeft twee grote broers, een vader die haar slaat en een erg strenge moeder. Ze speelt fantastisch voetbal, maar dat kan ze alleen 's nachts doen; Sunny is namelijk een albino en kan niet tegen zonlicht. Op school wordt ze gepest en regelmatig in elkaar geslagen. Ze is een echt buitenbeentje. En om het nog erger te maken heeft ze hel en verdoemenis in een vlam van een kaars gezien. Maar dan blijkt ze bij de Leopard People te horen. Ze is een heks en ze wordt ingewijd in de Leopard wereld waarin je geld (chittim) verdiend door kennis en ervaring te vergaren.

Dit is slechts een klein onderdeel van het verhaal. Dit boek kan op vele manieren worden naverteld. Het is zo rijk en fantasievol dat het onmogelijk is om het goed samen te vatten. Het zit vol wijze lessen zoals dat je trouw moet blijven aan jezelf. En dat de eigenschappen die anderen misschien raar of stom vinden, je juist uniek maken. Sunny leert, samen met haar vrienden Orlu, Chichi en Sasha, over het leven in de Leopard wereld. Als lezer leer je met Sunny mee.

Maar, en het klinkt misschien raar na het positieve begin van deze recensie, ondanks alle pracht en praal, het verhaal is niet heel goed uitgewerkt. Belangrijke onderdelen worden niet uitgelegd. En Sunny's emoties gaan, op een onrealistische manier, af en toe alle kanten op.

Wanneer dit boek, want het is het begin van een serie, alleen over de kennismaking van de Leopard wereld zou zijn geweest, zou het een heel fijn boek zijn geweest. Want juist de rustige en wijze onderdelen maken dit boek zo mooi. De spanning die erin zit lijkt gezocht, snel bedacht om ervoor te zorgen dat mensen deel twee ook gaan lezen. Maar juist als dit boek slechts een inleiding zou zijn geweest in deze fantastische, interessante wereld en er aan het eind een alinea zou zijn gewijd aan een heel spannende verhaallijn met een cliffhanger, zou dit zoveel mooier zijn geweest.