Dicht bij de ingang van de vliegbasis Leeuwarden explodeert een auto. De twee inzittenden, een man en een kind komen daarbij om het leven. Het politieonderzoek staat onder leiding van Officier van Justitie Jules Declerck. Het wordt haar en haar collega’s snel duidelijk dat het om een terroristische aanslag gaat. Na een tweede bomaanslag waarbij veel slachtoffers vallen en onder de dreiging van verdere escalatie moeten zij tot het uiterste gaan om de maatschappij te behoeden voor nog meer bloedvergieten.

Linda Jansma (1967) debuteerde in 2010 met de thriller Caleidoscoop. Zij won er de Schaduwprijs 2011 mee, de prijs voor het beste Nederlandstalige spannende debuut. Er volgden meer thrillers waarvan vooral Doelwit en Verbroken hoog gewaardeerd werden. Linda Jansma maakt indruk door de manier waarop zij actuele maatschappelijke thema’s en fictie weet te verweven tot robuuste en overtuigende thrillers. In Schaduwkinderen borduurt zij voort op dit idee en staat het islamitisch terrorisme centraal. Een gewaagd thema maar Linda Jansma heeft haar huiswerk goed gedaan en er een bijzonder verhaal van gemaakt.

Schaduwkinderen, het eerste deel van een trilogie die de titel Cirkel van het kwaad meekreeg, kent twee verhaallijnen. De eerste gaat over het politieonderzoek naar de terroristische aanslagen en vormt de kern van het verhaal. De tweede gaat over het persoonlijk leven van Jules en de schokkende gebeurtenissen die zich daarin twintig jaar geleden voordeden en waarvan de gevolgen nog steeds grote invloed hebben op haar huidige denken en doen. Door deze tweede lijn wordt emotie en ontroering aan het verhaal toegevoegd waardoor het aanzienlijk aan kwaliteit wint.

Terroristische aanslagen hebben altijd grote invloed op de samenleving. De maatschappij wordt er door ontwricht en de dreiging van nieuwe aanslagen versterkt een gevoel van angst en onveiligheid. De media spelen hierbij een belangrijke rol. Deze effecten van terrorisme komen in het boek slechts mondjesmaat aan de orde. Het toevoegen van een verhaallijn hierover zou Schaduwkinderen een extra dimensie hebben gegeven.

De personages zijn goed uitgewerkt. Jules Declerck is een sympathieke, krachtige en professionele vrouw die niet alleen heel goed in haar werk is maar ook in het maskeren van de emotionele en kwetsbare kant van haar karakter. Onderzoeksjournalist Harry Simones voor wie zij ambivalente gevoelens heeft, wekt door zijn gedrevenheid soms irritatie op maar naarmate je hem beter leert kennen, groeit ook de waardering.

Het verhaal zit goed in elkaar, er is een constant gevoel van dreiging aanwezig. In een heldere schrijfstijl die het lezen heel erg aangenaam maakt, werkt Linda Jansma toe naar een schokkende en tegelijkertijd ontroerende ontknoping. Het verhaal heeft een verrassend open einde dat veel goeds belooft voor het tweede deel van de Cirkel van het kwaad.

Schaduwkinderen is een uitstekend begin van een veelbelovende trilogie. Het is een geloofwaardige en prettig geschreven thriller met goed uitgewerkte personages en spannende, intrigerende verhaallijnen.