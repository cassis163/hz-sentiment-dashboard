Tien jaar lang hebben ze elkaar niet gezien, Aisling en Thomas. Aisling is terug van weggeweest en trekt bij haar oude buurjongen in. Thomas heeft nog steeds dezelfde ambitie als vroeger en samen met zijn band proberen ze door te breken. Aisling is ook zeer muzikaal maar durft niet meer in het openbaar op te treden. Iets in het verleden houdt haar tegen. Aisling steunt Thomas in zijn ambities en geniet vanaf de zijlijn mee met het beginnende succes. Alles lijkt voorspoedig te verlopen totdat Thomas weer recht tegenover zijn aartsvijand komt te staan. Een jongen die indruk maakt op Aisling en ervoor zorgt dat haar onvoorwaardelijke steun aan Thomas begint te wankelen en hun relatie op scherp zet.

Marieke Simons neemt je in Geheim akkoord mee in de wereld van de muziek en alle hectiek die ermee gemoeid is. Jongeren die er alles voor over hebben hun droom te verwezenlijken. De keiharde concurrentie maakt dat ze alles wat ze in zich hebben moeten inzetten. Thomas is blij met de terugkeer van Aisling en haar steun. Aisling is ook blij terug te zijn en de hechte band met Thomas is als vanouds. Toch loopt niet alles zoals verwacht en Aisling komt voor een grote teleurstelling te staan. Daarnaast zit ze nog met een stuk verwerking van haar verleden.

‘Mijn veelbelovende toekomst was zojuist uit elkaar gespat. En het was mijn eigen schuld.‘

De emoties in dit boek zijn intens beschreven en de hectiek rondom het artiestenleven is beeldend neergezet. Als lezer krijg je een scherp beeld voortgezet van een leven van een beginnend artiest en wat men er allemaal voor over moet hebben. Ambitie, doorzettingsvermogen en bovenal liefde voor muziek. Een harde wereld waar het vallen en weer opstaan is. Er zijn geheimen, maar ook grote misverstanden waardoor vrienden uit elkaar zijn gedreven. Toch worden ze ook steeds weer naar elkaar toe gedreven en dat alleen omdat Aisling in hun leven kwam.

In Geheim akkoord verweeft Simons op een soepele wijze meerdere, aansprekende thema’s en met haar vlotte verteltrant weet ze al snel de lezer aan het verhaal te binden. Ze weet ieder personage specifieke karaktereigenschappen mee te geven en dit gedegen uit te werken. Personages die je hart weten te veroveren. Alleen is het niet helemaal duidelijk wat er precies in het verleden van Aisling is gebeurd. Misschien dat er een vervolg op dit boek komt waar dit breder wordt uitgemeten. Ook had ik persoonlijk, voor een young adult, gekozen voor een groter lettertype en een ruimere regelafstand. Dit voor een prettiger leesbaarheid vooral voor de doelgroep.

Simons heeft Geheim akkoord met zekere pen geschreven en alle goede ingrediënten zijn aanwezig. Voor de doelgroep een fascinerend onderwerp, actuele thema’s, aangevuld met een fijne dosis romantiek. Een verhaal waar het om acceptatie en vriendschap draait en het verwezenlijken van je dromen. Een boek dat doet denken aan de boeken van Anna Todd of Colleen Hoover wat aangeeft dat Simons een prima debuut heeft geschreven. Een debuut dat hopelijk geen eendagsvlieg zal blijken te zijn.