De nog jonge Delphine Bertholon werd in 1976 in Lyon geboren. Ze studeerde literatuur en woont momenteel in het elfde arrondissement van Parijs. Zij schreef drie romans en een miniserie voordat Het geheim van Grâce uitkwam, dat in Frankrijk direct een bestseller werd.
Het lijkt een gewone familiegeschiedenis te zijn, waarmee Het geheim van Grâce van start gaat. Nathan keert terug naar zijn ouderlijke huis om daar kerst te vieren samen met zijn moeder Grâce en zijn zus Lise. Nathan is vader van een zesjarige tweeling, Colin en Soline, die met hem meereist. Zijn vrouw Cora is zes jaar geleden overleden tijdens de geboorte van de tweeling en zij is het aan wie Nathan zijn verhaal vertelt. Als de melding komt dat Grâce echtgenoot Thomas, die negenentwintig jaar geleden spoorloos verdween, weer terug is, wordt het duidelijk dat het hier niet gaat om alledaagse familieperikelen en gedurende het verhaal dat Nathan vertelt, leren we wat er allemaal diep verborgen ligt in het verleden van de familie Bataille.
De flashbacks in de vorm van dagboekbrieven van Grâce aan haar man Thomas geven inzicht in de verhoudingen zoals die dertig jaar geleden lagen. Thomas is handelsreiziger en weinig thuis. Grâce wil daarom weer gaan werken en ze huren een kindermeisje in om voor Nathan en Lise te zorgen. Dit Poolse meisje, jong en mooi, is het mikpunt van jaloezie van Grâce, omdat zij vermoedt, nee, wéét, dat haar man Thomas een verhouding met haar heeft. Dan op een dag verdwijnt hij. Vlak nadat ook het Poolse meisje verdween. En negenentwintig jaar later duikt hij weer op, om zijn kinderen Nathan en Lise een verklaring voor zijn verdwijning te geven.
In afwachting van de afspraak met zijn vader, verblijft Nathan met de tweeling bij zijn moeder in huis. En er gebeuren rare dingen in die periode. De ramen in de kamer van de tweeling worden ingegooid met steenkool, het kerstcadeau dat Nathan voor Grâce had meegenomen verdwijnt en wordt teruggevonden in de allesbrander, vlak boven het bed van Grâce wordt een mes in het plafond gestoken. Lise, die ook in het ouderlijk huis logeert, is er nogal sceptisch over, maar Nathan wil meer weten en als hij op onderzoek uitgaat, ontdekt hij dingen, die beter verborgen hadden kunnen blijven.
Op het omslag van Het geheim van Grâce staat dat het een roman is en dat is het ook absoluut. Bertholon schrijft mooie zinnen in een mooie taal. De sfeer in het boek is vanaf het begin mysterieus, maar ook grimmig; het is duidelijk dat er iets gaat gebeuren, al blijft lang onduidelijk wat dat iets precies is. De vreemde gebeurtenissen dragen bij aan het mysterieuze, maar echt bloedstollend is het niet. Wel vraag je je af wie er uiteindelijk vervloekt is: het huis, waarvan de legende vertelt dat er ooit een jonge vrouw in werd vermoord, of de familie, die weigert in te zien wat er in het verleden gebeurd is.
Halverwege het verhaal begint te dagen wat er zich bijna dertig jaar geleden heeft afgespeeld en ja, uiteindelijk blijkt dat (bijna) te kloppen. Maar daarna komt er een laatste plotwending die volkomen onverwacht is. Een prachtig einde van een prachtig verhaal. Geen thriller, wel een mooie psychologische roman met een vleugje spanning.