In het derde deel van de Blockbusters-serie gaat het clubje met de ouders van Storm mee op vakantie naar Spanje, naar het dorpje waar Salvador Dalí vroeger woonde. Het huis waar ze logeren is helemaal in Dalí stijl en er hangt ook een schilderij van hem. Algauw gebeuren er vreemde dingen, dingen die te maken lijken te hebben met dat schilderij. De Blockbusters zouden de Blockbusters niet zijn als ze niet op onderzoek uitgingen…
Ondertussen bedenken ze ook nog een plan om te zorgen dat Storm niet meer gepest wordt op Instagram met een foto waarop hij zoent met een meisje, een nepfoto. Alles in de surrealistische sfeer van Dalí!

Leuk om weer op kunstzinnig avontuur te gaan met dit groepje nieuwsgierige onderzoekers! Ze beleven iedere keer heel wat en ondertussen leren ze, en wij dus ook, ook een hoop over kunst en kunstenaars. In dit boek dus over de bijzondere Salvador Dalí en zijn surrealistische kunst.

Saai wordt het nergens, want het leerzame zit subtiel verborgen in een lekker spannend avontuur, waardoor je niet anders kunt dan doorlezen. En als je nog wat meer wilt weten, staat er achterin het boek nog wat extra informatie over Dalí en het surrealisme.
Welke kunstenaar en welk kunstwerk zullen we in het volgende deel leren kennen? Ik stap graag weer in de wereld van de Blockbusters!