Bloedverwanten is het derde deel in de thrillerreeks van Els Ruiters met rechercheur Ava van Amstel in de hoofdrol. Hoofdcommissaris Gé Havinga wordt neergeschoten en samen met haar collega Rob Welsman duikt zij in de zaak. Wie heeft Gé neergeschoten? En wat was de reden daarvan?

Ava en Rob ontdekken dat Gé bezig was met een zaak, waarvoor hij alle computerbestanden en gegevens gecodeerd heeft. En het wil niemand op het bureau lukken om deze code te kraken. Langzaam maar zeker komen Ava en Rob op het spoor van Aaron die regelmatig rond het huis van Gé bij een groep hangjongeren te vinden was. Wat heeft hij met de zaak te maken? Stukje voor stukje wordt de puzzel ontrafelt en blijkt dat Gé in het diepste geheim onderzoek deed naar kinderhandel. Maar hoe moet alles gelinkt worden? En krijgen Ava en Rob alle informatie boven tafel?

'Bloedverwanten' begint met een spannende proloog, geschreven vanuit een jongetje, Hidde, die gevangen gehouden wordt in een huis. Hij onderneemt een ontsnappingspoging. Daarna gaat het perspectief over naar rechercheur Ava. Rustig komt het verhaal op gang, met voldoende aandacht voor privékwesties. Ava heeft in het verleden een kortstondige liefde gehad met haar collega Rob, maar inmiddels zijn er op privévlak ontwikkelingen geweest en heeft ze een nieuwe vriend. Alleen is Ava nog niet helemaal zeker over al haar gevoelens. Zeker niet als een oude dierbare opnieuw in haar leven verschijnt.

Haar privézaken moeten echter vaak naar de achtergrond gedrongen worden, omdat Ava het veel belangrijker vindt om de zaak van Gé tot op de puntjes boven water te krijgen. Ze probeert de puzzel te kraken, maar is er daarbij niet zeker van of ze al haar collega's kan vertrouwen. Dat brengt spanning met zich mee. Els Ruiters werkt toe naar een spannende ontknoping, waarbij Ava er weer niet zonder kleerscheuren vanaf komt. Hoe verder het boek vordert, des te meer je in het verhaal raakt en nieuwsgieriger je raakt naar de code om te kraken. Een goed teken, want het liefst leg je het boek niet meer weg.