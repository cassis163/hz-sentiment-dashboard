Elandsoog is het thrillerdebuut van Esther Quatfass. Ze heeft al eerder een boek geschreven, maar dat was een samenwerking met Bonnie Sallans en een roman.

Het verhaal gaat over Christian die met zijn vrienden vaak te vinden is op het eiland Algögo, Elandsoog. Als het eiland in bezit komt van Ivan en er een huis bouwt, mogen Christian en zijn vrienden er niet meer komen. Vooral Christian kan het eiland niet loslaten en houdt het eiland en Ivan goed in de gaten Tijdens een heimelijk bezoek van Christian aan het eiland gaat het mis.

De hoofdstukken zijn kort en makkelijk leesbaar. Quatfass is een ster in het leveren van prachtige zinnen zoals: ze luisterde naar de stem die zich aan haar opdrong en haar concentratie als papier in een versnipperaar uit elkaar dreef.
Er zijn veel personages in het verhaal, maar ze zijn zo duidelijk dat je geen één keer afvraagt wie wie is. Doordat er zoveel personages en verhaallijnen zijn, is het moeilijk om alles samen te binden en dat lukt dan ook niet helemaal. De meeste verhaallijnen komen goed samen, maar er zijn zeker twee personages te vinden die met minimale aanpassingen aan het verhaal geschrapt hadden kunnen worden, zodat er na het lezen van het boek geen vragen zouden overblijven. Esther Quatfass is wel al bezig met een vervolg op Elandsoog, dus waarschijnlijk zullen de vragen die er nog zijn in dat boek beantwoord worden. Toch kun je Elandsoog prima als een los boek lezen.
Het verhaal speelt zich af in de bossen van Zweden, wat Quatfass goed weet te beschrijven en de afbeelding op de kaft versterkt dit beeld. Waarom de afbeelding een kwartslag gedraaid is, wordt duidelijk in het boek.

Esther Quatfass heeft een goed debuut neergezet. Haar sterkste punt zijn de schitterende zinnen waarbij je soms stopt met lezen om ze tot je door te laten dringen.