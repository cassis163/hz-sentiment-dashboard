Dit boek speelt zich af in Greenwich, Connecticut. Deze plaats dient als chique voorstad van New York. Het is dan ook niet verwonderlijk dat de hoofdrolspelers allemaal rijk zijn, waarbij de mannen werken in New York en de vrouwen hun tijd thuis verdoen, o.a. met het bijwonen van een leesclub. We maken kennis met de echtparen Sofie en Dean (die pas in Greenwich zijn komen wonen), Priscilla en Gordon (zij is de leidster van de leesclub), Susan en Harry (gewoon aardig paar), Ashley en Stewart (zij is zijn tweede vrouw – Betty Booptype) en Julia en Alex. Het laatste echtpaar woont, net als Sofie en Dean, ook nog niet zo lang in Greenwich. Alle vrouwen zijn lid van de genoemde leesclub, die als thema 'detectives' heeft. Met name de boeken van Agatha Christie rondom haar heldin Miss Marple zijn geliefd.
Wanneer Julia op een dag opgehangen wordt gevonden door Priscilla en Sofie tijdens hun dagelijkse ochtendwandeling, besluit de club dan ook om – in de traditie van Miss Marple – te proberen erachter te komen wat er is gebeurd.

Het boek wordt gepresenteerd als een literaire thriller, maar dat is het niet. Het is meer een spannende roman, omdat hoe meer het boek vordert, de zoektocht naar de moordenaar niet het belangrijkste onderwerp is. Dat is de ontwikkeling van de diverse verhoudingen tussen de echtparen onderling. Ze ontkomen geen van allen aan de gevolgen van hun daden, maar op het eind is wel duidelijk dat niet iedereen krijgt wat hem toekomt. Dan blijkt er sprake te zijn van een heel ingenieus plot, Miss Marple waardig, waarbij je na het dichtslaan van het boek niet zeker weet met wie je nu mee moet leven.

Het boek heeft een vlotte leesstijl, mede door de korte hoofdstukken die genoemd zijn naar de hoofdrolspelers van dat moment. De stijl van de boeken van Agatha Christie (dorpse omgeving met gegoede burgerij, veel onderling geroddel en door middel van veel praten achter de waarheid proberen te komen) is treffend. Toch moet ik helaas constateren dat Kate Morgenroth de spanning en de subtiliteit die zo kenmerkend zijn voor de boeken van Christie, niet kan evenaren. Daarvoor zit er te weinig diepgang in het verhaal en blijven de karakters te oppervlakkig. Als er al iemand was met wie ik me echt op mijn gemak voelde, dan was dat Susan.
Afgezien hiervan is het boek prettig leesbaar en goed voor een paar mooie leesuurtjes, waarbij vooral de ontknoping voor de nodige verbazing zal zorgen.