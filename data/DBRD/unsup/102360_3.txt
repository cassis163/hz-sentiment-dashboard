De boeken van Lisa Scottoline hebben meestal hetzelfde uitgangspunt: stoere vrouwelijke advocate komt in grote problemen. De advocaten in de boeken zijn vaak afkomstig uit hetzelfde kantoor: Rosato & Partners. Dit boek gaat over Bennie Rosato, de oprichtster en bazin van het advocatenkantoor. Bennie staat voor het faillissement van haar kantoor, maar op het juiste moment komt er een grote zaak binnen. Een Fransman daagt een grote clan van Amerikaanse ondernemers voor de rechter vanwege oneerlijke concurrentie. Maar vlak nadat ze de zaak heeft aangenomen, gebeuren er vreemde dingen in Bennies leven. Ze wordt van diefstal beschuldigd, haar hond wordt bijna vermoord en iemand in haar direct omgeving wordt omgebracht. Bennie gaat op onderzoek uit en komt er achter dat iemand haar het leven na staat en dat de zaak waar ze zich in heeft gestort zeer onsmakelijke kanten heeft.

De boeken van Lisa Scottoline worden bestempeld als legal thrillers waarmee ze binnen het genre valt dat wordt aangevoerd door schrijvers als John Grisham. Het zijn vooral advocaten die zelf de pen ter hand hebben genomen en schrijven over de wereld die ze goed kennen. Inhoudelijk zijn dit soort boeken meestal niet heel erg sterk, maar ze zijn meestal wel leuk om te lezen. Zo ook dit boek. Lisa Scottoline vermengt haar thriller met een behoorlijke dosis Sex and the City-sfeer. De vrouwen op het kantoor kirren wat af over pantys, kapsels, gespierde mannen en gemene concurrenten. Het verhaal is echter behoorlijk vergezocht en de schrijfster maakt het zich wel erg gemakkelijk door op het juiste moment pasklare oplossingen uit haar hoge hoed te toveren. Wordt Bennie belaagd? Geen nood, ze ontmoet op straat een brede knappe man die haar direct vanuit het niets komt beschermen. Is ze bankroet? Geen nood, er staan plots tig cliënten voor de deur die haar zo bijzonder vinden dat ze haar direct willen inhuren. Tja, dat is wel erg makkelijk. Het liefst zou ik dit boek 2,5 ster geven, maar ik rond het toch maar af naar 3 sterren. Het is makkelijke kost, leest bijzonder lekker weg en zorgt voor een avondje prettig vermaak op de bank. Maar het is ook een boek dat niet blijft hangen en je daardoor dus snel weer vergeet.