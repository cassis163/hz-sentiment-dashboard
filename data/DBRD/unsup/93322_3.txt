Monique van de Vloed is voedingsdeskundige met een passie voor Gezond Eten, en die passie deelt ze op haar Facebookpagina Dat Maken we Natuurlijk Lekker Zelf. 
De trend om ‘gezond’ te willen bakken zonder geraffineerde suikers en geur-kleur en smaakstoffen zet door, Monique heeft op haar Facebookpagina al meer dan 15.000 volgers. In haar boek Natuurlijk lekker bakken vind je 400 bakrecepten die gebruik maken van natuurlijke, biologische, pure en verse ingredienten en die vrij zijn van gluten, geraffineerde suikers, melkproducten en kunstmatige ingredienten. Met de 'gezonde, natuurlijke versies’ van klassiekers als kletskoppen, spritsen, stroopwafels, soesjes en brownies, en met bijzondere recepten als stoofpeertjescupcakes, zoete paprikakoek en Keltisch zeezoutmuffins.
Als je eenmaal de basisingredienten in huis hebt, (niet alles altijd even makkelijk te vinden - kuzu, psyllium, ik wist niet eens wat het was - maar stevia, wijnsteenbakpoeder en glutenvrije meelsoorten kun je bij de biologische winkels kopen), kun je aan de slag met bakken.

Ik wil dat een kookboek mij verleidt. Dat ik lekkebaardend door het boek blader, geïnspireerd raak door de recepten, word verleidt door de foto's en meteen aan het bakken wil slaan. En dat deed dit boek jammer genoeg niet. De beschrijvingen zijn duidelijk, net als de vele foto's. Een foto van een radijs-havertaart ziet er precies zo uit als het klinkt: degelijk en gezond.
Natuurlijk lekker bakken is een dik, instructief naslagwerk: naast de foto's bevat het duidelijke teksten vol met uitroeptekens (de walnoten maken dit koekje tot een topper! Ik geef je een makkelijk recept! ... door de lekkere frosting een heerlijke smaak! Deze koekjes zijn echt bijzonder! Voor de echte banaanliefhebber - dat zijn heus niet allemaal apen! Deze boterkoek is dus echt honderd procent meukvrij!). Het boek maakt me vooral duidelijk dat ik gezonder moet eten. Maar of al het beschrevene ook lekker is? Persoonlijk hou ik van de volle, rijke en gulle smaak van roomboter, bloem en eieren en maak je daar volgens mij de mooiste, lekkerste en luchtigste cakes, taarten en koekjes mee. Als je echter een glutenintolerantie hebt of zonder dierlijke producten wilt bakken, dan is dit boek echt iets voor jou.

Wat me wel inspireerde om de bakspullen tevoorschijn te halen en de oven aan te zetten was het hoofdstuk Typisch Nederlandse en Vlaamse gerechten, met  Fryske dumkes, Arnhemse meisjes, Weesper moppen en Luikse wafels. En natuurlijk in deze tijd de speculaasjes en Moniques recept voor speculaines (madeleines met speculaaskruiden). De recepten en foto's weten me niet te overtuigen, maar misschien wel het resultaat? Ik ga op zoek naar stevia, rijstemeel, gierst, psyllium, kokosvet, wijnsteenbakpoeder en amandelmeel...