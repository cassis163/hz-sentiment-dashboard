Jennifer Robson ( 1970) woont in Toronto, Canada. Ze is getrouwd en heeft jonge kinderen . Jennifer heeft een academische achtergrond, ze studeerde Franse literatuur en Moderne geschiedenis aan de Western University en Britse economie en sociale geschiedenis in Oxford.
Ze werkte enkele jaren als hoofdredacteur, maar is nu full time auteur. Ze noemt zichzelf een nerd op historisch gebied ,dit heeft ze meegekregen van haar vader de historicus Stuart Robson.
Ze heeft vijf boeken op haar naam staan die zich allemaal afspelen in de periode tijdens en kort na de twee wereldoorlogen. Eind 2018 verschijnt haar zesde boek A novel of the Royal Wedding.
Aan de oever van de Seine is haar eerste in het Nederlands vertaalde boek en is in 2016 verschenen onder de titel Moonlight in Paris.

1924. De Engelse Lady Helena Montagu-Douglas-Parr wil haar verleden achter zich laten, nadat enkele jaren geleden vlak voor het huwelijk haar verloving verbroken werd ( haar toekomstige man kwam getraumatiseerd terug uit de oorlog en werd verliefd op een ander) en ze ter nauwer nood roodvonk heeft overleefd.
Ze wil haar leven in Engeland, waar ze binnen haar kringen nog steeds uitgesloten wordt vanwege de verbroken relatie, achter zich laten en een jaar lang een leven zonder ballast opbouwen . Dit wil ze graag doen terwijl ze woont bij haar tante Agnes in Parijs. Haar tante is een excentrieke, rijke, adellijke dame, getrouwd geweest met en weduwe van Prins Dimitri Pavlovitsj, een familielid van de Tsaar.
Helena reist af naar Frankrijk, noemt zich Helena Parr en schrijft zich in voor de schilderlessen bij maître Czerny in Parijs.
Tijdens haar opleiding krijgt Helena een aantal trouwe vrienden uit andere sociale milieus dan waar zij uit komt. Ze vind dit heerlijk er gaat een nieuwe wereld voor haar open.Vooral de bijzondere homofiele Etiene blijkt een fantastische steun en trouwe vriend voor haar.
Ze ontmoet bij vrienden de Amerikaanse journalist Sam Howard, correspondent voor de Chicago Tribune. Ook hij heeft een verleden wat hij liever verborgen houdt. Hij is erfgenaam van een steenrijke staalmagnaat en is beschadigd door de gruwelen van de Eerste Wereldoorlog. Tussen hen bloeit langzaam iets op, maar durven ze dat uit te spreken?

Aan de oever van de Seine is een prachtige historische feelgood roman. De sfeer van Parijs en de bewoners en omgeving in de jaren 20 van de vorige eeuw wordt goed omschreven, je waant je in die tijd. Het leventje van de adel in die tijd is luxe en extravagant en dat wordt mooi weergegeven in de beschrijvingen van de interieurs, kleding , omgangsvormen en levensstijl van de adellijke dames en heren.
Ook maken we kennis met wat bekende kunstenaars uit die tijd zoals Gertrud Stein, Ernest Hemingway, F.Scott Fitzgerald, Silvia Beach, Etiene Moreau. Dit draagt zeker bij aan het schetsen van het tijdsbeeld en geeft een extra dimensie aan het boek.

Het boek heeft een prettig taalgebruik. Er worden Franse woorden gebruikt, maar mocht je die niet kennen dan doet dat niet af aan de leesbaarheid.
Het is opgebouwd uit drie delen. Het eerste deel betreft het besluit naar Parijs te gaan, het tweede deel het leven in Parijs en het derde deel de periode na het eerste jaar.
Er worden diverse maatschappelijke items uitgediept in het boek, zoals het verschil in klassen, maatschappelijke onderwerpen en seksuele mores. Dit geeft het boek wat meer diepgang dan een doorsnee feelgood roman.
De cover is passend bij het boek, de Eiffeltoren voor Parijs, de auto en dame uit de jaren twintig en het romantische sfeertje. Al met al een compleet plaatje.

Ik waardeer dit boek met 4 ½ ster.