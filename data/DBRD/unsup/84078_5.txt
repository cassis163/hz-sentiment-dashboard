Harlan Coben beschrijft in het boek "Spoorloos" de zoektocht van Will Klein naar het verleden van zijn verdwenen broer Ken.

Will woont samen met zijn vriendin Sheila Rogers in een flat in Livingstone(New Jersey). Zijn broer Ken wordt ervan verdacht hun buurmeisje Julie Miller te hebben vermoord. Julie Miller was Wills eerste liefje. Elf jaar lang hoort Will niets van zijn broer en denkt dat hij dood is. Als zijn moeder hem op haar sterfbed toevertrouwt dat Ken nog leeft en Sheila opeens verdwijnt begint Will aan een mysterieuze zoektocht naar het verleden.

Het boek gaat over de moeilijkheid van het leven. Het ene moment is alles nog in orde in het leven van Will en het volgende moment verandert zijn leven drastisch. Het is vaak moeilijk om rustig te blijven op zulke momenten van twijfel. Coben geeft deze verscheurde emoties bij Will zeer goed weer.

Vriendschap is ook een thema dat vaak aan bod komt in het verhaal. Will zoekt samen met zijn beste vriend Squares naar Ken en Sheila. Van hem krijgt hij zeer veel steun. De relatie tussen de twee wordt mooi weergegeven door Coben.

Ik vond het boek zeer spannend en het verrast elk hoofdstuk opnieuw. Elk hoofdstuk eindigt ook op een cliffhanger waardoor je niet wil stoppen voor het uit is. De korte hoofdstukjes geven het verhaal ook meer snelheid. Het boek leest zeer vlot en voor je het weet zit je aan het einde van het boek. Harlan Coben heeft het boek ook prima opgebouwd. Het begint als een groot mysterie dat stukje bij beetje wordt ontrafeld. Pas in het laatste hoofdstuk valt de puzzel pas echt in elkaar en weten we hoe de vork in de steel zit.

Dit boek is echt een aanrader voor iedereen die houdt van een boek vol spanning en mysterie. Ik vond het alvast zeer prettig om te lezen.