Op een avond vindt een man die zijn hond uitlaat het stoffelijk overschot van David Hoogland, een 28 jarige onderwijzer van een basisschool. Hij staat goed bekend, is geliefd bij leerlingen en collega's en heeft een leuke vriendin. Ondanks dat blijkt David Hoogland te zijn vermoord. De klap met een hamer op zijn hoofd heeft hem niet gedood maar wel het afsnijden van zijn penis waardoor hij is doodgebloed. De moordenaar heeft de penis daarna in de mond van het slachtoffer gestopt als een soort handtekening. Rechercheur Moordzaken Lois Elzinga van het politieteam Noord-Holland Noord en haar partner Fred staan voor een raadsel. Er zijn bijna geen aanwijzingen. Het slachtoffer had een folder van een kunstexpositie in zijn zak maar een bezoek aan kunstenares Maaike Scholten brengt een oplossing niet dichterbij. Als er meer moorden volgen begint Lois langzaam maar zeker verbanden te zien. Voor het ontmaskeren van de dader neemt zij grote risico's waarmee zij haar eigen leven op het spel zet.

Aan niemand vertellen is het eerste boek met Lois Elzinga als protagoniste en het begin van een serie misdaadromans. Simone van der Vlugt heeft in het verleden bewezen een goede misdaadauteur te zijn. Zij is meerdere malen voorgedragen voor prijzen en heeft deze ook een aantal keren gewonnen. Met Aan niemand vertellen gaat zij voort op de ingeslagen weg. Het is een goede misdaadroman met een interessant gegeven, dat echter ook door andere auteurs is gebruikt en daardoor aan originaliteit verliest. Het verhaal zit prima in elkaar en het plot is goed uitgewerkt. De schrijfstijl is eenvoudig, nuchter en zonder tierelantijnen. De personages worden goed en beeldend uitgediept. Lois Elzinga is boeiend genoeg voor nog een aantal pakkende misdaadromans. De spanning is overal in het verhaal aanwezig.

Een groot nadeel is dat al vrij vroeg in het verhaal bekend is wie het heeft gedaan. Hoewel het leuk is om te lezen en te ontdekken hoe Lois en haar collega's het plot uiteindelijk ontrafelen, wordt de spanningsboog daardoor wel minder. De uitleg over psychiatrische fenomenen is duidelijk maar heel erg statisch beschreven. Het lijkt wel een op schrift gesteld college.

Met Aan niemand vertellen bewijst Simone van der Vlugt dat zij terecht een van de meest gelezen misdaadauteurs van Nederland is en dat zij in staat is een grote groep trouwe lezers aan zich te binden.