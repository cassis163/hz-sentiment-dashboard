De Amerikaanse schrijver Dave Eggers is bekend van de bestseller Een Hartverscheurend Verhaal van Duizelingwekkende Genialiteit, dat genomineerd werd voor de Pulitzer Prize for General Non-Fiction. Met het verschijnen van The Lifters (of in het Nederlands De Tunnels) is zijn eerste kinderboek een feit. Het boek werd vertaald door vertaalster Karin Pijl, gespecialiseerd in het vertalen van boeken van het Engels naar het Nederlands, die inmiddels ruim 20 jaar ervaring heeft in het vertalen van Engelstalige boeken.

Het boek verteld het verhaal van Graniet Bloempjes, die er de voorkeur aan geeft Gran genoemd te worden. Noodgedwongen verhuist hij met zijn zusje en zijn ouders naar het plaatsje Carrousel. De verwachting is dat vader daar makkelijker werk zal kunnen vinden maar niets blijkt minder waar. In het bergachtige dorpje is geen werk, waardoor vader weinig thuis is en in andere plaatsen kilometers verderop aan het werk is.

Het dorpje Carrousel heeft een bijzondere geschiedenis in het maken van draaimolens. Maar het dorpje heeft zijn bloei verloren toen de grote carrousel voor het gemeentehuis in de grond verdween. Het verdriet is in de gezichten van de bevolking af te lezen. Het zorgt voor rare situaties. Op school is weinig tot geen aandacht voor de leerlingen en in de pauze staan alle jongens in een cirkel terwijl ze elkaar hard tegen de borst aan trappen. Met huizen die in zinkgaten verdwijnen, wat zorgt voor angst bij de bewoners.

De emoties van de mensen in Carrousel hebben verstrekkende gevolgen, maar dat weet niemand behalve Catalina.Doordat Catalina de enige is die Gran opmerkt op school, is een band gesmeed. Maar Catalina is bijzonder. Gran is vast besloten er achter te komen waar ze mee bezig is.

'Als je verdriet kent, wil je het helpen verminderen,' legde ze uit. 'Dingen beter maken. De dagen opvrolijken. Mensen opfleuren. Snap je?' Gran dacht dat hij het snapte. Bijna. 'Ja', zei hij. 'Dus ondersteunen we de tunnels die de Holtes maken. Snap je?' 'Ik snap het.' 'Want als we versterken wat onder ligt, geven we het geluk boven een kans.'

Een bijzonder boek dat basaal geschreven is. De houtskooltekeningen van illustrator Aaron Renier zijn een belangrijke toevoeging aan het verhaal. De wat donkere uitstraling past bij het ondergrondse element in het verhaal. Bijzonder is de gedetailleerde uitwerking in zijn tekeningen. Iets wat zeker niet meevalt met houtskool.

In het boek komen vele thema's aan de orde. Anders zijn, of eerder nog Jezelf zijn is een belangrijk element. Het is mooi hoe de personages zich zelf mogen zijn met hun gevoelens en met name hun angsten en verdriet. Wat gelijk een tweede thema in het boek aansnijdt. Daarnaast komen ook thema's zoals armoede, verhuizen en vriendschap op een bijzondere wijze aan bod.

De thema's in combinatie met de korte bondige schrijfstijl en de illustraties maken dat het boek past bij de leeftijd voor wie het geschreven is (10+). Toch is het boek weinig verrassend. De cover verklapt gelijk een belangrijk onderdeel van het verhaal. Daarnaast blijven er onbeantwoorde vraagtekens over, rondom personages zoals Catalina en Hertog. Een gemiste kans!

Een boek dat letterlijk de diepte in gaat. Dat het bestaan en het effect van ondergrondse emoties op een goede manier weer geeft. Maar dat tegelijkertijd niet helemaal aan de verwachtingen van spanning en avontuur voldoet, die door de prachtige cover worden opgeroepen.