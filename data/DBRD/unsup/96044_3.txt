Elly Biesters is schrijver, journalist en programmamaker bij de NPO. Haar debuut Ongemakkelijke mensen is gebaseerd op haar eigen jeugd in het dorp Heerewaarden in Gelderland.

In Ongemakkelijke mensen vertelt een onbekend meisje over haar familie en het dorp waarin ze wonen. In het verhaal staat haar opa centraal. Opa houdt ervan om in het middelpunt te staan en eist dan ook vaak de aandacht op, tot het ongemakkelijke aan toe. Het verhaal speelt zich voornamelijk af in 1977. De sfeer is vaak erg grof en ongemakkelijk en (verbaal) geweld wordt niet geschuwd.

Biesters' schrijfstijl is prettig en een opvallend element is het gebruik van dialect. Het gebruik van dialect is echter niet overheersend en ook goed te volgen voor degenen die het betreffende dialect niet spreken. Het verhaal bestaat uit korte, losse hoofdstukken waardoor het boek fijn leest.

Het is een enigszins triest verhaal, waarin veel bijzondere personages een rol spelen. Ik kan mij voorstellen dat het verhaal voor diegenen die uit dezelfde tijdgeest en/of een vergelijkbaar dorp komen, erg herkenbaar kan zijn.