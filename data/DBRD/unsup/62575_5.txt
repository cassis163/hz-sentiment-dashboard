Het zal je broer maar zijn. Willem Holleeder. Dan heb je echt wel ballen, als je over hem een boek durft te schrijven. Je eigen doodvonnis opschrijven, daar komt het eigenlijk op neer. Daar heb je heel, heel veel moed voor nodig. En toch, gaandeweg als je het boek aan het lezen bent, bekruipt je het gevoel dat dit boek de enig uitweg was.

Willem Holleeder, als je niet weet wie dat is dan heb je de afgelopen 35 jaar onder een steen geleefd. Hij is één van de ontvoerders van Freddy Heineken en hij heeft vervolgens jaren vastgezeten voor afpersing. Zijn naam duikt ook steeds op in verband met de vele liquidaties in de Amsterdamse onderwereld, maar hij is tot nog toe nooit veroordeeld vanwege gebrek aan bewijs. Ondanks de vele verdenkingen komt Holleeder in 2012 op vrije voeten.

De bekendste crimineel van Nederland is om onverklaarbare wijze populair. Willem Holleeder gaat een column schrijven voor een gerenommeerd tijdschrift en er komt een plaat uit. Iedereen wil met hem op de foto en hij is te gast in het tv programma College Tour. Hier zie je een man die alle aandacht wel prima vindt. Met een kleine glimlach om zijn mond zie je hem genieten.

Astrid, die zelf advocaat is, besluit bewijsmateriaal te gaan verzamelen om tegen haar broer te getuigen. Astrid is al die tijd een vertrouwenspersoon geweest van haar broer. Ze besluit hun gesprekken te gaan opnemen. Een levensgevaarlijke beslissing.

In haar boek beschrijft Astrid Holleeder nauwgezet hoe haar broer Willem het gezin Holleeder terroriseert. Niet per definitie fysiek, maar hier is een psychopaat aan het werk, die werkelijk niets aan het toeval overlaat en iedereen in zijn macht lijkt te hebben. Astrid schetst haar bizarre leven en de zeer complexe relatie met haar broer. Een ontluisterend verhaal met flashbacks naar haar jeugd en gaandeweg leest deze autobiografie als een thriller. Er is geen tijd van ademhalen, geen moment waarop Astrid tijd voor zichzelf heeft, want Willem is altijd in haar buurt. Niemand, behalve haar zus Sonja, durft ze in vertrouwen te nemen, zelfs politie en justitie niet.

In februari 2018 is de inhoudelijke behandeling van een strafzaak tegen Willem Holleeder van start gegaan. Hij wordt verdacht van de betrokkenheid bij de dood van tenminste zes personen die, vaak op klaarlichte dag, zijn geliquideerd.

Je hebt het gevoel dat Astrid nog niet het achterste van haar tong laat zien in dit boek. Ze zal in het kader van de lopende strafzaak het nodige materiaal, dat tegen haar broer gebruikt kan worden, nog achter de hand hebben gehouden. Althans dat hoop je. Ik vraag me af of de opgenomen gesprekken, die in dit boek worden beschreven, voldoende bewijslast zijn om Willem Holleeder de beoogde levenslange gevangenis straf te geven. We zullen het gaan zien, september 2018 is de zaak hervat.