De laatste tijd kwam ik vaak recensies over boeken van Conny Regard tegen die heel goed ontvangen waren. Mijn nieuwsgierigheid werd toch wel gewekt, dus toen ik een aantal boeken van haar in de bibliotheek tegenkwam, besloot ik dan ook om er eentje mee naar huis te nemen. Mijn keuze viel op Ik huur een man!, een boek dat me alleen al vanwege de titel hilarisch leek.

Vervolgens begon ik met lezen, maar moest ik me toch een paar keer achter de oren krabben. Deze scènes komen me wel heel bekend voor... Had de schrijfster soms elementen uit andere boeken gebruikt en het geheel in een nieuw jasje gestoken? Nee toch... Ondertussen kreeg ik steeds meer een deja-vu gevoel, tot het kwartje eindelijk viel. Ik heb dit boek al een keer gelezen! In een grijs verleden, nou ja grijs, meer dan vijf geleden, toen ik nog niet van Goodreads op de hoogte was om mijn leesgeschiedenis bij te houden :D

Meteen kwamen ook de herinneringen naar boven drijven van de vorige keer dat ik dit boek had gelezen. Toen vond ik het ook al een heerlijk boek. Zou dat nu weer het geval zijn? Het was in ieder geval opnieuw hilarisch genoeg. Ik heb zelfs hardop moeten lachen, tot grote ergernis van mijn moeder die elke keer weer verstoord op keek als ik vanuit het niets begon te lachen. Oh wat zijn Jacky en haar vriendin Jamie toch twee heerlijke meiden. Wat die allemaal niet eruit weten te flappen! Zelf kan ik er ook wat van, maar Jacky brengt het fenomeen tot nieuwe hoogtes :)

Ik was dan ook dol op haar. Haar personage bevat precies de juiste dosis pit, ze heeft een lekker grote mond en weet de beste repliek te bedenken. Daarnaast kent ze het principe van een filter niet en zegt ze werkelijk alles wat in haar opkomt. Hoe hakketakkerig dat ook overkwam. Ze was dan ook in één woord: geweldig!

Met "Alex" had ik een minder grote klik. Hij was iets te macho voor mijn smaak en wilde te vaak door middel van daden zijn punt duidelijk maken. Een typische man dus, wij vrouwen zijn iets meer conversieel ingesteld hoor! Daarnaast was ik ook niet altijd even gecharmeerd over de keuzes die hij maakte, om hem helemaal geweldig te vinden. Hij pastte echter wel perfect bij Jacky, dus ik heb hem uiteindelijk dan ook vergeven :)

Het verhaal zelf was ook meer dan te pruimen. Oké, sommige momenten waren natuurlijk wel voorspelbaar, dat heb je immers met dit soort boeken. Conny Regard slaagde er echter in om bijna overal een unieke twist aan te geven, mede geholpen door Jacky, de flapuit, natuurlijk. Dit zorgde ervoor dat ik met nog meer plezier dit boek voor de tweede keer gelezen heb :)


Conclusie
Ik huur een man! is een hilarisch verhaal over een nog hilarischer personage genaamd Jacky die er de meest grappige dingen uit kan flappen. Je zult je geen moment met haar vervelen. Daarnaast bevat het een heerlijke en zinderende romance, die verfrissend genoeg niet altijd zal gaan zoals jij verwacht. Een heerlijk boek voor chicklit liefhebbers die wel van lachen tijdens het lezen houden!

Deze recensie verscheen als eerste op CarpeLibra.nl