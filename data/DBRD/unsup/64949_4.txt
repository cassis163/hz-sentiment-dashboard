De Zweedse literatuurcriticus Hassel wordt op de luchthaven van New York gemarteld en vermoord. De methode is duidelijk die van de Kentucky Killer, een seriemoordenaar die na een pauze van 15 jaar terug aan het moorden is geslagen. Tot zover heeft het Zweedse A-team, een politie-afdeling die zich bezighoudt met internationale misdaad, er weinig mee te maken. Dat verandert wanneer het er alle schijn van heeft dat de Kentucky Killer Hassels plaats op het vliegtuig naar Stockholm heeft ingenomen. Een poging hem te onderscheppen op het vliegveld mislukt jammerlijk. Een eerste moord kan niet uitblijven.

De methoden van de Kentucky Killer zijn afgrijselijk: een lange, smalle tang grijpt de stembanden vast, zodat het slachtoffer alvast geen geluid meer kan produceren. Wat daarna gebeurt laat ik hier maar in het midden. Desondanks is dit geen loodzwaar boek, integendeel. Dahls humor maakt alles draaglijk en zelfs amusant. Dat begint al bij de scène op het Stockholmse vliegveld met een ronduit stuntelend A-team. Dat het team niet almachtig is en niet vrij van fouten, blijkt trouwens ook uit de slimme (en spannende!) plot. Enige minpuntje vind ik de karakterschetsen van de leden van het A-team. Ze zijn met zo veel dat het onderscheidend vermogen eronder te lijden heeft. Dat neemt echter niets weg van de conclusie. Kippenvelmomenten, lachen, adem inhouden en nagelbijten, en dat allemaal in één boek. Kentucky Killer is een grandioos, gruwelijk grappig boek!