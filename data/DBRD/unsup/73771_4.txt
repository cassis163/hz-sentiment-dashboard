Onlangs las ik De valse belofte ***** van Howard Roughan, een boek dat smaakte naar meer. En dát meer was er ook: De hoogvlieger, zijn debuut, lag gelukkig al op mij te wachten...

In De hoogvlieger maken we kennis met Philip Randall, een echte carrièremaker en rising star bij een belangrijk advocatenkantoor in The City (New York). Hij is getrouwd met de dochter van een belangrijk zakenman en is de protégee van zijn baas, de advocaat Jack Devine. Maar Philip heeft ook een geheim leven, hij gaat vreemd met Jessica, de mooie vrouw van zijn beste vriend Connor, en op het moment dat Connor er achter komt dat zij hem bedriegt, wordt Philip gechanteerd door een ex-studiegenoot die achter de affaire is gekomen. Als Philip zijn hoofd niet koel houdt, dreigt hij alles te verliezen waar hij zo hard voor heeft gewerkt: zijn baan, zijn vrouw, zijn geld én Jessica.

De hoogvlieger is een kruising tussen een psychologische thriller en een rechtbankthriller. Op een intelligente wijze weet Roughan je deelgenoot te maken van de problemen die Randall ondervindt door zijn eigen dubbelleven. Prachtig is de manier waarop hij dit probeert te verbloemen, terwijl zijn chanteur dit bijna onmogelijk maakt. Zo stuurt hij faxen met fotos van Randall met zijn geheime liefje naar willekeurige faxnummers op het advocatenkantoor en belt hij met zijn secretaresse.

De hoogvlieger is een uiterst vermakelijk boek, soms grappig en bij tijd en wijlen best spannend. Howard Roughan is geen valse belofte maar een echte hoogvlieger. Een nieuwe auteur op mijn lijstje van favorieten!