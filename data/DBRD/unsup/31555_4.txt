Voor iedere schrijver is inspiratie, zelfverzekerdheid en het vermogen om te concentreren van levensbelang. Afwezigheid van één of meer van deze ingrediënten kan een schrijver tot waanzin drijven.

De hoofdpersoon van dit verhaal, William Figueras, is schrijver. Zijn carrière komt in zijn geboorteland Cuba echter niet van de grond. De door hem geschreven roman wordt niet gepubliceerd en de kritieken zijn niet alleen bevooroordeeld maar ook zo slecht dat hij aan zichzelf begint te twijfelen. William krijgt stemmen in zijn hoofd, stopt met schrijven en ontvlucht Cuba in de hoop daardoor te genezen. Na een korte kennismaking met familie in Amerika wordt hij opgenomen in een psychiatrische inrichting.

Het huis van de drenkelingen staat synoniem voor het ‘Boarding Home’ waar William uiteindelijk terecht komt. In dit huis wonen in totaal drieëntwintig mensen met de meest uiteenlopende psychische problemen. Boarding Home blijkt niet veel meer dan een plek om te eten en te slapen. De meeste bewoners zijn erg eenzaam en berusten in de voor hen uitzichtloze situatie.
William doet echter nog een aantal verwoede pogingen om het tij te keren en klampt zich vast aan een bloemlezing van Engelse dichters.

De novelle ‘Het huis van de drenkelingen’ is een rauw en aangrijpend verhaal over een schrijver die er niet in slaagt om zijn levenslot te keren.