Het Zweedse schrijversduo Anders Roslund & Börge Hellström is geen doorsnee tweetal.
De vroegere televisiejournalist Roslund leerde Hellström kennen bij het maken van een documentaire over de terugkeer van de ex-criminelen in de maatschappij. Ze vonden elkaar in het schrijven van maatschappelijk getinte en intelligent geschreven thrillers.

Vadervraak was hun eerste. Nog zonder de Stockholmse inspecteur Ewert Grens. Die maakt zijn opwachting in Kluis 21.
Met De uitlevering, Het meisje onder de straat, Drie seconden en Twee soldaten zit het duo nu op zes thrillers.

Ewert Grens is een bekwame maar getormenteerde politieman. In de vijftig, mank lopend en vol opgekropte emoties. Geen vrienden en alleenwonend. Wekelijks bezoekt hij zijn oud-collega en toenmalige geliefde Anni die door toedoen van crimineel Jochum Lang 25 jaar geleden in een verzorgingstehuis belandde.

In kluis 21 worden twee verhaallijnen kunstig met elkaar vervlochten waarbij thema’s als integriteit, vriendschap, eer en schaamte worden uitgediept.
Ewert Grens wil een kwart eeuw na dato niets liever dan Jochum Lang na de dood van drugsverslaafde Oldéus achter slot en grendel zien te krijgen.
Daarnaast wordt het verbijsterende verhaal beschreven van de Litouwse meisjes Lydia en Alena die gedwongen worden om in Scandinavië jaar in jaar uit twaalf keer per dag hun lichaam aan mannen te geven.
Als blijkt dat politiecollega Bengt Nordwall een onsmakelijke rol in dat alles heeft dan dienen er onontkoombare keuzes door Ewert Grens gemaakt te worden. En in diens kielzog door zijn ondergeschikte Sven Sundkvist.

Roslund en Hellström werken alles tot in de puntjes uit. In kluis 21 speelt een mysterieuze vrouw een rol in de vrouwenhandel. Wie dat is, wordt op het eind als extra ontknoping uit de doeken gedaan. Maar die zag de doorgewinterde thrillerlezer al wel aankomen.

Kluis 21 een staaltje van geëngageerd thrillerschrijven met goed uitgewerkte en overtuigende personages en twee sterkte verhaallijnen.