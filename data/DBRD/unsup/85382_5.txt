Toen ik met dit boek begon wist ik niet goed wat ik moest verwachten.
Ik heb wel meer fantasy boeken gelezen en vind ze, voor zo nu en dan best leuk. Maar het is meestal: 'magisch groep in de problemen, magisch groep reist, magische groep wordt achtervolgd, magische groep verslaat de slechterik, magische groep reist verder, magische groep wordt achtervolgd.... etc.' Je snapt het wel.
Dit boek begon anders, er is weliswaar een groot gevaar en ons hoofdpersonage slaat op de vlucht, maar veel en lang reizen is het niet. Het boek speelt zich binnen een paar dagen af, wat erg kort is voor de meeste fantasy reis verhalen. Dit boek, met zo'n 400 bladzijden neemt rustig de tijd om zijn personages te introduceren en laat deze vervolgens samenkomen.
Deze rustige manier van introduceren bevalt me wel, het is weer eens wat anders dan het lukraak overal reisgenoten vandaan plukken en BAM, in het grote, magisch avonturenverhaal te springen.
Daarnaast is dit boek spannend. Enorm spannend. Ik wist niet goed wat ik kon verwachten, een 'standaard' avonturen verhaal, een kinderverhaal, Young Adult misschien? Nou, dit is géén kinderverhaal.
Gruwelijke details worden doodleuk beschreven en personages kunnen ieder moment dood neervallen of zijn gewoon ineens compleet niet te vertrouwen... of toch weer wel?

Voor de mensen die nu graag fantasy willen lezen maar een hekel hebben aan het heen en weer gereis: dit boek is een goede optie, maar pas op: in de vervolg delen wordt er wél gereisd. Toch vind ik dit alles behalve storend, James Clemens heeft meer dan voldoende tijd genomen om de kernpersonages te introduceren en jou, als lezer, voldoende ruimte gegund om de personages te haten/vrezen/lief te hebben etc. Een goed geïntroduceerd personage waar je om gaat geven maakt een boek (serie in dit geval) alleen maar spannender, ze kunnen namelijk ieder moment dood neer vallen, door skaltums worden verschalkt, opgegeten worden door enge worm wezens enzovoort.

Het boek begint met een aantal voorwoorden waarin het idee wordt geschetst dat je een verboden document in handen hebt en er wordt een kleine introductie gegeven door een ik-personage die het boek bespreekt. Het is niet het sterkste begin van een boek en in eerste instantie vond ik het wat vreemd, maar kan het inmiddels, halverwege de serie, wel waarderen. Dus een kleine tip: als je niet door de eerste paar bladzijden komt, do not worry, lees deze maar achteraf. Het echte verhaal (introductie van Erril) begint verder op.

Kortom, dit boek is een prachtig spannende introductie van 400 pagina's naar een (hopelijk, ik ben nu pas bij deel 3) geweldige serie. Met veel detail beschreven, afwisselende personages, horror en fantasy.