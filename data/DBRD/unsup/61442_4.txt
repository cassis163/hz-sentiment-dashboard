ls student Communicatie ben ik erg geïnteresseerd in mensen. Maar het gaat niet alleen om communiceren met anderen, ook de manier van werken vind ik interessant. Hoe haal je het meeste uit jezelf? is een vraag die Cal Newport beantwoordt.

Diep werk

Diep werk: de noodzaak van geconcentreerd werken om maximaal te kunnen presteren, een vaardigheid die we langzaam zijn kwijtgeraakt. De meeste mensen laten zich gemakkelijk onderbreken en besteden een groot deel van de dag aan oppervlakkige werkzaamheden. Dit boek bevat talloze inspirerende verhalen en praktische adviezen over hoe je je werk anders kunt organiseren om diep werk een vaste plek te geven en hoe je door oefening je focus kunt terugbrengen.
Versnippering van je aandacht

We leven in tijden van onbegrensde informatievoorzieningen, de ‘informatiesamenleving’. Om jezelf te kunnen onderscheiden, moet je onder meer over de juiste kennis beschikken en vaardigheden hebben ontwikkeld om opgezochte informatie op waarde te schatten. Geconcentreerd werken is met alle afleidingen eerder bijzonder dan de norm. Het is immers makkelijker om je dag te vullen met oppervlakkige werkzaamheden die gelijk een gevoel van productiviteit geven, zoals e-mails beantwoorden, dan om intensief te werken aan iets wat je niet direct een kick geeft. Onze aandacht is versnipperd en juist daarom is dit boek belangrijk.

Diep werk is een overtuigend betoog voor het nut van diep werken en het terugdringen van die oppervlakkige werkzaamheden. Uiteindelijk is het van belang je te onderscheiden als kenniswerker en een ontwikkeld concentratievermogen geeft je daarbij een grote voorsprong. Multitasken was jaren terug helemaal hot. Inmiddels weten we beter: het leidt tot versnippering van je aandacht, achterstallig werk, misschien zelfs tot burn-outs. Dat komt vanwege het ‘aandachtsrestant’ dat achterblijft als je een taak niet afrondt. Zo houd je eigenlijk steeds meer ballen omhoog totdat ze allemaal vallen.
Geconcentreerd leren werken

De schrijfstijl doet wetenschappelijk aan, wat het zware kost maakt, maar de inhoud is fascinerend en de duidelijke structuur maakt het boek gestroomlijnd. Zo is het eerste deel vooral theoretisch en het tweede meer praktisch van aard. Daar introduceert Newport vier regels: 1. Werk diep, 2. Omarm verveling, 3. Stop met sociale media, en 4. Weg met oppervlakkigheid. Dat is niet zo zwart-wit als je denkt. Newport benadrukt het belang van het beperken én inperken van oppervlakkige werkzaamheden door je dagen te structureren. Hij geeft overtuigende adviezen voor het structureren van je dag, zodat je meer doet wat belangrijk is zonder meer te hoeven werken.

Hij ontkracht de (impliciete) verwachting dat we tegenwoordig altijd maar bereikbaar moeten zijn, en gaat daarin best ver. Hij haalt inspiratie uit de levens van grote denkers, zoals psycholoog Carl Jung, die diep werk in hun rooster hebben ingebed. Er zijn volgens Newport vier manieren om dat te doen wat de drempel enorm verlaagt om de theorie meteen in de praktijk te brengen.
Weg met de oppervlakkigheid

Als je Nooit meer te druk van Tony Crabbe hebt gelezen, dan is dit boek ook wat voor jou. Alleen gaat dit nog een stap verder. Cal Newport richt zich op kenniswerkers en Tony Crabbe op ieder werkend mens. Beter nog: lees beide boeken. Newport weet aan de hand van overtuigend wetenschappelijk onderzoek de voordelen van diep werk te illustreren. Het is confronterend hoe makkelijk we onze gedachten voor waar aannemen, zoals dat het absoluut noodzakelijk is altijd bereikbaar te zijn. Dat we leven in een wereld voor afleidingen is an sich geen vernieuwend inzicht, maar met de focus op diep werk is dit boek een uniek en broodnodig pleidooi voor het ontwikkelen van een zinvollere dagindeling.

'Diep werk' is een fascinerend pleidooi voor het ontwikkelen van het vermogen om geconcentreerd en diep te werken.

(Deze recensie verscheen eerder op www.alexhoogendoorn.nl)