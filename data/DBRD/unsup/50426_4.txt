Literair agent Peter Katz ontvangt een gedeelte van een manuscript met als titel 'Boek der spiegels'. Door de ongebruikelijke begeleidende brief is hij meteen geïntrigeerd en begint met lezen.
'Maar de waarheid van het hele verhaal, dat mijn leven voorgoed veranderde, was nooit iemand te weten gekomen.'
De auteur, Richard Flynn, schrijft zijn memoires over zijn tijd op de universiteit van Princeton aan het eind van de jaren tachtig. Hij beschrijft zijn verstandhouding met de vooraanstaande hoogleraar professor Joseph Wieder.

In de nacht van 21 op 22 december 1987 werd professor Joseph Wieder in zijn woning vermoord. Ondanks uitgebreid onderzoek heeft de politie de dader nooit gevonden. Peter Katz is vastbesloten tot op de bodem uit te zoeken wat er die nacht, vijfentwintig jaar daarvoor. is voorgevallen. Hij is ervan overtuigd dat het antwoord zal staan in het ontbrekende deel van Flynns verhaal. Maar waar is de rest van het manuscript? De zoektocht begint...

Mijn mening:
In het 'Boek der spiegels' wordt zoals het in een raamvertelling gebeurt in de drie delen en de epiloog een aantal verhalen samengesmolten tot één verhaal. De drie delen worden geschreven uit het oogpunt van de persoon met diens naam in de titel. Deze persoon kijkt op dat moment in de spiegel; wat verteld wordt is wat hij in de spiegel ziet. Zelf denken deze personen dat ze door een raam naar de waarheid kijken.
'Allemaal hadden ze ernaast gezeten en alleen maar hun eigen obsessies door de ramen gezien waar ze doorheen hadden proberen te kijken, terwijl het in wezen aldoor spiegels bleken te zijn.'

Op een bewonderenswaardig rustige toon heeft de auteur hiermee een werk afgeleverd dat vanaf de eerste bladzijde boeit. Chirovici laat de lezer genieten van een spannend en nieuwsgierig makend misdaadverhaal.
De personages worden duidelijk beschreven en komen tot leven, je denkt ze te kennen maar klopt dat wel?
De lezer moet het tenslotte doen met hetgeen hij of zij tot dan toe heeft kunnen lezen en dat is de informatie die de hoofdpersoon in dat deel denkt dat de waarheid is.
Een sterke, originele en spannende roman van hoog psychologisch gehalte, boeiend tot de laatste letter.
'Boek der spiegels' levert stof tot nadenken.

Dit was voor mij een prettige kennismaking met het werk van auteur E.O. Chirovici; ik heb het boek graag gelezen.