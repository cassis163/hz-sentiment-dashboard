Bloed en beenderen is het debuut van Tomi Adeyemi, een Nigeriaanse Amerikaanse schrijfster uit Californië. De filmrechten van dit boek zijn inmiddels verkocht aan Fox en ze zijn al aan de slag gegaan met de productie. Dit gebeurt onder leiding van de filmmakers van Twilight en The Maze Runner. Hierdoor liggen de verwachtingen voor Bloed en Beenderen hoog en hopelijk worden die ook waargemaakt!

Laat ik deze recensie beginnen met de wereld die Tomi Adeyemi heeft gecreëerd in Bloed en beenderen, die is namelijk indrukwekkend. Voordat het verhaal begint is er een lijst waarin alle goden, godinnen en bijbehorende Maji's zijn uitgewerkt (handig!). Hierna wordt de wereld waarin Zélie leeft, Orïsha, tot in de details uitgewerkt. Je leest vanuit verschillende perspectieven, waardoor je de Maji leert kennen, maar ook de koninklijke familie. Het is allemaal niet zo zwart wit als het lijkt. Iedereen kijkt namelijk anders naar het verleden.

"Op aarde schiep Hemelmoeder de mensen, haar kinderen van bloed en beenderen. In de hemelen schiep Hemelmoeder de goden en godinnen. Elk van hen vertegenwoordigt een ander deel van haar ziel." - p. 156

Tomi Adeyemi heeft een hele fijne schrijfstijl. Bloed en Beenderen leest heerlijk weg en voor je het weet heb je het boek alweer uit. Ze schrijft heel beeldend, waardoor de personages tot leven komen. Ook heb je als lezer het gevoel zelf in Orïsha rond te lopen. Zeker de prachtige tempel Chandomblé is een plek die je tot in de details voor je ziet. Van de prachtige muurtekeningen die tot loven komen tot de symbolen van het Yorubaans. Als het kon zou ik Chandomblé echt een keer willen bezoeken!

Maar ook het actuele thema weet Tomi Adeyemi op een mooie manier te verwerken in Bloed en Beenderen. In haar dankwoord laat ze weten dat haar inspiratie voor het verhaal uit het politiegeweld in Amerika komt, waarbij veel donkere mensen zijn omgekomen. Het is goed om mensen op deze manier aan het denken te zetten, ik denk ook echt dat Bloed en Beenderen bij de mensen die het lezen een verschil kan maken.

Door de levensechte band die de lezer opbouwt met de personages raakt het je diep in je hart als er iets met ze gebeurt. Menig keer heb ik tijdens het lezen van dit boek wel een traantje moeten wegpinken voor alle offers die Zélie moet maken om de magie terug te laten keren. Maar zij is niet de enige die offers brengt, het is prachtig om te lezen dat velen zich inzetten voor een betere wereld. Een wereld waarin het ene volk niet onderdrukt wordt door het andere! Hier en daar is het verhaal echt heftig en kan het hard bij de lezer binnenkomen, maar dat is de kracht van dit boek!

Iedereen die van Fantasy houdt moet Bloed en beenderen van Tomi Adeyemi gaan lezen. Het is alles wat het moet zijn. Het zit vol met magie en levensechte personages waar je van gaat houden. Daarnaast is Bloed en beenderen spannend, heftig, zit vol met actie en het heeft een plot waar je 'u' tegen zegt. Laat je meevoeren naar de wereld van Zélie, Tzain Amari en Inan. Maak kennis met Orïsha en zorg ervoor dat dit boek je laat nadenken over de wereld om ons heen! Dat is wat Tomi Adeyemi wil bereiken en na haar prachtige verhaal zijn wij haar dat verplicht.