Dit is met recht de beste thriller/detective die ik in tijden heb gelezen. Het verhaal wordt in een mooie climax opgebouwd. Je leert de achtergrond kennen van Aaron Falk als kind en als federaal agent. Ook wordt de man zichtbaar, die is beschadigd door de dood van zijn jeugdliefde en nu zijn toenmalige beste vriend. Raco, de brigadier die vanuit Melbourne is overgeplaatst om hier in een semi dood stadje een dood politiebureau te leiden, ontpopt zich gaandeweg tot een echte rechercheur. Hij weet zich gescheiden te houden van de emotionele verbondenheid van Falk en ervoor te zorgen dat de blikken vooruit blijven staan.

Het is mooi om te zien, hoe beetje bij beetje de geheimen die iedere gemeenschap kent, naar boven komen. Sommige hebben wel direct invloed op het verhaal, andere zijn een mooie aanvulling en een statement. Ieder onderwerp, onderdeel en ieder personage heeft zijn eigen onmisbare rol. Of het nu is van McMurdo de barkeeper tot Gretchen een voormalige vriendin van Falk tot de plaatselijke huisarts met zijn eigen geheimen.

De climax komt in een fijne versnelling na ongeveer 75% in het boek. Het is subtiel en toch energiek. Er wordt gespeeld met de flashbacks van de 2 verschillende moorden en de emoties van het moment. Tot de laatste letter heb ik genoten van dit geweldige boek.