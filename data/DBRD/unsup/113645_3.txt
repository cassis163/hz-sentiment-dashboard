In 2013 verscheen met 'Vijf' de eerste thriller van de hand van Ursula Poznanski. Het boek met het duo Kaspary & Wenninger in de hoofdrol kon rekenen op positieve kritieken (oa een gemiddelde score van 8,3 in de Crimezone leesclub) en onlangs verscheen dan ook het tweede deel "Blind verleden".

Alles start met het vinden van de levenloze lichamen van een man en een vrouw op een camping. Het team van Kaspary staat voor een raadsel. Beide slachtoffers lijken op het eerste zicht weinig met elkaar te maken te hebben, de enige link is een Facebook groep rond poëzie. Wanneer even later nog een lid van de betreffende groep om het leven komt, neemt het aantal vragen enkel maar toe. Er is duidelijk iets gaande binnen de Facebookgroep, maar wat, waarom en zijn er nog leden die mogelijks gevaar lopen ?

Blind verleden is opnieuw een vlot geschreven thriller, maar laat de lezer deze keer met een dubbel gevoel achter. De verhaallijnen overtreffen die van Vijf moeiteloos, maar het blijft lang wachten tot men in het verhaal getrokken wordt. De eerste 150 pagina's missen spanning en vaart, waardoor het risico bestaat dat men vroegtijdig afhaakt. En dat zou jammer zijn, want wat verder volgt is om van te genieten. Eens op tempo gekomen laat Poznanski de lezer niet meer los en voor je het weet kom je terecht bij een prachtig beschreven ontknoping.

Wanneer Poznanski er in de toekomst in slaagt de lezer vanaf het begin te prikkelen, staat niets een mooie carrière in de weg. Nu blijft het jammer genoeg bij een sterk verhaal met een te aarzelend begin.


***1/2