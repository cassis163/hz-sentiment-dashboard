Jonah Falke studeerde fine art painting aan ArteZ en exposeerde met zijn schilderkunst in binnen- en buitenland. Daarnaast kennen we hem als frontman van de band Villa Zeno, waarmee hij de plaat Self Made Woman maakte. Falke woont en werkt tegenwoordig in Amsterdam, maar werd geboren in Ulft. Van zijn hand verscheen ook een roman; zijn debuut ‘Bontebrug’.

Hoofdpersonage Robert komt uit de achterhoek en gaat studeren aan de kunstacademie in Amsterdam. Deze twee heel verschillende werelden blijken moeilijk verenigbaar en als er slecht nieuws komt uit zijn geboortedorp, terwijl hij net zijn eerste expositie in Amsterdam heeft geopend, wordt Robert gedwongen keuzes te maken.

Coming-of-age, dat is de term die Bontebrug het best omschrijft. Robert groeit op in een klein dorp, zijn jeugd bestaat uit schuurfeesten en brommers, samen met zijn maat Bertje. Falke weet deze verhaallijn heel overtuigend en herkenbaar vorm te geven. De lezer krijgt een goed beeld van het kleine dorp in de achterhoek, het soort mensen dat daar woont en hun overtuigingen, maar vooral de banaliteit van het leven daar, in een dorp waar niets gebeurt. Het uitgeschreven dialect draagt hieraan bij, hoewel dit niet overal even consequent wordt doorgevoerd door de auteur.

Tegenover het platte taalgebruik en de opgevoerde brommers staat het leven in Amsterdam; waar elke minuut van de dag iets gebeurt. Waar Robert dingen meemaakt die hij van zijn leven niet had kunnen verzinnen en die daardoor ook een soort waanbeelden lijken. Het verschil tussen stad en platteland worden duidelijk, maar van een verhaal of plot moet Bontebrug het niet hebben.

Af en toe piept er een mooie zin door in het verhaal dat verteld wordt, iets wat de lezer aan het denken zet, of in elk geval wijst op opmerkzaamheid en intelligentie van de verteller: “Hun atheïsme had de schijn van religie gekregen.” Het zijn die kleine observaties die Bontebrug de moeite waard maken, maar daarbuiten blijft het verhaal, evenals zijn personages oppervlakkig.

Je roots blijven altijd een deel van jou, zo ook van Robert. Bontebrug is interessant, maar de lezer blijft achter met het gevoel dat er meer uit te halen viel. Waarom maakt Robert de keuzes die hij maakt? Vlot en herkenbaar is het zeker en daarmee goed leesbaar, maar wellicht is Falkes debuut iets te vlot om echt te beklijven.