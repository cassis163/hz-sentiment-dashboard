De achtendertig jarige schrijfster Linda leeft een teruggetrokken bestaan. Twaalf jaar geleden heeft ze haar vermoorde zus Anna gevonden en heeft de dader weg zien vluchten. Slechts een vluchtige blik heeft ze met de moordenaar gewisseld. Al ruim tien jaar komt Linda haar huis aan de Starnberger See niet meer uit.
Elk jaar zet ze zichzelf er toe aan een boek te schrijven en voorziet zo in haar onderhoud. De media speculeert over een mysterieuze ziekte die haar weerhoudt om zich vrij te bewegen. Het ware verhaal over de dood van haar zus kent bijna niemand. Haar wereld wankelt als ze na elf jaar het gezicht van de moordenaar plotseling op de tv ziet. Hij heet Victor Lenzen en is de presentator van een nieuwsprogramma. Linda schrikt hevig en bedenkt een plan om Victor te spreken te krijgen en hem tot een bekentenis te dwingen. Ze besluit om een thriller te gaan schrijven waarin ze het verhaal over haar zus uiteen zet, en belt Victor met het verzoek om haar eerste grote interview in elf jaar af te nemen. ‘De moordenaar’ hapt toe, maar hoe betrouwbaar zijn Linda’s herinneringen eigenlijk?

‘De val’ is het thrillerdebuut van Melanie Raabe. De pers schrijft erover dat het sensationeel is en ijzingwekkend met overtuigende, verrassende wendingen. Zelf had ik moeite om erin te komen en vond het in het begin wat langdradig. Af en toe komt de spanning erin en sleept het verhaal je mee om je dan weer los te laten. Toch wil je blijven doorlezen om achter het plot te komen.
‘De val’ wisselt af tussen het verhaal van Linda en de thriller ‘Bloedzusters’ die ze aan het schrijven is. Hierin beschrijft ze haar kant van het verhaal van de moord op haar zus.
Er wordt veel verteld over Linda’s leven en waarom en hoe ze dat leeft. Alles wordt tot in de kleinste details beschreven.
Het boek komt heel langzaam op gang en spiegelt zich aan Linda’s leven wat ook erg langzaam en traag verloopt.
Het interview vind ik behoorlijk langdradig, maar het gedeelte over Mia en Jonas leest snel weg en geeft je een zicht op het leven van Linda voor ze zich terugtrok in haar huis. Gaandeweg ontvouwt zich een mooi plot met verrassende momenten maar een voor mij niet verrassende ontknoping.

Als proeflezer mocht ik dit debuut van Melanie Raabe lezen samen met 24 andere proeflezers.
Mijn dank aan uitgeverij Cargo.