Dit verhaal is heel knap gevonden en absoluut origineel, dat wil ik vooropstellen, maar het uitgangspunt doet mij sterk denken aan de Netflix-hit Black Mirror: in de niet zo verre toekomst wordt een mogelijkheid gecreëerd die op het eerste gezicht aantrekkelijk lijkt, maar die, naarmate je er meer over ontdekt, nogal duistere, griezelige kanten heeft en waarvan je je gaandeweg het verhaal steeds meer gaat realiseren dat het maar beter is dat dit nooit wordt uitgevonden.
In dit geval gaat het om de mogelijkheid om, door middel van een speciale pil en een persoon die zich daarvoor ter beschikking stelt, een zogenaamde "body", korte tijd contact te leggen met een overleden persoon. Er zitten nogal wat haken, ogen en risico's aan deze constructie, in het verleden is er nog wel eens iets misgegaan, en de body's moeten zich daarom aan strikte regels houden.
Edie is een zeer ervaren body, zij doet dit werk al vijf jaar, langer dan welke andere body dan ook (want de meeste body's houden het niet erg lang vol) en ze heeft nooit een regel overtreden, tot ze kennismaakt met Patrick, een man die via haar contact wil maken met zijn overleden vrouw, meer voor hem gaat voelen en er gaandeweg achterkomt wat er echt is gebeurd.
Ik vond het mooi aan het boek hoe álles aan het einde samenkomt. Tijdens het lezen had ik nogal wat vragen. Wat is er gebeurd met de vrouw van Patrick, maar ook: wat is Edies achtergrond, hoe is ze daar verzeild geraakt, waarom zit ze zichzelf zo in de weg? Hoe kan het dat ze dat werk al zo lang volhoudt en het zelfs prettig vindt om te doen? En dan is er ook nog de verhaallijn over het lichaam van het meisje dat is gevonden, een verhaallijn die in eerste instantie tamelijk op zichzelf lijkt te staan maar die toch op een heel knappe manier verweven is met de rest. Er blijven geen onafgewerkte eindjes over, alles valt op zijn plek, en toch blijf je over het verhaal nadenken. De mooie schrijfstijl maakt het helemaal af.

Absoluut geen doorsnee thriller dus, maar een goed doordacht, uitstekend uitgewerkt verhaal.