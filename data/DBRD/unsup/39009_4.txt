Dan Brown is er bekend mee geworden: boeken die ons door complotten en geheime genootschappen anders laten kijken naar de geschiedenis. Het zou immers zo maar kunnen…
Dat geldt ook voor het Pilgrim Father’s complot. Het verhaal in het boek is handig vervlochten met feiten en daardoor zet het je toch aan het denken.
In het boek raakt universitair docent Peter de Haan betrokken bij een reeks moorden die te maken hebben met de vrijmetselaars en de Pilgrim Fathers. Als Peter met zijn vriendin meegaat naar een open avond van de vrijmetselaars loge waar zij lid van is, eindigt de avond dramatisch. De voorzitter wordt op gruwelijke wijze vermoord en dat zet een stroom van gebeurtenissen in gang waar Peter ongewild bij betrokken raakt. Meer moorden volgen. Wat hebben de vrijmetselaars ermee te maken? Hoe hebben de gebeurtenissen uit de 17e eeuw geleid tot een hedendaags bloedbad? En tot hoever strekt dit complot zich eigenlijk?
Het feit dat het boek zich in Nederland, in Leiden, afspeelt geeft het voor mij een extra interessant tintje. Ik wist bijvoorbeeld helemaal niet dat de Pilgrim Fathers een poos in Nederland hebben gewoond. Erg interessant en ook zeker iets waar ik wel meer van wil weten!
Verder vond ik het fijn dat het boek afwisselende perspectieven had. Je volgt Peter, maar ook de rechercheur die op de moordzaak gezet is. Zo krijg je beide kanten van het verhaal te lezen.
Het boek leest lekker weg en blijft tot op het einde spannend!
Wel vond ik het boek op sommige stukken een tikje te filosofisch en ik vond het jammer dat bepaalde zaken op het einde wat onafgerond voelen. Toch mag dat de pret niet drukken en ik ga zeker ook eens kijken naar de andere boeken van Jeroen Windmeijer.
Voor de liefhebbers van het Dan-Brown-genre zeker een aanrader!