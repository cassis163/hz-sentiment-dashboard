Goede verhaallijn
Jane Chisolm wordt in 1915 geboren op het platteland van Mississippi, in het zuiden van de Verenigde Staten. Al snel blijkt dat Jane een zeldzame, aanboren afwijking heeft, waardoor ze nooit een normale seksuele relatie kan hebben of kinderen kan krijgen.

Zeker in de tijd waarin Jane leefde was er nog geen oplossing voor haar aandoening. Ze moet er mee leren leven, of ze wil of niet. Maar in het eerste hoofdstuk van het boek wordt al duidelijk dat we te maken hebben met een sterke persoonlijkheid. Iemand die -bijna- nergens bang voor is en het beste maakt van haar leven en zichzelf accepteert zoals ze is.

In het boek leer je Jane steeds beter kennen en je krijgt als vanzelf respect voor de manier waarop Jane in het leven staat, ondanks haar beperkingen: ze is opgewekt, nieuwsgierig, oprecht geïnteresseerd in de mensen om haar heen en ze is altijd positief en opgeruimd.
Jane geniet van de kleine dingen en vooral alleen in stilte en omringd door dieren en in de natuur komt ze het best tot haar recht. Toch is ze zeker geen kluizenaar en ze probeert een zo normaal mogelijk leven te leiden, ook al blijft ze altijd een beetje een buitenbeentje door haar handicap.

Ook dokter Thompson is een personage waar je een zwak voor ontwikkelt. Hij is een van de belangrijkste personen in Jane’s leven. Al vanaf haar geboorte staat hij haar met raad en daad terzijde. Hij is als een vader voor haar en zij als de dochter die hij zich altijd gewenst heeft. Ze bouwen een bijzondere band met elkaar op, met wederzijds respect.

Dan Watson beschrijft het levensverhaal van Jane heel beeldend, met een natuurlijke verteltrant. Hij diept zijn karakters uit en laat je daardoor met ze meeleven.

De prachtige pauw op het omslag intrigeerde mij om dit boek te lezen. Al lezende ontdek je zijn rol in het levensverhaal van Jane. Het is een verhaal wat je aan het denken zet en wat ontroert. Ik heb het in een adem uitgelezen.