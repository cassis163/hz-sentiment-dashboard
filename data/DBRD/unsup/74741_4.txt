Wie houdt van young adult boeken, heeft zeker al van de Nederlandse Mirjam Mous gehoord. Zij is de auteur achter pageturners als "Boy 7" en "Password", en met "Vals spel" brengt ze ons opnieuw een boek dat sneller leest dan een trein.

"Vals spel" vertelt het verhaal van Fin, die in de Spaanse gevangenis zit op verdenking van moord. De jongen spreekt geen Spaans, enkel een woordje Engels, maar dat is geen probleem. Val, het meisje dat hij leerde kennen tijdens zijn backpacking, hoeft alleen maar te komen vertellen dat Fin op het moment van de moord bij haar was. Maar Val komt niet opdagen, en bovendien zijn er heel wat bewijzen die de onschuld van Fin tegenspreken. Hoe raakt de jongen ooit nog uit deze problemen?

De eerste zin van het boek zorgt ervoor dat je meteen in het verhaal zit. Je leert kennis maken met Fin en je krijgt al snel medelijden met de situatie waarin de jongen verzeild is geraakt. Het is duidelijk dat hij de moord niet gepleegd heeft, maar bewijs dat maar eens als alle argumenten en bewijzen in jou richting wijzen! Dat zorgt ervoor dat je je als lezer ook echt kan inleven in het verhaal.

De opbouw van het boek, waarbij er telkens per hoofdstuk afwisselend met flashbacks wordt gewerkt, zorgt voor een mooie opbouw van de spanning tot een ware climax. Er is geen moment dat het boek verveeld.

Net zoals haar vorige boeken is dit opnieuw een verhaal dat je, eenmaal je er in begonnen bent, niet meer opzij kan leggen. De spanning is zo zenuwslopend dat je alleen nog maar wil verder lezen. Het is heel vlot geschreven en dat maakt het ideaal om te lezen op vakantie.
Het boek is bedoelt voor jeugdige lezers, maar ook als oudere lezer kan je zeker genieten van deze pageturner!

Dit boek krijgt vier verdiende sterren.

Een tip: vertrouw niet altijd zomaar iedereen! Niet iedereen is zo eerlijk als hij of zij eruit ziet.