De vijfde brief is het derde boek van Nicole Moriarty, zus van schrijfsters Liane en Jaclyn Moriarty.

Het verhaal gaat over 4 vriendinnen die elkaar al sinds hun middelbare schooltijd kennen. Elk jaar gaan zij een weekje weg met hun viertjes. We zien het verhaal vanuit Joni's perspectief. Zij vindt het jammer dat ze zo uit elkaar gegroeid zijn en nooit meer echt met elkaar praten.
Dan wordt tijdens een weekje aan zee beslist om elk anoniem een brief te schrijven met daarin een geheim. De brieven worden geschreven en zullen dan een voor een op een andere dag voorgelezen worden. De vriendinnen kunnen dan raad geven zonder te weten om wiens verhaal het gaat. Maar dan ontdekt Joni een vijfde brief waarin een van haar vriendinnen schrijft dat ze een van de anderen haat om iets wat jaren geleden is gebeurd en haar soms wel wat zou willen aandoen.
Joni besluit niemand van haar vriendinnen over deze brief te vertellen, maar breekt ondertussen haar hoofd over wie deze brief zou kunnen hebben geschreven en wie ze kan vertrouwen. Ondertussen worden de vier andere brieven een voor een gelezen. Na thuiskomst gaat Joni biechten, ze doet haar hele verhaal aan een pastoor op hilarische wijze.

Dit is een eenvoudig, eerder luchtig verhaal in een eenvoudige schrijfstijl voor wie niet te veeleisend is, voor de liefhebbers van chicklits en de lichtere vrouwenromans. Het draait rond thema's die je wel vaker in dit soort boeken terugvindt: jaloezie, relatieproblemen, vriendschappen en vertrouwen.

Het verhaal draait vooral rond de geheimen en de geschreven brieven en dan meer en meer rond de vijfde brief en is spannend bedoeld, toch is het de schrijfster niet helemaal succesvol gelukt de beoogde spanning in het verhaal te verwerken.

Er had wat meer humor in het verhaal mogen zitten. Met de biechtstoelstukjes gaat de auteur nochtands de goede weg op. Dit soort humoristische, levendige stukjes geeft het boek toch net wat meer schwung.

Hoewel het verhaal soms wat langdradig dreigt te worden, weet de auteur meer naar het eind toe toch wat meer vaart en drama in het geheel te verwerken, wat het boek toch wat boeiender maakt. Naar het eind toe komt er dan eindelijk ook de spanning in het verhaal waar je zo lang op hebt moeten wachten. Een schokkende gebeurtenis uit het verleden geeft het verhaal wat meer body, hoewel deze gebeurtenis dan misschien niet helemaal bij de rest van het verhaal en de luchtigheid ervan past.

Geen slecht boek, maar ook geen hoogvlieger.