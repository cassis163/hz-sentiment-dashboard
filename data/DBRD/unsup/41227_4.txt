Het debuut van Cis Meijer in 2014 ‘Verdoofd’ viel in goede aarde. Voor mij ligt ‘Val’ met dezelfde in het oog springende -POLITIE-NIET-BETREDEN- band als ‘Vermist‘, ook uitgebracht door Uitgeverij De Fontein. Wat maakt een boek een goede jeugdthriller? Het verhaal moet niet alleen spannend zijn, maar een graadje erger. De jeugd moet het verhaal goed kunnen volgen en zou de hoofdpersoon een leeftijdsgenoot moeten zijn?

In ‘Val’ is de hoofdpersoon Liv een zestienjarig meisje. Samen met haar vriendin Sofie klimt ze graag wanden en tekenen ze parcours uit. Sofia woont in New York en gaat daar naar een High School. Ze hebben wel contact via Skype maar het verwatert een beetje. Sofia doet vreemd en Liv kan het niet plaatsen. Een dag na het laatste contact blijkt Sofia slachtoffer van een noodlottig ongeval op een boot, tijdens het jaarfeest van school. Ongeveer een jaar na haar overlijden gaat Liv naar dezelfde High School en ontmoet de vriendinnen en kennissen van Sofia. Er rijzen meer en meer vragen over haar doodsoorzaak en Liv besluit alle losse eindjes aan elkaar te knopen. Wat doet Sofia in een nachtclub, wat is haar vriendje voor een type? Wie kan ze vertrouwen zo ver van huis en wie had vooraf kunnen bedenken dat de waarheid zo gruwelijk zou zijn?

Het verhaal verloopt helder en duidelijk maar is niet voorspelbaar, sterker nog het loopt verrassend af. De personages komen tot leven en ik kan mezelf goed in hen verplaatsen. De hoofdpersoon Liv is een dapper meisje, maar zou hier zo om de hoek kunnen wonen. Dat maakt dat het ons allemaal zou kunnen overkomen. Gelukkig speelt het drama zich in New York af!

‘Val’ van Cis Meijer, Uitgeverij De Fontein juni 2015.

/Lmcmr