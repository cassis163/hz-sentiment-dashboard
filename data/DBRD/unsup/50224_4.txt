Het woord "Hygge" is niet te vertalen maar gelukkig wel uit te leggen. Het komt uit het Deens en de betekenis is een combinatie van geluk, tevredenheid, gezelligheid, warmte, saamhorigheid en knusheid. Je kunt rustig stellen dat alle mensen streven naar een optimaal hygge-gevoel. De vraag is alleen, hoe bereik je dat? De Denen weten het als geen ander. Denen schijnen het gelukkigst te zijn van alle mensen op de wereld. Dat komt o.a. door het feit dat Denemarken een land is waar zorg en veiligheid heel goed geregeld zijn. Dat geeft mensen een veilig en gelukkig gevoel. Daarnaast hebben de Denen verstand van wat hygge is en hoe je een hyggelige sfeer kunt creëren in je omgeving.

Hygge is erg populair aan het worden en het boek van Meik Wiking is inmiddels in 20 talen verschenen en staat hoog in de top 10 van best verkochte boeken in de Engelstalige bestsellerlijsten. Ook in Nederland zal dit najaar het begrip hygge steeds bekender en populairder worden. Meik Wiking is onderzoeker aan het Happiness Research Institute in Denemarken waar men onderzoek doet naar wat mensen nu eigenlijk gelukkig maakt en wat het effect van geluk is op de kwaliteit van leven. Hij schreef het boek Hygge en legt daarin niet alleen uit wat Hygge is maar geeft ook praktische tips die je in staat stellen om zelf hyggeliger te gaan leven. Tips en trucs zoals bijvoorbeeld het samenstellen van een Hygge-eerstehulppakket.

Het klinkt allemaal zo simpel, maar er valt nog heel wat te vertellen over hyggelig leven. Het boek is niet alleen een informatieve handleiding maar ook heel gezellig (hyggelig) met veel foto's, recepten en hier en daar wat statistieken en onderzoeksresultaten. Na lezing van dit boek vraag je je af of hygge voor iedereen hetzelfde is of zal de één het anders ervaren dan de ander? Op een koude stormachtige herfstdag is het heel hygge om binnen te zijn bij de warme kachel met een kop thee en een stuk chocola. In de zomer is hyggelig leven meer iets dat zich buiten afspeelt. Zo heeft ook ieder seizoen zijn eigen hygge-momenten.

Maar het belangrijkste is dat je zelf grote invloed hebt op het creëren van een hyggelige omgeving in je leven en dit boek wijst je de weg. Ondanks het feit dat het in december amper licht is in Denemarken, is het toch bijna de gelukkigste maand van het jaar voor de Denen. Ze laten zich niet beïnvloeden door het weer en vieren uitbundig het kerstfeest. Kerst is voor veel mensen een tijd van stress en spanning. Bij de Denen niet. Kerst heeft zelfs zijn eigen hygge-woord: "julehygge". Wiking legt uit hoe julehygge tot stand komt en deelt recepten en knutselpatronen.

Tegelijkertijd lezen we dat het bereiken van hygge alleen mogelijk is als er inspanning en een beetje stress tegenover staat. Dat klinkt tegenstrijdig maar je moet tenslotte wel iets hebben om het tegen af te zetten. Wil je veel hygge bereiken dan moet je ook weten wat juist niet hygge is. Bijvoorbeeld het geven van grote (lees: niet gelijkwaardige) cadeaus met kerst.

Hoe vrolijk en hygge het boek ook is, het geeft ook veel stof tot nadenken. Het is een inspirerend boek en wie meer hygge in zijn of haar leven wil (en wie wil dat nou niet) heeft aan dit boek een waardevolle handleiding.