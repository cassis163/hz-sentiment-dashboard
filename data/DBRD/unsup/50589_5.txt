'Wat ons niet zal doden' is de langverwachte en fel omstreden opvolger van de Millennium-trilogie, bedacht door Stieg Larsson. Het boek voelt al heel snel vertrouwd aan, sfeerschepping en karakters zijn absoluut in orde. Je aandacht bij het boek houden is wel de boodschap, Lagercrantz introduceert heel wat personages, sommige al wat belangrijker voor het verhaal dan andere.

Wetenschapper Frans Balder is bezig met het ontwikkelen van computers die uiteindelijk slimmer zullen zijn dan de mens. Hij ontdekt van alles dat niet in de haak is, zowel bij zijn werkgever Solifon als daarbuiten, en is daardoor zijn leven niet meer zeker. Wanneer hij op een nacht vermoord wordt, is dat het begin van een gecompliceerd onderzoek en een razend spannende speurtocht, waarbij goed van kwaad gescheiden moet worden, en waarbij de nodige criminele activiteiten moeten worden blootgelegd.

De hoofdrollen in het boek zijn zoals verwacht weggelegd voor Lisbeth Salander, hackster van beroep, en Mikael Blomkvist, journalist bij het tijdschrift Millennium. Ook Balders achtjarige autistische zoon August, die het pad van Lisbeth kruist, zal een cruciale rol spelen.

Lagercrantz onderschat zijn lezers niet, getuige een aantal uitweidingen over zwarte gaten, wiskundige toestanden en technologische hoogstandjes. Ook het savantsyndroom krijgt een prominente rol toebedeeld. In de tweede helft van het boek ligt de klemtoon vooral op de actie en is doorlezen de enige optie. 'Wat ons niet zal doden' is een bangelijk goed verhaal over de donkere kant van het internet, bedrijfsspionage, grote organisaties en inlichtingendiensten. Het verleden van Lisbeth Salander wordt weer iets duidelijker, zij blijft een fascinerend karakter. Mikael Blomkvist van zijn kant is in opperste staat van paraatheid, want het gaat niet goed met Millennium.

David Lagercrantz is bij ons vooral bekend van de biografie over Ibrahimovic. Best opvallend dat net hij gekozen werd om een vervolg te breien aan de spannende Millennium-reeks. Lagercrantz is echter met glans in zijn opdracht geslaagd, hij heeft een mooi opgebouwd verhaal afgeleverd en een plot uitgewerkt die er zijn mag. Uitkijken dus naar Millennium 5, of zoals Lisbeth naar het einde van het boek toe zegt : Het was nog lang niet afgelopen.

Spanning 5, Plot 5, Leesplezier 5, Schrijfstijl 5, Originaliteit 4, Psychologie 4.