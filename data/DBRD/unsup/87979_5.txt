Je kent ze wel, de korte documentaires te zien in de Top 2000 a Gogo. Filmpjes van hooguit zes minuten over beroemdheden uit het verleden. Wat is er van hen geworden?

Een boek, twee cd’s en twee dvd’s, te samen Het Grote Top 2000 a Gogo kijk-, lees- en luisterboek van drie auteurs: Leo Blokhuis, Dirk-Jan Roeleven en Arjan Vlakveld. Wat Matthijs van Nieuwkerk op de cover doet is een groot raadsel. Gelukkig zegt hij zelf: ‘van dat clubje ben ik verreweg de onbelangrijkste persoon’. Hij nam het voorwoord voor zijn rekening. Wellicht verkoopt het beter met Matthijs op de cover?

Vlakveld is redacteur van De Top 2000 a Gogo en eindredacteur van het tv-programma De Nacht van de Popmuziek. Roeleven is redacteur van De Top 2000 a Gogo en eindredacteur van Andere Tijden Sport. Van zijn hand verscheen een aantal jaren geleden het boek De nieuwe fiets. Blokhuis behoeft geen introductie. Hij is sinds afgelopen zondagavond begonnen met een nieuw radioprogramma wat  de verrassende titel: ‘Blokhuis’ heeft gekregen. Weet je wat echt verrassend is? Deze mannen hebben een ongelofelijke hoeveelheid kennis van muziek in huis en ze kunnen nog schrijven ook!

Aan de hand van 42 reizen, gemaakt in de periode 2002 tot en met 2014, registreren de auteurs hun samenkomst met bekende en voor sommige jongere lezers onder ons, wat minder bekende zanger(e)s(sen) of bandleden. Op de dvd kun je de ontmoetingen daadwerkelijk bekijken. Waardevolle herinneringen aan vervlogen tijden. Ongeveer de helft van de interviews wordt afgenomen met bands die in de jaren 70 één of meerdere hits hadden. De oudste is van The Kingston Trio met Tom Dooley uit 1958, de meest recente is Neet Oét Lottum’s Hald mich’s vas uit 2004, voor niet-Limburgers nauwelijks te verstaan. Enorm aangrijpend is het verhaal achter het lied Lea van The Cats. Geschreven naar aanleiding van de plotselinge dood van een die-hard Catsfan. Bijna shockerend is het relaas van Jimmy Somerville van Bronski’s Beat over zijn geaardheid en zijn angst voor het geweld tegen homoseksuelen wat weer aan het toenemen is. Ook de geschiedenis van Time in a bottle  (1972) van Jim Croce is hartverscheurend. En dan heb ik het nog niet eens gehad over Willy (Mink) DeVille die alleen bij kaarslicht geïnterviewd wilde worden. ‘Hij is overduidelijk daarnet op het toilet niet alleen maar wezen urineren’ Vul zelf maar in!

Het is niet alleen maar kommer en kwel. Zie hier Allee Willis, wie kent haar niet? Nog nooit van gehoord? Over zichzelf zegt ze: ‘The most interesting woman in the world that no one has ever heard of”. Je was dus niet de enige! Zij woont in een roze paleis en heeft daar haar eigen kitschmuseum met allerlei gadgets, zoals een paar Beatlesgympen. Belangrijker is dat zij teksten heeft geschreven voor gerenommeerde artiesten. Boogie Wonderland (Earth, Wind & Fire) komt van haar hand. Daarnaast schreef zij voor Diana Ross, Sister Sledge, Level 42 en nog vele andere zich roem verworven hebbende personen.

Wij zijn inmiddels gewend dat alles in het leven perfect zou moeten zijn. De audiovisuele disc en de foto’s zijn dit gelukkig niet, wat natuurlijk logisch is bij gebruik van oud beeldmateriaal. Zelfs de recente foto’s zien er verouderd uit. Dit maakt het geheel heerlijk nostalgisch. Bij iedere artiest staat de notering in de Top 2000 in de periode 1999 tot 2014 vermeld, evenals de componist, muzikanten, naam van het album en opname gegevens. Uiteraard ontbreekt informatie uit de hitparade van die tijd niet. Soms is de tekst in het boek bijna letterlijk de dvd, maar meestal wordt er aanvullend beschreven hoe de documentaire tot stand is gekomen en wat er achter de schermen allemaal gebeurt. Niets ten nadele van de andere auteurs, maar vooral Roeleven heeft een fijne onderhoudende schrijfstijl. Een prachtexemplaar waar iedere popmuziekliefhebber van smult!