Opening:
Voor ik het tweede boek van Dan Brown De Da Vinci Code heb gelezen had ik de film reeds gezien. Dit heeft me overtuigd om ook het boek te lezen. De film intrigeerde me zo en dus wou ik uitzoeken of het boek even intrigerend was. De Da Vinci Code was net als een verslaving, je kon erin blijven lezen. Het heeft een enorme indruk op mij gemaakt. Het boek is niet alleen geweldig geschreven met een spanning van het begin tot het einde, maar het is ook een zeer leerrijk boek. Tijdens het lezen besefte ik ook hoe weinig ik had onthouden van de film, ik moet toegeven dat het een heel moeilijk verhaal is. Het leek dus alsof ik alles voor de eerste keer las. Dan Brown is zonder twijfel een van de beste thriller schrijvers die ik ken.

Beschrijving:
Dan Brown, tegenwoordig alom bekend in de wereld van de literatuur, verwerkt zijn passie en interesse voor cryptografie in zijn boeken. Hij begon zijn literaire carrière met ‘Het Juvenalis Dilemma’ in 1998, daarna volgden er nog vier andere thrillers en er zijn er nog steeds in de maak. Dan Brown liet in oktober 2016 weten dat er een nieuwe thriller zal verschijnen in september 2017. Dan Brown’s huismerk is een verzonnen verhaal neerschrijven met een historische wetenschappelijke achtergrond. Deze manier van schrijven is te merken in al zijn thrillers. Zoals verwacht is er kritiek gekomen op de inhoud van De Da Vinci Code door het Opus Dei. “De Kerk wordt als criminele bende gepresenteerd” aldus Opus Dei, wat niet onwaar is volgens mijn opinie. Elke levensbeschouwing heeft gruweldaden gepleegd. Ook wordt Dan Brown beschouwd als een antichristen omwille van zijn beweringen over het Christendom. Eén hiervan: “de kerk heeft eeuwenlang het grootste geheim uit de geschiedenis verborgen gehouden”.
Het boek gaat over de fictieve zoektocht naar de Heilige Graal. Jacques Saunière wordt vermoord in het Louvre net voordat hij had afgesproken met hoofdpersonage Robert Langdon. Voor zijn dood liet hij een raadselachtige boodschap achter. Langdon wordt beschouwd als hoofdverdachte en moet dus vluchten, hij wordt geholpen door cryptologe Sophie Neveu, de kleindochter van de vermoorde conservator Jacques Saunière. De boodschap die was achtergelaten brengt Langdon en Neveu bij het schilderij van het Laatste Avondmaal. Dit schilderij blijkt codes te bevatten over een mysterie van Maria Magdalena en Jezus. De openbaring van dit mysterie zou desastreus zijn voor De Kerk. Het is dus van cruciaal belang wie dit geheim als eerste onthult of vernietigt.

Interpretatie:
Volgens Dan Brown is er een uitgebreid en grondig onderzoek aan het boek vooraf gegaan waardoor een aantal elementen volledig waarheidsgetrouw zijn. Brown weet zijn kennis van historische feiten op een spannende manier in het verhaal te verwerken. Tijdens een actiemoment voegt hij op een subtiele manier extra informatie toe. Dit kan verhelderend werken maar maakt het soms ook complex, wat zeker mag voor volwassen literatuur. Hierdoor wordt het natuurlijk een leerzaam boek.
De gebruikte theorieën van Brown werden reeds gespeculeerd door historici. Hij beweert niet dat zijn theorieën met de werkelijkheid overeenkomen, er zijn nog andere mogelijkheden. Ook op zijn theorieën kwam kritiek wat ik persoonlijk ongepast vind. Hij beschrijft zeer duidelijk dat er nog andere denkwijzen zijn dan degene die hij in het boek gebruikt. Zoals eerder vermeld, gaat het boek De Da Vinci Code over een fictieve zoektocht naar de Heilige Graal. In het verhaal zou hierin het bloed van Jezus opgevangen zijn bij zijn kruisiging. In andere verhalen zou de Heilige Graal gebruikt zijn bij het laatste avondmaal. Dit is een voorbeeld verschillende gangbare theorieën.
Volgens mij wil Dan Brown mensen laten nadenken over het geloof en niet alleen over het Christendom. Ik heb het gevoel dat hij duidelijk wil maken dat er veel meer schuilt achter een godsdienst dan wat gelovigen ervan weten. Mijn kennis over het Christendom en de Kerk zijn ruimer geworden. Ondanks het feit dat het boek niet volledig waarheidsgetrouw is, heb ik wel bijgeleerd dat er vele verhalen en theorieën zijn die hoogstwaarschijnlijk nooit zullen opgelost worden.
Een groot deel van het boek speelt zich in enkele uren af. Op deze relatieve korte tijd krijgt de lezer heel veel informatie te verwerken waardoor ik het gevoel kreeg dat het verhaal zich vertraagd afspeelde.
Evaluatie:
Ik kijk liever naar een film dan dat ik een boek lees maar dit boek heeft voor mij het tegendeel bewezen. Ik vind het boek beter dan de film omdat je nog veel meer te weten komt over de ingewikkelde situaties waardoor alles duidelijker wordt. Ook kan je je de personages levendig inbeelden zoals je ze in de film zit. Het is zeker en vast geen gemakkelijk boek, ik zou het zelfs een moeilijk boek noemen hoewel het zeer vlot leest. Zoals eerder gezegd krijg je heel veel info die je juist moet plaatsen want anders geraak je in de war. Dit boek vereist een grote concentratie om volledig te begrijpen.

Slot:
Voor al wie houdt van mysteries, theorieën, actie en spanning van begin tot einde is De Da Vinci Code een echte aanrader. Ik heb het boek met veel plezier gelezen. Je bent direct mee in het verhaal en het enige wat je nog wil, is verder lezen.