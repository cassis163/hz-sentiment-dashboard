Ik was heel nieuwsgierig naar dit boek, omdat De Gulden Snede er in uitgelegd wordt. Zelf heb ik daar al wel over gelezen, maar Marja de Vries legt het zeer goed uit, zodat ik er toch weer van geleerd heb. Phi en de Fibonacci- reeks werd nog duidelijker voor me en de verhoudingen in de natuur. Bijvoorbeeld ook, dat de verhouding onderdruk / bovendruk van de bloeddruk het meest optimaal is met de verhouding Phi, dus 1,618. Maar Marja de Vries legt nog veel meer verbanden tussen wetenschap en spiritualiteit.

“De hele olifant in beeld” is een boek met alle inzichten van Marja de Vries, die een hele zoektocht heeft afgelegd. Zij studeerde biologie en ecologie en is in het dagelijks leven kunstenaar. Zij zocht naar nieuwe vormen van onderwijs die beter zouden passen en de behoeften van deze tijd. Zij ging op zoek naar inzicht hoe wij in harmonie met de natuur kunnen leven. Ze bezocht ook verschillende inheemse culturen, ook om van sjamanen te leren. Eigenlijk zijn we uit balans, vertelt Marja de Vries. Het mannelijke heeft bij veel mensen de overhand. “Wanneer het mannelijke en het vrouwelijke in evenwicht zijn blijken samenlevingen geen leger nodig te hebben.” Marja de Vries heeft veel onderzoek gedaan en vele boeken gelezen en kwam tot het inzicht, dat de werking van de universele wetten van de verschillende wijsheidstradities overeenstemmen met nieuwe ontdekkingen van de kwantumfysica. Met deze kennis is het mogelijk de balans te herstellen.

Het boek begint met de allegorie van De Blinde mannen en de Olifant. Dat is een beroemd Soefi-verhaal. Het gaat over zes blinde reizigers die op hun levensweg tegen verschillende delen van een olifant aanlopen. Elke blinde man schept vervolgens zijn eigen versie van de realiteit, gebaseerd op zijn eigen beperkte ervaring en perspectief.

Het boek wordt onderverdeeld in zeven fundamentele wetmatigheden van het universum. De eerste wet is de Wet van Eenheid, waarbij ze inzichten uit de kwantumfysica en het Nulpuntenergieveld met elkaar in verband brengt. Hier had ik ook al over gelezen. De tweede wet is de Wet van Overeenstemming. Deze gaat over verschillende niveau ’s van werkelijkheid en ons bewustzijn. De derde wet, de Wet van Trilling, legt een verband tussen harmonische resonantie en energetische trilling. “Alles is energie”, zei Einstein. De weg van de minste weerstand wordt ook goed uitgelegd. Ook wordt in dit hoofdstuk uitgelegd, wat het verschil is tussen mystici en “gewone” mensen. Ik had pas kennis gemaakt met Sadhguru, een Indiase mysticus. Ik was nog bezig om te zien wat hij nu eigenlijk meer kan dan ons. Marja de Vries legt het uit. Ook hoe schaamte en schuld, verdriet en boosheid onze gezondheid kunnen aantasten. Er is ook een opsomming van emoties, die weer voor de balans kunnen zorgen, zoals liefde en vreugde. De vierde Wet is die van Polariteit. Alles wordt gekenmerkt door een paar van tegengestelden. Alle tegenstellingen zijn relatief. De vijfde wet is de Wet van Ritme. Alles is altijd in verandering. Deze veranderingen resulteren in een dynamische harmonie. De Wet van Oorzaak en Gevolg en de Wet van Dynamische Balans worden ook besproken. Het pad van zelf-ontdekking, de ontwikkeling van een innerlijk weten (intuïtie) en het vermogen om bewuste keuzes te maken worden uitgelegd. Marja de Vries beschrijft iedere wet met behulp van spirituele en mystieke inzichten uit vele wijsheidstradities, en op basis van bewijs uit de westerse wetenschap.

Haar wereldbeeld komt helemaal overeen met mijn wereldbeeld. Ook haar inzichten wat het nieuwe onderwijs betreft. Haar volgende boek gaat over samenlevingen in balans. Ik ben hier heel benieuwd naar. Ben je geïnteresseerd in wetenschap en spiritualiteit dan is dit een grote aanrader.