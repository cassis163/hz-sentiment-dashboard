Feest, het fraaie kookboek van 24Kitchen, verscheen onlangs ter ere van hun vijfjarig bestaan op 1 oktober 2016. Ik vind de cover meteen al een feestje om te zien, een zeer uitnodigend plaatje, dit boek moet je gewoon oppakken en doorbladeren ... Te mooi om te laten liggen! Er staat in het boek een uitnodiging: Feest je mee met 24Kitchen? Ik zeg volmondig JA.

Dit jubileum, hun eerste lustrum, werd groots gevierd door de 24Kitchen-chefs tijdens een speciaal weekend voor bakliefhebbers, met dit nieuwe feestboek, èn een zoete traktatie waarmee de chefs, die het land ingingen, hun fans bedankten.

In het voorwoord zegt Rudolph van Veen, die vanaf de eerste dag betrokken was bij de oprichting van 24Kitchen o.a:

'In dit boek wordt terug- maar ook vooruitgekeken door middel van feestelijke recepten uit het 24Kitchen-archief. Feest vier je onder andere met lekker eten en dat zie je ruimschoots terug in deze uitgave. Ik ben dankbaar voor alle mooie momenten!'

Op de cover staat: 'Het hele jaar door feestelijke gerechten voor speciale momenten'. En dat zie je terug in de opbouw van het boek; ingedeeld van Fantastische feestdagen naar Speciale gelegenheden tot aan Elke dag feest waarbij niet alleen eten, maar zeker ook lekkere drankjes de revue passeren. Ik vind het fijn dat het toegankelijke recepten zijn die prima te doen zijn, waardoor je nog tijd en energie overhoudt om je als gastvrouw/-heer nog lekker even op te dirken en optimaal van je feest te genieten!

Er is goed nagedacht over het verschijnen van dit boek in het najaar. Het eerste feest dat we binnenkort in Nederland vieren is Halloween en daar begint Feest dan ook heel handig mee. Dit 'trick or treat'-feestje wordt opgeluisterd met een heerlijk recept voor een pittige pompoensoep en voor een vriendelijk creepytintje zijn de cakespookjes een sfeervolle traktatie, die je gezellig met je kids kunt maken. Van daaruit naar Sinterklaas, Kerst, de jaarwisseling en verder. Er is altijd wel iets te vieren en met behulp van dit boek sla je geen enkel feestje meer over.

Dit is zeker aan mij besteedt, ik ben dol op feestjes vieren, compleet met heerlijk zelfgemaakt eten en gemixte drankjes ;-)

Dit prachtige feestelijke boek bevat meer dan 100 recepten en zit boordevol inspirerende kleurenfoto's van gerechten èn foto's van de chefs. Erg leuk, het boek komt tot leven door deze interactie met de vrolijke spontane kooktalenten.

Koken verbindt mensen en dat zie je bij 24Kitchen zeker terug. Ons interculturele Nederland is ook in hun keuken vertegenwoordigd, met lekkere Indische recepten en gerechten van Danny Jansen, de heerlijke Italiaanse recepten van Roberta Pagnier en Giovanni Caminita en de Arabische keuken door chef Mounir Toub. Angélique Schmeink, Hugo Kennis, Miljuschka Witzenhausen, Corria Houthuizen en Éstee Strooker leveren ook een niet geringe bijdrage aan het boek!

Het boek is voorzien van een handig leeslint en een alfabetisch register met een verklarende legenda, voor het makkelijk vinden van recepten voor zoete, hartige en vegetarische gerechten èn de drankjes, ook alcoholvrije.

Ik beveel dit boek van harte aan en ga het zelf vast en zeker het hele jaar gebruiken, te leuk om te laten liggen! Feest is een prachtige, inspirerende must-have die ieder culinair-feestbeest in huis moet hebben. Verwen je gasten, en geniet er zelf ook van!