Elins wereld staat op zijn kop als ze ontdekt dat haar vader en moeder niet haar biologische ouders zijn. Ze maakt een nieuwe start door haar relatie te verbreken en te gaan werken in een TBS-kliniek als psychotherapeut om antwoorden te vinden over haar biologische ouders en haar ware ik te ontdekken.

Meerdere verhaallijnen dragen bij aan de onderhuidse spanning. De zoektocht van Elin naar haar biologische ouders is de belangrijkste, maar ook haar band met collega Jürgen en TBS-cliënt Rem. De spanning bouwt zich in ieder van deze drie verhaallijnen op tot een heftige gebeurtenis. Door de flashbacks naar haar jeugd voel je al aan dat er bepaalde zaken niet kloppen en bepaalde personen geheimen verbergen. Aan het einde vallen deze stukjes allemaal op hun plaats in het heden.

De TBS kliniek waar het verhaal zich afspeelt is een originele setting voor een thriller. Het is interessant om te lezen hoe het eraan toegaat in zo’n kliniek en het geeft ook een inzicht in de verschillende psychologische aandoeningen van de cliënten. Hoewel de personages in de TBS kliniek wat cliché lijken te zijn, zijn ze stuk voor stuk heel interessant. De koelbloedige, gespierde Rem die diep van binnen toch een goed mens lijkt te zijn. De naïeve Eddy die zich op een kinderlijke manier door anderen laat beïnvloeden. Arthur is de echte gewetenloze ‘psycho’ van de groep en weet feilloos zwaktes van mensen op te pikken en die te misbruiken. Maar de best uitgewerkte personage is Elin. Hoewel haar toch wat extreme handelingen vaak moeilijk te rijmen zijn met de weldenkende volwassen persoon die ze is, voel je je door het ik-vertelperspectief toch verbonden met haar. Je hoopt dat ze de antwoorden vindt die ze nodig heeft haar leven weer op de rails te krijgen.

Elin ziet haar TBS-cliënten niet als ‘goed’ of ‘slecht’, maar als mensen met goede maar ook slechte kanten door hun psychologische stoornissen. Maar tijdens het lezen van dit boek vraag je je ook af of niet iedereen in een bepaalde mate ook ergens iets ‘gestoords’ heeft. Bij de TBS-cliënten is dit overduidelijk. Maar ook Elins moeder die de schone schijn van het perfecte gezin ophoudt, Jürgen die obsessief achter Elin aanzit, de ‘prettig gestoorde’ tante Will en ook Elins vader blijken iets ‘slechts’ in zich te hebben. Daarnaast begint Elin ook steeds meer te twijfelen of zij misschien de psychische stoornis van haar tante heeft geërfd.

Dit boek over eenzaamheid en je identiteit zoeken verveelt geen moment en blijft tot het einde spannend. De vlotte schrijfstijl, korte hoofdstukken en de spanning zorgen ervoor dat je het in één ruk uitleest. De personages zijn goed en geloofwaardig uitgewerkt op zo’n manier dat je hun karakters na het lezen van het boek gaat analyseren als een ware psychotherapeut. Het plot is totaal onverwachts, maar helaas ook een tikkeltje ongeloofwaardig. Gelukkig wordt dit ruimschoots goedgemaakt door de laatste paar bladzijdes die voor een mooi en waardig einde zorgen dat nog lang na het dichtslaan van het boek in je hoofd blijft hangen.