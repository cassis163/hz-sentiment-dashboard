De altijd brave en voorbeeldige Su is met haar zusje Leah en twee vriendinnen naar Magaluf op vakantie wanneer er een filmpje van haar geplaatst wordt. Dit filmpje laat zien dat Su duidelijk onder invloed van drank en drugs seksuele handelingen verricht in ruil voor drank. Vanaf het moment dat het filmpje online is gekomen, is Su spoorloos. Leah keert terug naar ouders.

Ruth, de moeder van Su, zet alles op alles om Su terug te krijgen. Ze stuurt Leah terug naar Magaluf om haar zusje terug te halen. Zelf zet ze al haar middelen in want ze is uit op wraak. De mannen hebben haar dochter verkracht en moeten boeten. Langzaam groeien haar wraakgevoelens en gaat ze verder dan eenieder heeft kunnen voorspellen. Ondertussen is Su niet van plan terug te komen. Ze is geadopteerd en heeft het idee dat ze thuis alleen maar meer problemen bezorgt. Ze gaat op zoek naar haar echte moeder en op zoek naar zichzelf.

Het boek behandelt een zeer actueel thema: het gevaar van Social media. Wat kunnen de gevolgen zijn als de beelden van de tegenwoordig altijd aanwezige camera's gedeeld worden.

Het boek is lekker vlot geschreven afgewisseld vanuit het perspectief van Su en Ruth. Af en toe worden er wat sprongen in de tijd gemaakt waardoor je het gevoel krijgt belangrijke ontwikkelingen te missen. Daarnaast gaan de reacties van de personages soms wat in het extreme waardoor het verhaal op sommige momenten wat onrealistisch wordt.
Toch vond ik het boek zeer de moeite waard!