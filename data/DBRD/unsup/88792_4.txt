7+ Dit boekje is snel gelezen, een uurtje jezelf onderdompelen in een bizarre toekomstige wereld, met futuristische elementen, knipogen naar de historie en een totaal veranderd landschap. Het is een deeltje in de serie 'Splinters', een fantastisch initiatief van uitgeverij Quasis, dat het op deze manier makkelijk maakt even te snuffelen aan het werk van genreauteurs van divers pluimage. Niet dat het met deze auteurs nog nodig zou moeten zijn. Tais is een van de meest gepubliceerde en meest gelauwerde auteurs in het Nederlandse genrelandschap, met honderd boeken op zijn naam en verhalen in elk tijdschrift en elke bundel die je kunt bedenken. En Jaap gaat ook al jaren mee, publiceerde talloze boeken en korte verhalen en kan ook tot de top van het genre in ons land worden gerekend. Voeg ze samen en wat je krijgt is een kunstwerkje. Inventiviteit op elke pagina: renpinguins, dijken die water binnenhouden, een heel programma om inteelt te voorkomen en Morlocks in de kanaaltunnel. Een vleug satire (de afstamming van de Morlocks is niet die uit de verhalen van Wells) en een stoute knipoog voor wat extra smeu√Øgheid. Dit is een voorbeeld van 'Ziltpunk', de nieuwe SF-stroming die de auteurs op de kaart aan het zetten zijn. Het enige minpunt is dat dit boek te kort is. Het verhaal stelt namelijk niet veel voor. Het is de kapstok om een tour door deze nieuwe wereld aan op te hangen, maar bijvoorbeeld een ontknoping aan het eind komt wel heel plotseling, zonder echte opbouw. Dat was wel jammer. Ik heb begrepen gaat er een heuse 'Ziltpunk'-bundel uitkomen van deze auteurs, uitgegeven door uitgeverij Macc, en daar kijk ik erg naar uit. Dit smaakt namelijk zeker naar meer!