Men neme de volgende ingrediënten: NLP, systemisch werken, mindfulness, meditatie en kwantumfysica; mix dit met de wet van aantrekkingskracht en wat boeddhisme om tot een mooi resultaat te komen: 'Anders denken Anders voelen Anders doen, een praktisch handboek voor persoonlijke en spirituele ontwikkeling'.

Sabine Hess introduceert de KIBA methode, waarbij ze verschillende stromingen met elkaar verbindt. KIBA staat voor levensenergie (Ki) en ziel (Ba). De losse letters vertegenwoordigen: kracht, intuïtie, bewustzijn en bewust leven, angsten onder ogen zien en actie. De methode is niet vernieuwend, het is een benadering waarbij veel spirituele stromingen samenkomen.

In 5 stappen leert Hess jou te leven vanuit liefde in plaats van angst, te luisteren naar je hart en je zielsverlangen te ontdekken én te volgen. Ze geeft je de vaardigheid mee hoe je onderscheid kunt maken tussen het doel van je ego en de intentie van je ziel. Dat deze intentie veelal niet dezelfde blijkt te zijn, is evident. Door haar gratis videoserie te bekijken en het werkboek te downloaden krijgt de lezer ondersteuning en wordt hij uitgedaagd werkelijk actie te ondernemen. Haar motto is: alles wat je aandacht geeft, groeit.

Zo wordt er door het boek heen aandacht besteed aan de volgorde van leven waarbij je meer geluk kunt ervaren. Zijn-Doen-Hebben. Richt jezelf niet op wat wil ik hebben en wat kan ik doen om dat te bereiken, maar zie het Zijn als de meest betekenisvolle van de drie. Bekijk het dus andersom: wat vind jij belangrijk (waar wordt je blij van, waar krijg je energie van?) en wat kun je doen om dat te krijgen. Net even anders kijken!

Jouw talent(en) ontdekken is de zin van het leven, volgens Hess. Haar eigen ervaringen staan opgetekend in een ander lettertype, evenals enkele toelichtingen of intermezzo’s waarbij de lezer uitgedaagd wordt zich te bezinnen. De KIBA methode begint met een quote, dan volgt uitleg (bijvoorbeeld: wat is intuïtie, wat is jouw passie) en krijgen we handvatten. Hess gebruikt diverse bestaande technieken zoals het ontmaskeren van de innerlijke criticus, mindfulness en de wet van aantrekkingskracht. Door de vele leestips is het eenvoudig de opgedane kennis verder uit te bouwen.

'Anders denken Anders voelen Anders doen' zit vol wijsheden en is een inleiding tot zingeving en intuïtieve ontwikkeling. Het zit hem vaak in de eenvoud en Hess verstaat deze kracht. Nu komt het neer op oefenen, mediteren, aandachtig luisteren en dóen. Bij een handboek hoort een register; dat ontbreekt, evenals een addendum met literatuurlijst. Maar ach, waar hebben we het over. Zoals de titel reeds doet vermoeden ga je werkelijk anders denken, voelen en doen na het lezen van dit boek.