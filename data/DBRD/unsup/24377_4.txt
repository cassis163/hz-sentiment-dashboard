Dit is het eerste deel van een prachtige nieuwe serie. Het gaat een trilogie worden. En zodra je het boek dichtslaat ben je daar ook heel blij mee. Het is een aardig dik boek, maar zo leest het niet….

Het gaat over Sammy: een jonge vrouw, die er vrijwel alleen voor staat. Ze heeft maar een goede vriend: Matt. Ze heeft een baan in de bibliotheek en leeft een vrij simpel leven, totdat ze hele vreemde dromen begint te krijgen. Dromen die in nachtmerries veranderen. Omdat ze helemaal onder de blauwe plekken, schrammen en wonden zit als ze wakker wordt, denkt ze dat ze gek aan het worden is. Je kunt toch niét gewond raken in je dromen? De wereld waarin ze terecht komt zodra ze slaapt, is geen fijne wereld. Het is er duister en gevaarlijk en ze zitten achter haar aan. Sammy weet niet meer wat echt is en Matt maakt zich grote zorgen. Samen staan ze sterk en hij helpt haar om erachter te komen, wat er nu aan de hand is. Er komt iemand in haar leven, waar ze de kriebels van krijgt: Daron. Wat wil hij van haar en waarom heeft ze het gevoel dat ze hem kent? Naarmate Sammy meer te weten komt over haar verleden, krijgt ze er spijt van dat ze aan deze queeste is begonnen. Maar ze krijgt een soort overlevingsdrang, leert zichzelf beter kennen. Of moet ik zeggen: Ze leert zichzelf opnieuw kennen? Ze heeft een grote belangrijke reden om door te blijven vechten. Opgeven is geen optie meer………..

Het verhaal is mysterieus, duister , spannend en als lezer denk je soms echt: wat is er toch aan de hand en komt het nog goed met haar? Je kunt je helemaal inleven. Maar je moet wel je hoofd bij het verhaal houden. Ik moest er zo nu en dan weer even inkomen, omdat je nu eenmaal niet non-stop kunt doorlezen. Er gebeurt vrij veel in het verhaal, dus je moet af en toe even pauzeren.

Deze wereld vond ik erg goed beschreven. Ik hou van het duistere dat Midland je aanbiedt. Niemand voelt zich er thuis of welkom. Het voelt een beetje als de twilight zone. Je zit ergens tussenin, voor mijn gevoel. En je weet zeker, dat je er niet wilt blijven.

Het is een emotionele rollercoaster en ik kijk uit naar het volgende deel. Ik denk dát Sammy nog heel wat voor haar kiezen gaat krijgen. Het einde is echt spannend. Het liefste zou ik meteen doorlezen. Ik wil weten hoe het verder gaat. 4****