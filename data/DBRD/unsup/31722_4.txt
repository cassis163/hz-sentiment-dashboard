Samuel werkt voor het marketingbureau De puntjes op de i. Hij verbetert marketingteksten van jonge bedrijven maar raakt meer en meer afgestompt . Wanneer een nieuweling, die perfect past binnen de organisatie, het kantoor verovert neemt zijn woede stilaan de overhand. Hij zwijgt vooral maar is een bom die op ontploffen staat.. In anonieme brieven naar de krant doet hij zijn zegje over alle frustraties en uit hij zijn boosheid.. Ook daar vindt hij geen gehoor. Stilaan zondert hij zich meer en meer af. Zijn enige uitlaatklep bestaat uit talloze drankfestijnen. Uiteindelijk verliest hij zelfs het contact met zijn beperkte vriendenkring. Op een dag draait hij door op zijn werk en komt terecht in een gesloten inrichting. Hier zet hij IKEA-meubels in elkaar en probeert zijn alter ego Manuel de scherven van zijn leven bijeen te rapen maar of dit lukt?

Steven De Jong heeft met Bezorgde burgers een vlijmscherp,hilarisch boek geschreven. Door de ogen van, vooral Samuel en zijn andere persoonlijkheden, maar ook de andere personages wordt onze maatschappij gewikt en gewogen. Dit is een boek vol van ideeën en bespiegelingen doorspekt met cynische humor. Toch is dit geen eenvoudig boek. Er wordt heel veel verteld met veel details en mooie maar complexe zinnen. Bezorgde burgers is een boek dat moet bezinken. Voor mij was het een boek dat ik niet in één ruk verslond maar stukje bij beetje liet doordringen tot mij. Bezorgde burgers is meesterlijk geschreven en het is echt de moeite waard om te lezen. Deze schrijver geeft het innerlijk van zijn personage met zijn goede en slechte kanten uitstekend weer. Als lezer ontstaat er bezorgdheid en zelfs begrip voor de dolgedraaide Samuel. Na het lezen van het boek vraagt de lezer zich af of inhoud belangrijker is dan verpakking?
Steven De Jong was mij onbekend maar nu is het een auteur om in de gaten te houden.