Julia legt haar gitaar weg en kijkt op haar mobiel.
Ze krijgt een appje van Emma.
Kan ik nu langskomen?
Yes perfecte timing, appt Julia terug.
Haar broer is er nog!
‘We hebben een tof liedje gemaakt, zus. Ik ga naar Eric,’ zegt Thijs.
‘Nu al?’ vraagt Julia.
‘Onze gameavond begint eerder.’
Shit! Emma komt speciaal voor Thijs. Zelf moet Julia er nog aan wennen dat haar vriendin verliefd is op Thijs. Op de basisschool hadden ze altijd gedoe om haar broer. Volgens Emma was hij de lelijkste jongen ever. Alles vond ze stom aan hem. Zijn haar, zijn kleren, hij lachte te hard. Hij liep als een gorilla. Waarom praat je toch altijd zo onaardig over Thijs? dacht Julia vaak. Later heeft Emma bekend dat ze er niet tegen kon dat Julia zo close met haar broer was.
Julia moet er wel om lachen. Nu is alles honderdtachtig graden gedraaid. (blz. 5)

Julia en haar broer Thijs zitten samen in een band. Emma, de beste vriendin van Julia, is verliefd op Thijs. Binnenkort is er een schoolfeest op de school van Emma. De band die daar zou spelen heeft afgezegd en ‘Vuurwerk’, de band van Julia en Thijs mag er nu optreden. Iedereen is zenuwachtig…

Ondertussen is er bij Julia en Thijs thuis veel ruzie. Hun ouders zijn constant tegen elkaar aan het schreeuwen. Hun vader besluit een tijdje het huis uit te gaan. Hun ouders zijn er allebei van overtuigd dat zij gelijk hebben en dat de andere ouder de kinderen tegen hem/haar probeert op te zetten. Julia en Thijs krijgen hierdoor ook ruzie.

Julia probeert haar boosheid over de situatie thuis in een liedje te verwerken. Ze laat de tekst lezen aan Thijs. Hij vindt het geweldig en zorgt dat er muziek bij komt.

Door de zenuwen over het optreden en de ruzies thuis voelt Julia zich ellendig. En dan blijkt dat haar moeder niet naar het optreden op het schoolfeest is komen kijken, omdat ze zich zielig voelde. Julia was bang dat er iets met haar moeder was toen ze haar niet op het feest zag en is als een gek naar huis gefietst. En daar zat haar moeder voor de open haard met een fotoalbum. Ze was haar trouwfoto’s aan het verbranden. Julia is woedend, schreeuwt tegen haar moeder en vlucht het huis uit…

Zou Julia bij Astrid mogen blijven slapen? Hoe zal het verder gaan met de ouders van Julia en Thijs? Zullen Thijs en Julia hun eigen ruzie weer bijleggen? En hoe zal het verder gaan met de vriendschap tussen Julia en Emma?

Lees de rest van mijn recensie op Ikvindlezenleuk