EDDIE IS GEEN GEWONE JONGEN. HIJ IS EEN KONING, MET EEN TROON, EN ZIJN EIGEN HARNAS, EN EEN KASTEEL MET GEHEIME GANGETJES EN ZO.
'Als Eddie te horen krijgt dat er een geweldig angstaanjagend monster bestaat, gaat hij meteen op zoek om het te verslaan. Maar Keizer Nurbizoon doet dat ook, en die heeft absoluut niet een veel sluwer plannetje dan Koning Eddie. Nee, hoor Natuurlijk niet.'

Als Koning Eddie ambassadeurs mochten wij ook dit tweede boek in de Koning Eddie-serie lezen. Net als zijn voorganger is dit weer een zeer aantrekkelijk graphic-novel boek dat zeker uitnodigt tot lezen. Ik heb het thuis voorgelezen aan mijn zes- en achtjarige. Ik denk dat het als voorleesboek geschikt is vanaf ongeveer 6 jaar, zelf lezen moet prima kunnen vanaf ca 8 jaar.
Het boek telt 12 hoofdstukken en elk hoofdstuk beslaat best wat bladzijden. Maar doordat Andy Riley het tempo hoog houdt in het verhaal en er veel afwisseling is tussen de hoofdrolspelers leest het erg prettig en speels weg.
Ook de groot gedrukte tekst, de vele illustraties, de nodige witruimte en de aangename opmaak maakt dat het prima te doen is voor jonge lezers.

Ik heb mijn kinderen ook gevraagd wat Koning Eddie nu zo leuk maakt om te lezen, en zij kwamen met het volgende:
- Het boek heeft een erg gave kaft
- De binnenkant van de kaft is heel leuk om te lezen!
- Het is een boek waarbij je heel veel moet lachen
- Op elke bladzijde staan tekeningen en dat maakt het heel leuk om te lezen
- Koning Eddie is een hele grappige koning die leuke dingen meemaakt
- Dit boek is best wel spannend, maar wel leuk spannend gelukkig
- De letters lezen erg fijn en soms worden woorden lekker groot geschreven
- Koning Eddie is gewoon supergaaf!

Kortom; wij hebben weer genoten van dit komische avontuur over Koning Eddie, Keizer Nurbizoon, Minister Jill, Nanda de Nar en alle anderen. We kijken dan ook uit naar deel 3 in deze serie: 'Koning Eddie en de pestende poppen'.