Dat Annet de Jong kan schrijven bleek vorig jaar al duidelijk uit haar debuutroman Vuurkoraal. Dat zij nog beter zou kunnen eveneens. Het bewijs: haar tweede misdaadroman Dossier Tobias.
Boeken waarin persoonlijke betrokkenheid van de auteur tot uiting komt, vertonen vrijwel altijd een intensiteit die hen onderscheidt van andere boeken over eenzelfde onderwerp.
In Dossier Tobias stelt Annet de Jong het gesol van scheidende ouders met hun kinderen aan de kaak. Met name ouders van verschillende nationaliteiten kunnen het touwtrekken om hun kinderen tot een slopende levensvervulling verheffen. Annet de Jong zag het in haar naaste omgeving, waardoor haar betrokkenheid bij het onderwerp groot is. Als vaardig journaliste en romancier heeft zij haar misnoegen echter op vaardige wijze weten te kanaliseren en er een even mooi als spannend boek over geschreven.
In Dossier Tobias loopt het huwelijk tussen Isabel IJzerman en de Canadese Pool Nicolas Kozinski op de klippen. Het is geen prettige scheiding waarin op harmonieuze wijze afspraken worden gemaakt over de omgang met hun zoontje Tobias. In tegendeel. Nicolas probeert alles om zijn ex-vrouw het leven zuur te maken. Hij zorgt ervoor dat Isabel haar huis uit moet. Hij betaalt geen alimentatie en hij daagt haar meerdere malen voor de rechtbank. Ten einde raad vlucht Isabel met haar zoontje Tobias naar Nederland. De relatieve rust is van korte duur. Nicolas ontvoert Tobias naar Polen en ontzegt de moeder haar bezoekrecht. Een bittere strijd voor de rechtbank brandt los. Groot struikelblok is het volkomen ontoereikende
Kinderontvoeringsverdrag waaraan de Nederlandse politie en justitie met handen en voeten gebonden zijn. Maar dan besluit moederdier Isabel in al haar wanhoop om met behulp van illegale methodes haar kind terug te krijgen naar Nederland. Verstandig? Dan breekt de hel pas echt los.
Dossier Tobias is meer dan een spannend boek. Het is een aanklacht. Een schreeuw om hulp. Het toont aan welke dramas zich elk jaar in talloze gezinnen afspelen. In eerste instantie natuurlijk door ouders die elkaar ooit liefhadden en die elkaar nu bitter haten. In tweede instantie vanwege het Europese Kinderontvoeringsverdrag dat in alle opzichten tekort schiet, dat star is en dat dorre regels laat prevaleren boven menselijkheid en begrip voor bepaalde situaties. Het is hemelschreiend dat het verdrag in de loop der jaren nooit is aangepast.
Naast al het getouwtrek rond de arme kleine Tobias, die verscheurd wordt tussen de liefde voor zijn vader en moeder, en dat op zich al spannend genoeg is, heeft Annet de Jong een kunstig bijverhaal ingevoegd, waardoor ook het thrillergedeelte voldoende aan bod komt.
Het zorgt ervoor dat Dossier Tobias een mooi afgerond geheel is. Met vaart geschreven, hartverscheurend qua thematiek en spannend tot op het einde. Annet de Jong heeft met haar tweede boek een enorme stap voorwaarts gemaakt. Nog één stap en zij zit aan de absolute top.