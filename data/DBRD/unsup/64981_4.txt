De Groepering brengt ons een ietwat dystopisch toekomstverhaal, met een wel heel menselijke tweestrijd. De coverafbeelding is treffend gekozen en nodigt uit tot een leesbeurt. Het duurt even voor de volledige context van het plot is gesitueerd, maar de schrijfster slaagt er wonderwel in, om dichtbij de hedendaagse realiteit een futuristische setting neer te pennen. Astrid Witte heeft een vlotte pen en laat het verhaaltempo ook relatief hoog door het boek jagen. In combinatie met de beperkte omvang van het boek, is dit een titel die je makkelijk in één luie dag kan doornemen. Ze weet haar lezers te intrigeren met argumenten die zowel pro als contra de samenleving uit het verhaal pleiten. Gezien de gebeurtenissen die in de verhaallijn naar voor worden geschoven, is het boek, niettegenstaande het best toegankelijke taalgebruik, wel degelijk voorbehouden voor een young adult publiek en ouder. Het hoofdpersonage is een tiener als een ander en maakt doorheen het verhaal een emotionele en inzichtelijke ontwikkeling door die uiterst herkenbaar is. Het proces dat hij bij deze ontwikkeling doormaakt wordt voor het overgrote deel van de plot als realistisch ervaren, maar kent een minder geloofwaardig slotakkoord. In de laatste delen van het boek loopt het allemaal net ietsje te makkelijk. Het boek kent een leuke stapsgewijze opbouw en structureel is die heel netjes verteld, alleen blijf ik na de leesbeurt achter met het gevoel dat hier nog heel wat meer in zat.