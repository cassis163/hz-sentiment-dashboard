De kleine Boy redde vorige zomer samen met zijn vader een kleine walvis. Sindsdien zag hij zijn vriend niet meer terug. Tijdens de winter vaart de vader van Boy uit. Hij is immers visser. Wanneer de jongen merkt dat het donker wordt, is zijn vader nog niet terug. Dus gaat hij op zoek.  

De kleine walvis in de winter bouwt verder op het vorige boek over Boy. Het is dan ook mooi om te lezen in combinatie met De kleine walvis. Op zichzelf voelt de tekst soms echter een beetje te haastig en raakt minder dan zijn voorganger. Het verhaal is niet zo ontroerend, maar wel avontuurlijker. Boy vindt zijn vader niet meteen, komt zelf vast te zitten op het ijs en moet gered worden door zijn vriend. De zinnetjes zijn kort en vormen een goed geheel met de prenten. Ze zijn gemakkelijk voor te lezen, al voelt het geheel niet zo poëtisch aan. Er lijkt opnieuw één en ander verloren te zijn gegaan in de vertaling door Edward van de Vendel. Het Engelstalige origineel voelt zachter aan wat betreft toon. Het lettertype is prettig leesbaar en het is niet te klein gedrukt.  

Net zoals De kleine walvis is dit een prentenboek (3+) en is het erg toegankelijk en visueel sterk. Auteur en illustrator Benji Davies laat immers de tekeningen het verhaal vertellen en de tekst is niet noodzakelijk om het verhaal te begrijpen. Dat is zelfs zo wanneer de lezer niets weet over De kleine walvis. De illustraties zijn prachtig. Benji Davies legt veel details in zijn werk en de tekeningen zijn heerlijk om naar te kijken. Zo kijkt Boy of alle zes de katten binnen zijn voor hij vertrekt. Vijf zijn er meteen te spotten. Naar nummertje zes moet je even zoeken, maar hij is er wel degelijk. De paginagrote en over twee pagina’s gespreide prenten creëren de sfeer.  

Dat Benji Davies een getalenteerde illustrator is bewees hij ook al met Het eiland van opa waarmee hij de AOI World Illustration Awards 2015 won. De kleine walvis haalde in 2014 de Oscar's First Book Prize binnen en is in Nederland uitgeroepen tot Het Prentenboek van het Jaar 2017.  

Wat De kleine walvis in de winter onderscheidt van andere kinderboeken is bovenal de setting: de kust en een bevroren zee. Davies roept zowel het mooie en idyllische aspect van een sneeuwlandschap op als het gure en gevaarlijke van een sneeuwstorm en een ijskoude nacht. Blauw en wit primeren in dit verhaal. Het strand is bedekt met een laagje sneeuw en doordat het grootste deel van het boek zich ’s nachts afspeelt is het kleurgebruik wat donkerder. Boy valt dan op door zijn gele jasje. Het is een klein, dapper figuurtje dat de liefde voor zijn vader en de innige vriendschap met de walvis koestert. Het hele boek straalt dan ook een verlangen naar warmte uit.