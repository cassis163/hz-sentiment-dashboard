Wat was dit een leuk boek om te lezen!

We volgen Emma (toen), een meid die na een overval en verkrachting in haar huis met haar vriend een nieuwe start zoekt. Ze komt terecht bij Folgate Street 1, een huis wat bij omwonenden bekend staat als "de bunker". Tegelijkertijd volgen we Jane (nu, 3 jaar later), die na een fout van het ziekenhuis haar ongeboren dochter is verloren en ook een nieuwe start zoekt. Ook zij komt terecht bij Folgate Street 1. Maar blijkbaar hebben ze meer met elkaar gemeen dan alleen het adres...

Afwisselend volgen we Emma en Jane en dus ook afwisselend krijgen we een kijkje in het verleden en in het heden. Ondanks dat de tijden een jaar of 3 uit elkaar liggen, sluiten ze naadloos aan elkaar aan. Wat ontzettend goed gedaan! Buiten deze POV's om, krijgen we ook regelmatig een stukje uit de vragenlijst te zien wat bepalend was om wel of geen kandidaat te worden om in het huis te mogen wonen. Het verhaal is leuk, uniek en blijft interessant. Tevens was er een leuke twist in het verhaal aanwezig die ik zelf dus totáál niet aan heb zien komen.

Nergens wordt het echt heel erg spannend, maar de kracht van dit boek is denk ik ook meer het idee van "wat als". De technologie die in dit boek wordt beschreven, is angstaanjagend eng en dichtbij. Wat als we een paar jaar verder zijn...?!