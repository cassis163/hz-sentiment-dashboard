Voor Brett is de toekomst gepland. Ze woont samen met Andrew, ze heeft een baan in het bedrijf van haar moeder en uitzicht op de positie van CEO.
Haar moeder is ziek, en Brett zorgt voor haar tot ze komt te overlijden. Groot is dan de schrik als ze bemerkt dat de positie van CEO aan haar voorbij gaat en ze zelfs ontslagen wordt. Ook de verwachte erfenis krijgt ze niet. In plaats daarvan krijgt ze een lijstje met doelen die ze ooit schreef toen ze veertien was en een jaar de tijd om ze te verwezenlijken.
Wat een onmogelijke taak lijkt blijkt met vallen en opstaan het beste te zijn wat haar ooit had kunnen overkomen.

Lori Nelson Spielman heeft een originele roman geschreven, met sympathieke hoofdpersonen. Het is geen all feelgood verhaal, maar heeft ook een serieuze toon. Brett groeit in het verhaal van een vrouw die alles heeft, maar niet bewust leeft, tot een zelfverzekerde dame die haar eigen keuzes heeft gemaakt en daar hard voor heeft gewerkt.

Een boek vol liefde, maar niet zoals je zou verwachten. Het is anders en origineel. Een boek dat na het lezen nog wel even blijft hangen.