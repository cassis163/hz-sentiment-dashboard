Kardinaal Simonis is een groot deel van zijn leven een omstreden figuur geweest, door zijn stellingnames, zijn uitspraken -die vaak ondoordacht leken- en zijn onvoorwaardelijke trouw aan ‘Rome’. Juist daarom is dit boek waardevol: het levert van Simonis een genuanceerder beeld. Zo blijkt bijvoorbeeld, dat hem nogal eens onrecht is gedaan en dat hij soms onbehoorlijk is behandeld. Ook was hij, zeker in zijn laatste actieve jaren, meer een bruggenbouwer dan je zou verwachten.
Behalve een beeld van Simonis’ carrière als kerkleider, levert het boek ook een goed overzicht van de kerkgeschiedenis van de afgelopen decennia. Vlot geschreven, veel foto’s en degelijk bronnenonderzoek.