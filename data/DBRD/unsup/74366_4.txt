MIJN MENING OVER DE UITSTRALING VAN HET BOEK:
De cover is prachtig: een vrouw in klederdracht uit Huizen. Past helemaal bij de inhoud van deze roman.

MIJN MENING OVER DE INHOUD:
De auteur heeft een prettige schrijfstijl. Het boek leest als een trein.
Vanaf de eerste bladzijde zit ik in het verhaal, proef ik de sfeer en voel mij als het ware thuis in het vissersdorp Huizen. Leef mee met de familie van Marrie. Hun wel en wee worden prachtig, ontroerend en realistisch beschreven. Het tijdsbeeld waarin dit verhaal speelt wordt goed weergegeven evenals de cultuur, gewoontes, geloof, het harde soms stilzwijgende en armoedige leven, zwoegen voor een inkomen en het risico wat daarbij hoort. Zwangerschappen, verlies, vreugde en tevreden zijn met wat er wel is kenmerken deze roman. Karakters worden voldoende uitgediept zodat je een goed beeld krijgt van de mensen.

Het was leuk en boeiend om te lezen hoe de visserij indertijd werkte, een idee te krijgen van de soorten vis, boten, werktijden en termen. Het boerenleven komt ook aan bod evenals hoe kaas wordt gemaakt en hoe de verschillende soorten ontstaan. Welke belangrijke taken vrouwen als vanzelfsprekend op zich namen en wat hun rol was binnen de familie.

Achter in het boek is een verklarende woordenlijst opgenomen van woorden en uitdrukkingen die in het verhaal worden gebruikt.

Heb genoten van deze roman en vind het een echte aanrader.