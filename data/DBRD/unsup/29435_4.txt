Na 10 jaar is Nic (nicolette) weer terug in het kleine plaatsje Cooley Ridge, waar destijds haar beste vriendin Corinne verdween. Het gaat niet goed met haar vader en het ouderlijk huis moet worden opgeknapt om te worden verkocht.
Maar met de terugkeer naar Cooley Ridge komen herinneringen boven bij alle bewoners, herinneringen die 10 jaar zijn weggestopt en beter weg hadden kunnen blijven. Dan verdwijnt er weer een meisje.

Het verhaal heeft een hele aparte opbouw. Het begint in het heden,waarbij Nic in Cooley Ridge aankomt, verspringt dan naar 14 dagen verder en telt af naar dag 1. Bij elke dag terug komt er een stukje informatie over de dag erna, en langzaamaan vult het verhaal zich met de gebeurtenissen van 10 jaar geleden. Er hangt een constante broeierige spanning, veel wordt niet uitgesproken, maar vreemde gedragingen en uitspraken vallen in stukjes op hun plek. De ontknoping is verrassend, hoewel je als lezer wel iets vermoed, zit het toch net anders in elkaar.
Een knap geschreven thriller, die even op gang moet komen, maar daarna de lezer niet meer los laat tot de laatste bladzijde is omgeslagen.