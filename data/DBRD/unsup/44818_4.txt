‘Witte Raaf’ vertelt het verhaal over Stefanie Baertsoen. Stefanie werkt al een aantal jaar als marketingmedewerker bij Scherpereel. Op enig moment besluit haar werkgever Nick Farkas aan te nemen ter versterking van de marketingafdeling. Nick is een man met een indrukwekkend curriculum vitae, charisma en een gladde babbel; een witte raaf. Ludo, de baas van Stefanie wordt dan ook snel ingepalmd door deze nieuwe man. Stefanie wordt gedegradeerd en dit heeft ze te danken aan de manipulatieve praktijken van Nick.

Dehouck is een meester in het beschrijven van het psychologische machtsspel dat de rode draad vormt in ‘Witte Raaf’. De beklemmende sfeer en de frustraties van Stefanie, je voelt ze … letterlijk.

“Toen ze bij Nicks kantoor kwam, keek ze verbijsterd naar de muur. Er hing een gigantisch schilderij; een verzameling willekeurig aangebrachte vlekken en spatten, druk en overweldigend. Het domineerde de ruimte, schreeuwend om aandacht. Vervolgens gleed haar blik naar hem. Hij had zijn voeten nonchalant op het bureau gelegd.”

‘Witte Raaf’ bestaat uit drie delen. In het eerste deel staat het machtsspel tussen Nick en Stefanie centraal. Het tweede deel verhaalt over het rechercheonderzoek. Het laatste deel is feitelijk het rechtbankverslag. Een uiterst interessante en boeiende benadering dat knap is uitgewerkt door de auteur.

“Daarna volgt de diepe, warme stem van Jean-Paul van Steedam, een topadvocaat die altijd op dit soort zaken springt. Op andere dagen zou de stem haar hetzelfde gevoel geven als een kop warme chocolademelk, een donsdeken in een vers gewassen hoes, een haardvuur op een dag met besneeuwde daken. Vandaag voelt ze slechts een rilling bij de gedachte aan de ijskoude man achter de stem, wiens sappige redevoeringen meer de emoties dan het verstand van de jury bespelen.”

De schrijfstijl van Dehouck is beeldend en geloofwaardig, zijn sfeerbeelden magnifiek en zijn schrijfstijl verzorgd. ‘Witte Raaf’ is zo geloofwaardig omdat velen van ons wel eens een manipulatieve collega hebben meegemaakt en je je derhalve goed kunt plaatsen in de emoties die dit met zich meebrengt. Nick gaat hierin weliswaar erg ver en dat wens je niemand toe, maar het is een geloofwaardig scenario.

De karakterisering van de diverse hoofdpersonen is heel sterk gedaan. Niet alleen Stefanie en Nick komen bijzonder goed uit de verf, maar ook bijvoorbeeld rechercheur Tess Jonkman en Alex, de partner van Stefanie, zijn karakters die Dehouck goed presenteert.

“Hij had zich afgevraagd hoe hij zijn onschuld nog kon bewijzen. Als hij naar de politie had willen gaan, had hij dat meteen moeten doen. Meteen nadat hij van het huis was weggerend, verdoofd door wat eerder gebeurd was, zijn lichaam in beweging, zijn hersens in een kortsluiting. Toen de sporen die hij had achtergelaten nog niet zo'n zware lading hadden.”

Kortom, ‘Witte Raaf’ is een kunstige psychologische thriller annex misdaadroman met verrassende plotwendingen en een heerlijke finale. Dit is zeker niet het laatste boek dat ik oppak van deze auteur.

Over de auteur
Dehouck (1978) groeit op in het landelijke Poperinge. Hij studeert in Gent en volgt een artistieke en een journalistieke opleiding. Behalve auteur is hij sinds 2002 communicatieverantwoordelijke bij CM.

In 2007 publiceert hij het non-fictieboek ‘Het meisje dat vergeet’. In 2009 debuteert hij als romanauteur met ‘De minzame moordenaar’ dat wordt bekroond met de Schaduwprijs en de Gouden Strop. In 2011 volgt ‘Een zomer zonder slaap’. Dit boek wordt genomineerd voor de Hercule Poirotprijs en wint De Gouden Strop. In 2012 verschijnt ‘Hellekind’.

De uitvoering
Uitgeverij De Geus
Paperback, 256 pagina’s
ISBN10 9044534602
ISBN13 9789044534603

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://ht-c-communicatie.nl