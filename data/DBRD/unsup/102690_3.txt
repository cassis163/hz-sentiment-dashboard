Heleen van der Kemp is een thrillerschrijfster uit Nederland. Met ‘Bijwerking’ levert zij het vierde boek in de serie rond politierechercheur Britt Franken af. Haar boeken worden duidelijk gesmaakt door de lezers, getuige daarvan de nominaties voor verschillende prijzen.

De cover van de nieuwe Heleen van der Kemp valt heel erg op, in negatieve zin helaas. Het knalgele trekt absoluut de aandacht, maar de combinatie met het knalroze van de lippen en het blauwe van het pilletje is niet bijzonder geslaagd te noemen. Het plaatje doet ook niet meteen een thriller vermoeden. Jammer trouwens dat er geen eenheid zit in de covers van deze serie rond Britt Franken, herkenbaarheid is erg belangrijk.

Het nieuwe boek speelt zich af in de Amsterdamse uitgaanswereld en het drugsmilieu. Er lijkt een nieuwe party drug te zijn opgedoken die de nodige slachtoffers maakt. Vraag is of de dealers zich daarvan bewust zijn. Wanneer er uiteindelijk ook in de vriendenkring van Britts dochter Bo een slachtoffer valt, komt het gevaar wel heel erg dichtbij.

Daarnaast krijgt de lezer ook weer wat meer kijk op het privé leven van de personages Britt en Bo. Vooral de koudwatervrees van Britt in haar relatie met vriend Thomas krijgt de nodige aandacht. Bo is zoals altijd de dochter waar menig ouder van droomt.

Het verhaal komt een beetje traag op gang, maar gaandeweg wordt het interessant en spannend. ‘Bijwerking’ is opgebouwd uit een heleboel vrij korte hoofdstukken en is geschreven in een vlotte en eenvoudige schrijfstijl, wat het leesplezier ten goede komt. Wel jammer van de taal- en spelfoutjes.

‘Bijwerking’ sluit naadloos aan op de vorige drie delen in de serie. Elk boek kent een eigen zaak die door politievrouw Britt en haar collega’s moet worden opgelost. Daarnaast vormt het liefdesleven van Britt de rode draad doorheen de serie. Een beetje storend is wel dat Britt bij elke tegenvaller naar de fles grijpt. Dochter Bo, die nochtans ook al één en ander heeft meegemaakt, schijnt de dingen soms beter onder controle te hebben.

‘Bijwerking’ is een redelijk spannende thriller met actuele thema’s. Ideaal voor wie op zoek is naar een paar uurtjes ontspannen lezen.

3,5 sterren (Spanning 7, Plot 6, Leesplezier 7, Schrijfstijl 8, Originaliteit 7, Psychologie 8)