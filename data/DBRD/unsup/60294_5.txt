Wauw, wat is dit een leuk boek! Toen ik om half 2 's nachts m'n bed in plofte na een gezellig avondje terrassen met vriendinnen móest ik gewoon nog even lezen in Scoop. Dat zegt genoeg toch? Een geweldige chicklit. En ja, stiekem was ik gewoon ook een beetje verliefd op een van de hoofdpersonages: Rik.

Scoop! gaat over Esmée Evers. Ze heeft een baan als redactieassistente bij het magazine Go Glam! maar tegen haar studievriendinnen heeft ze verteld dat ze redactiechef is. Als uitgerekend een van die vriendinnen, Jasmijn, de functie van redactiechef krijgt, weet Esmée dat ze in de problemen zit. Het duurt even voordat ze het eerlijk tegen haar vriendinnen durft te vertellen en dat pakt zelfs nog slechter uit dan ze had gevreesd. Een heuse strijd met Jasmijn begint op de redactievloer. Ondertussen moeten Esmée en Jasmijn wel samenwerken aan een speciale uitgave over de bruiloft van twee grote televisiesterren; Kiona en Jay-nay.

Esmée's beste vriendin Andrea, zorgt voor wat afleiding. Ze neemt Esmée mee naar een vrijwilligersproject in Avier, het dorp waar ze is opgegroeid. Daar wordt het jaarlijkse dorpsfeest georganiseerd en voordat ze het weet heeft Andrea haar aangemeld als vrijwilliger. Tot overmaat van ramp blijkt ze ook nog te zijn ingedeeld in hetzelfde groepje als haar jeugdliefde Rik, die haar vroeger enorm voor schut heeft gezet op een klassenfeestje. Wat afleiding zou moeten zijn, zorgt al snel voor nog veel meer kopzorgen.

Maar Esmée ontdekt al snel dat Rik niet meer de jongen is die hij vroeger was. Hij toont oprechte interesse en werkt goed mee aan het project. En niet geheel onbelangrijk: hij heeft een sexy kapsel, slank lijf dat hij vaak verbergt in sexy hoodies en als hij lacht verschijnt er een kuiltje in zijn wang, wat Esmeé laat smelten. Er ontstaat een vriendschap, tot een onschuldig appje van Rik voor problemen met haar vriend Hugo zorgt. Esmée doet eigenlijk niets fout, het enige probleem is alleen dat ze nooit iets over Rik heeft verteld tegen Hugo.

Esmée's problemen lijken zich steeds hoger op te stapelen. Ze dreigt haar vriendinnen kwijt te raken, haar relatie staat op pauze, op haar werk bevindt ze zich op gevaarlijk terrein en dan moet ze het lef en doorzettingsvermogen zien te vinden om het succes eindelijk eens naar haar hand te zetten. Ze baalt van het feit dat Hugo haar tijdelijk niet wil zien en is verward over de hele situatie met Rik en ze besluit dat ze niet langer als slaafje voor haar vroegere vriendin wil werken. Tijdens een weekendje Parijs vindt Esmée het lef om iets te doen dat eigenlijk helemaal niet bij haar past. En de volgende dag staat ze ineens met een BN'er die tijdelijk wil onderduiken op de stoep bij Andrea. Hoe gaat Esmée hier nog uit komen?

Scoop! is de debuutroman van Iris Houx. Een boek dat heerlijk humoristisch is, de nodige romantiek bevat en waarin de meest bizarre situaties op levensechte manier beschreven zijn. Ik heb tijdens het lezen enorm genoten van de avonturen van Esmée. Ze weet zich met haar leugentjes enorm in de nesten te werken en elke keer dat je denkt dat ze een eerste stap zet om de situatie te redden, lukt het haar om het nóg erger te maken. Dat zorgt voor de nodige hilariteit. Maar spanning is er ook: hoe gaat het verder met de vrouwenstrijd die is losgebarsten tussen Esmée en Jasmijn? Is Esmée's relatie met Hugo nog te redden? En hoe zit het met Rik, de charmante man van wie Esmée niet zo goed hoogte kan krijgen.

Iris Houx wist me vanaf hoofdstuk één in het verhaal te trekken. Je valt meteen middenin het verhaal, als Esmée bij haar vriendin aan de deur staat om Kiona te laten onderduiken en daarna wordt je langzaam meegenomen in het leven van Esmée. De vlotte schrijfstijl van Iris met prettige en realistische beschrijvingen die je doen belanden in het kleine dorpje Avier, op de hectische redactievloer van Go Glam! en zelfs in het bed van Rik, zorgen ervoor dat je echt mee gaat leven met Esmée. Het verhaal bestaat uit verschillende lagen met ieder zijn eigen entourage en personages, die via Esmée perfect samenkomen. Het is een boek dat je het liefst in één ruk wilt uitlezen en een boek dat in je hoofd blijft zitten. Perfect vermaak voor een paar zomerse dagen zoals deze, maar eigenlijk gewoon goed leesvoer voor ieder moment. Niet te missen voor de chicklit-liefhebber!