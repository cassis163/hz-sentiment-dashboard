Pizza is ėėn deel in de driedelige serie Kookschool De zilveren Lepel. In de serie verschenen ook: Dolci en Pasta. Pizza is een compacte gids vol met Italiaanse smaakvolle mogelijkheden voor je oven. Per gerecht staat aangegeven of het makkelijk, gemiddeld of gevorderd (moeilijker) is om te maken. Ook de calorieën per portie, voorbereidingstijd, bereidingstijd en voor hoeveel personen het recept is staat overal bij vermeld. Opmerkelijk is wel dat het lijstje 'opmerkingen bij de recepten' lijkt weggemoffeld op de allerlaatste pagina van het boek bij de colofon. Deze informatie is best belangrijk voor het succesvol uitvoeren van de instructies. Ook wordt er nergens in het boek verwezen naar deze informatie.

Na een korte inleiding over ingrediënten en kookgerei glimlachen de foto's van Italiaanse ovengerechten je tegemoet. Pizza gerechten, de klassieke, maar ook minder bekende pizza's met baccalà, andijviepizza en aardappelpizza. Ook calzone, de dubbel gevouwen pizza, komt aan bod.

Een hoofdstuk is gewijd aan focaccia met verschillende smaken en toepassingen. Hartige taarten nemen een even prominente plaats in als pizza's. Rustieke broodtaart, bresaolataart of ligurisch rijstgebak allen even Italiaans. Hier en daar worden bij de recepten tips gegeven voor het snijden van kruiden of groenten.

Recept Torta Salata
Kaastaart met spek
Het is een "makkelijk" recept
Voorbereidingstijd: 45 minuten +1 uur koelen
Bereidingstijd: 55 minuten
Calorieen per portie: 492
Voor 6 personen

Basisdeeg voor hartige taart:
200g gewone bloem
100g boter uit de koelkast, in blokjes, plus iets extra
Zout
Voor de vulling:
120g gerookte Pancetta of ontbijtspek, in kleine blokjes
2 eieren, plus 2 dooiers
150ml slagroom
150ml melk
100g geraspte Gruyère
Mespunt vers geraspte nootmuskaat
Zout en peper

Stap 1:
Zeef de bloem in een grote kom of boven een schoon aanrecht, maak een kuiltje in het midden en doe er een mespunt zout en de boter in. Wrijf de boter met je vingertoppen door de bloem; de massa moet op broodkruim lijken. Werk snel, want het mag niet te warm worden.

Stap 2:
Maak weer een bergje van het mengsel, maak een kuiltje in het midden en giet er zo'n 3 1/2 eetlepel koud water in. Maak er zo snel mogelijk een deeg van (als je er te lang mee bezig blijft, wordt het droog en hard). Plet het tot een schijf, wikkel het in plasticfolie en leg het minstens 1 uur in de koelkast.

Stap 3:
Rol het op een met wat bloem bestoven aanrecht uit, hang het over de deegroller en leg het in een ondiep taartblik van 24cm. Druk de zijkanten en de bodem goed aan en snijd overtollig deeg weg. Zet het deeg circa 30 minuten in de koelkast om op te stijven.

Stap 4:
Verhit de oven tot 180 graden C en laat de bakplaat er heet in worden. Bak de pancetta of het spek in een koekenpan met antiaanbaklaag in 5-10 minuten lichtbruin. Laat ze op keukenpapier uitlekken. Klop de eieren en dooiers met de room, melk en kaas los en voeg nootmuskaat, zout en peper toe. Leg de blokjes pancetta of spek op de taartbodem, overgiet ze met het eimengsel en bak de taart onder in de oven circa 45 minuten. Geef hem heet of warm.

Inmiddels zijn er twee recepten beproefd uit het boek. En beide zijn succesvol ontvangen. De voorbereidingstijd bij bovenstaand recept is wel wat krap. Ingrediënten zijn makkelijk verkrijgbaar bij de gemiddelde supermarkt. Het boek is een prettig, handzaam handboek voor Italiaanse ovengerechten. Het is een compact boek maar doet qua opties niet onder voor een dikker, luxer exemplaar. Voor een liefhebber van het koken met de oven is het een aanrader. Voor de liefhebber van de Italiaanse keuken is de serie van drie wellicht een must.