Isabelle heeft een gestructureerd leven en wil uiteindelijk de bloemenzaak overnemen waar ze nu werkt. Wanneer haar favoriete lunchrestaurant verdwijnt moet ze hier erg aan wennen. De nieuwe restauranteigenaar Jens Thiels en zijn halfzusje Merle weten haar leven op z’n kop te zetten. En dan dreigt ook nog de bloemenwinkel waar ze werkt failliet te gaan. Haar leven is een puinhoop geworden, maar dan ontmoet ze haar droomman Alex.

Isabelle is een herkenbaar hoofdpersonage waar je al snel sympathie voor krijgt. Ze heeft het hart op de tong en door haar eerlijkheid sluit je haar al snel in je hart. Deze directheid van Isabelle zorgt voor grappige momenten, omdat anderen soms erg verrast zijn door haar opmerkingen. Isabelle is erg gesteld op haar georganiseerde leven en vindt het moeilijk om daar vanaf te wijken. Toch merkt ze dat als ze haar dagelijkse structuur en oordelen loslaat, dit helemaal niet zo erg is.

In eerste instantie moet Isabelle niets hebben van restauranteigenaar Jens. Door zijn halfzusje Merle, komen de twee elkaar toch steeds vaker tegen. Beetje bij beetje gaan ze elkaar meer waarderen. Er ontstaat een hechte vriendschap tussen de twee of speelt er meer dan dat?

Een man om op te (vr)eten is de tweede roman van de Duitse auteur Petra Hülsmann. Het is een grappige roman, waarin de personages de nodige zelfspot hebben. Door de directheid van Isabelle ontstaan hilarische gesprekken en situaties, waardoor dit een heerlijk ontspannen boek is om te lezen. Er is sprake van enige voorspelbaarheid, maar dat hoort eigenlijk wel een beetje bij de feelgood roman.