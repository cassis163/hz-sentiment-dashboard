Amber is een leuke 32-jarige kunsthistorica die al 4 jaar een relatie heeft met juwelier Hugh.
Amber houdt van het echte Engelse weer, met veel regen en wind. Zij staat dan ook niet te springen als Hugh voor zijn werk naar het Frans Polynesische Tahiti moet en Amber mee gaat voor een gezamenlijke vakantie.
Voor Amber is dit wel een mooie kans om naar de plek te gaan waar schilder Gauguin veel schilderijen heeft gemaakt. Amber gebruikt de reis ook gelijk voor een re√ºnie met haar jeugdvriendin Felicity. Amber en Felicity hebben elkaar bijna 20 jaar geleden voor het laatst gezien toen Felicity met haar ouders naar Nieuw-Zeeland verhuisde. Maar vanaf Nieuw-Zeeland is het maar een paar uur vliegen naar Tahiti, zodat Felicity makkelijk een weekje kan overkomen.

Eenmaal aangekomen op Tahiti is het nog maar een korte vlucht naar Bora Bora: voor velen het ultieme droomeiland. Tijdens die vlucht begint Amber wat te ontdooien. Als zij daarna haar waterbungalow ziet is ze al snel om. Want wat is er nu leuker om via de glasplaat bij de salontafel de kleurige vissen te voeren.
Samen met Felicity maakt Amber het nachtleven van Bora Bora onveilig en daarbij ontmoet ze een erg leuke danser Tezz. Amber begint dan te twijfelen aan haar relatie met Hugh want de gevoelens die Tezz bij haar los maakt heeft ze bij Hugh nooit gehad.
Ook Felicity ontmoet de man van haar dromen. Maar er is een probleem, ze weet niet hoe hij heet en waar hij verblijft. Felicity heeft hem namelijk maar kort op het vliegveld gezien, en nota bene in het bijzijn van een mooie vrouw. Felicity wil er alles aan doen om haar droomman te vinden. Zo zet ze samen met Amber op de jetski de achtervolging in op een groep onbekende mannen.
Het verhaal krijgt nog een spionage elementje als blijkt dat de mooie zakenpartner van Hugh, Sandrine, snode plannen heeft met de parels van Hugh.

Het boek heeft alles in zich van een lekkere zomerse chicklit. In het begin waan je jezelf ook echt op Bora Bora. De lekkere cocktails, het strand, de helderblauwe lagune.
Het verhaal leest ook lekker weg. Het gaat vooral over de belevenissen van Amber en Felicity en minder over Amber en Hugh.
Bij de verhaallijn van Felicity en haar droomman dacht ik eerst: dat zal toch niet. Dan leidt de schrijfster je weer weg van dat spoor en aan het einde komt ze met een leuke (enigszins verwachte) ontknoping.

Het enige dat me echt wel een beetje tegenstond in dit boek is dat Amber als een puber achter Tezz aanloopt. Op dat punt had de schrijfster toch wel een iets meer volwassen vrouw kunnen beschrijven.

Parels in het paradijs is niet een heel bijzondere chicklit. Maar wie bekend is met de boeken van Belinda Jones weet wat je kan verwachten: een leuke ontspannen zomerse chicklit waarin de hoofdpersoon naar het buitenland vertrekt en daar de liefde van haar leven ontmoet. En daarmee past dit boek goed in het rijtje van de andere boeken van deze schrijfster.