Op 5 december stond er een groot pakket in de schoolbibliotheek. Sinterklaas had ons verwend met een stapel nieuwe boeken. Eén boek ervan was Het Meestergif van Monique van der zanden. Omdat ik zowel het boek als de schrijfster niet kende wilde ik het boek eerst zelf lezen voordat het zou worden uitgeleend. Ik ben gek op boeken over tovenaars, maar niet alle tovenaarsboeken vind ik geschikt voor een (Christelijke) school.

Tamarinde, het land van koning Reinout de Tweede, wordt belaagd door een groep reuze spinnen. Hun leider Belial wil de macht overnemen. De koning is de wanhoop na bij en stuurt zijn vier trouwe en dappere ridders ieder een windrichting op om hulp te halen. Dan meldt de begoochelaar Venijn zich bij de koning. Hij biedt de koning een oplossing aan voor de spinnen en geeft hem zijn meesterelixer te drinken. De problemen lijken hierdoor te zijn opgelost voor de koning, maar niets is minder waar. Zijn vier ridders keren net meer terug, de bevolking wordt uitgebuit en zowel de koning als zijn zoon Lucian zijn in gevaar. Gelukkig is Lucian een dappere prins en samen met drie dieren trekt hij door het land om zijn vader te helpen en de verdwenen ridders te zoeken. Wanneer iedereen weer teruggekeerd is in het paleis wordt er een plan bedacht waarmee Tamarinde kan worden gered.

Tja, ik had het kunnen verwachten. Sinterklaas zet natuurlijk alleen maar verantwoorde boeken in een schoolbibliotheek neer. Ik vond Het Meestergif een hartstikke leuk boek. Lekker spannend en een goed verhaal. Dat het een verhaal met een dubbele bodem is zal misschien niet elk kind direct ontdekken denk ik. Want in dit spannende ridder verhaal zat ook het verhaal van een verslaafde koning. Koning Reinout de Tweede was verslaafd geraakt aan het Meestergif (alcohol) van de slechte Venijn. Zijn verslaving had grote gevolgen. Niet alleen voor hemzelf maar ook voor zijn koninkrijk. Prins Lucian houdt zijn vader een stuk spiegel voor (de spiegel van klip en klaar). Hierin ziet de koning wat er van hemzelf en het land geworden en dit beeld schut de koning wakker. Op www.hetmeestergif.nl kun je informatie vinden over hoe dit boek gebruikt kan worden bij voorlichting over verslaving. Op deze site kun je ook de spelregels vinden voor het Meestergifspel wat achter in het boek zit. Want wanneer je na het lezen van dit boek nog niet genoeg hebt van ridders, tovenaars, spinnen en pratende dieren kun je het spel spelen wat bij dit boek hoort. Het is jammer dat het boek niet meer in de winkels verkrijgbaar is. Maar gelukkig kun je ook voor het bestellen van het boek op eerder genoemde site terecht. Voor €7,50 plus verzendkosten komt het boek jouw kant al op gevlogen. Dat is niet veel voor een goed boek. Zou het soms een lokkertje zijn van de slechte venijn?