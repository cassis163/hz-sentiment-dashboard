Na het vorige boek, Wat jij niet ziet van Sarah Pinborough was ik wat terughoudend, maar wilde ik de auteur wel het voordeel van de twijfel geven. Voor mij zijn die twijfels in dit boek weggenomen.
Spannend, pageturner, kan het niet anders zeggen.
Het gebeurt me niet dikwijls, maar ik werd op een bepaald moment echt op het verkeerde been gezet door een wending die ik niet had zien aankomen. Ik had iets anders verwacht.

Lisa heeft blijkbaar een goed leven, ze heeft een tienerdochter Ava en ze zijn al heel lang met hun tweetjes en dat gaat goed, alhoewel ze haar dochter te weinig ruimte geeft. Lisa werkt bij een recruteringsbureau en heeft een vette klant binnengehaald. Ze heeft zelfs kriebels in haar buik voor Simon, de klant. Dat dat nog mogelijk is voor haar. Ze is beste vriendin met Marylin op het werk, maar ook erbuiten.
Ava doet het goed op school, zit in de zwemclub en trekt op met drie andere meiden. Ze heeft voor het eerst een vriend, maar houdt er ook nog een andere online-relatie op na.
Dan gebeurt er iets dat een ketting van reacties in gang zet en de dominiostenen van het perfecte leven van Lisa vallen een na een om.

Het boek is geschreven vanuit verschillende personages en verschillende tijden, maar dat staat iedere keer duidelijk aangegeven boven het hoofdstuk. Hoofdstukken die kort zijn wat het verhaal snelheid geeft. Toch lijkt het alsof er tergend traag puzzelstukjes boven gehaald worden en het duurt een tijd, heel lang voordat de laatste stukjes in elkaar passen.
Psychologisch zit dit wel goed in elkaar.

Het enige wat me stoorde aan de ebook versie is de vele taalfouten in het boek. Alsof het een eerste druk was. Woorden die op de verkeerde plaats in de zin staan, lidwoorden die er twee keer staan terwijl dat helemaal niet hoort.

Met dank aan Uitgeverij The House of Books voor het ter beschikking stellen van het boek.