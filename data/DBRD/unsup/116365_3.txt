Getto is de eerste thriller van William Landay, een voormalig hulpofficier van justitie in Boston, door uitgeverij AW Bruna gebracht als h√©t topdebuut van 2003. In Getto worden we meegevoerd in het verhaal van Ben Truman, tegen wil en dank de sheriff van het Amerikaanse slaapstadje Versailles (Maine). Wanneer hij in een vakantiehuisje het lijk ontdekt van een belangrijk openbaar aanklager, sluit hij zich aan bij het rechercheteam in Boston dat probeert te bewijzen dat een belangrijke onderwereldfiguur verantwoordelijk is voor de moord. Dan blijkt dat bijna iedereen wel iets te verbergen heeft.

Getto is geen snel verhaal, maar is wel zeer zorgvuldig opgebouwd. Als een oude trein komt het langzaam en schokkend op gang. Landay geeft je stukje bij beetje meer informatie over het drama dat zich in het leven van Ben Truman heeft afgespeeld. Truman vertelt zelf zijn verhaal, waardoor je direct het gevoel hebt deelgenoot te zijn van alle gebeurtenissen.

Helaas komt de trein niet echt op snelheid en heeft de auteur soms wat kunst en vliegwerk nodig om het verhaal wat extra vaart te geven. Dit zorgt voor enkele spannende fragmenten, maar deze blijken voor het verloop van het verhaal verder niet echt van belang te zijn. Het zij hem vergeven, want even gemakkelijk weet hij je door te laten lezen door op een handige manier gebruik te maken van het fenomeen cliffhangers, bijvoorbeeld "Op dat moment wist ik nog niet dat..." of "Pas later ontdekte ik...".

Landay bewaart zijn troef tot het laatste moment en tovert een wel zeer verrassend einde uit zijn hoge hoed.

Getto is echt weer eens iets anders. Een veelbelovend debuut van een auteur waar we hopelijk meer van zullen gaan horen.