Akata Witch is het eerste deel in een nieuwe serie van Nnedi Okorafor. Het verhaal gaat over de Amerikaans Nigeriaanse Sunny die (in haar ogen helaas) is geboren als albino. Het verhaal speelt zich volledig af in Nigeria waar een prachtige setting wordt neergezet. Maar de twaaljarige Sunny komt er al snel achter dat het albino zijn niet altijd nadelen met zich mee hoeft te brengen. Als ze Orzu en Chichi ontmoet die haar introduceren aan 'Leopard people' staat haar wereld van de ene op de andere dag op zijn kop. En het ergste: ze mag er met niemand uit haar familie of omgeving over praten.

Het opvallendste en mooiste element in het verhaal is de filmische omgeving. Ook al ben je nog nooit in een land als Nigeria geweest, door de prachtige schrijfstijl van de auteur leer je de woonplaats van Sunny zo kennen, alsof het op de hoek van je eigen straat zou beginnen. Er wordt redelijk wat aandacht besteedt aan het uitwerken van alle personages. Sommige leer je goed kennen, andere nauwelijks, maar met een reden. Ook het uiterlijk van de personages wordt nauwkeurig uitgewerkt waardoor je je een echte voorstelling kunt maken van hoe het personage eruit ziet.

De ouders en broers van Sunny worden een beetje op de achtergrond gehouden, waardoor je de haat-liefde relatie tussen vader en dochter misschien niet helemaal snapt. Des te meer tijd wordt er besteed aan het introduceren van de nieuwe wereld waarin Sunny terecht komt. Nieuwe wezens, onverklaarbare gebeurtenissen en mysterieuze stadjes komen vollop aan bod. En dat is wat dit verhaal sterk maakt. De wereld van de Leopard People wordt ontzettend mooi uitgewerkt en je kijkt er steeds naar uit om meer van de stad of de omgeving te leren kennen. De schrijfster doet dit heel subtiel, niet alles in een keer, hoewel Sunny het gevoel heeft dat ze er totaal in wordt ondergedompeld. Als lezer is deze onderdompeling minder. Gaande het verhaal ontwikkeld de stad zich met alle bijbehorende schoonheden en gebreken.

Wat het verhaal wel een beetje miste was de spanning. Deze bleef eigenlijk gedurende het hele verhaal uit. Alleen in de laatste hoofdstukken kwam de langverwachte spanning. Maar na het lezen van de laatste pagina had het misschien ook niet anders hoeven zijn. In plaats van deze spanning zat het verhaal vol met mysterie en magie dat nauwelijks aan een ander boek kan tippen.
Hoewel dit verhaal als afgesloten gezien kan worden, komt er nog een vervolg. En na het lezen van deel één kun je alleen maar raden waar het volgende over zal gaan.