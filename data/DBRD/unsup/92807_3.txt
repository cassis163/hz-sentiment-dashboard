‘Onverminderd’ is de titel van het eerste boek van Rebecca Yarros dat vertaald is in het Nederlands. Het boek is haar debuutroman. Rebecca is getrouwd met een legerpiloot en heeft het druk met het zorgen voor haar kinderen als ze tenminste niet bezig is met het schrijven van romantische verhalen. Inmiddels heeft ze drie boeken op haar naam staan. Waarvan alleen dit in het Nederlands vertaald is.
De hoofdpersoon in dit boek heet Ember, een afkorting van December. Opvallend is dat ook de namen van de moeder, broer en zus van Ember zijn afgeleid van de maanden van het jaar.
Ember studeert en op het moment dat het verhaal begint is zij op bezoek bij haar moeder, broertje en zusje. Dan gaat de deurbel. Haar vader, een legerarts in Afghanistan, is om het leven gekomen. Haar moeder stort in en Ember neemt de verantwoordelijkheid voor het huishouden op zich. Tot overmaat van ramp betrapt ze even later haar vriendje in bed met haar kamergenootje van de universiteit. Haar leven valt verder aan diggelen. Gelukkig staat de coach van haar broertje, Josh, een ongelooflijke hunk haar bij. Maar Ember heeft geen behoefte aan een relatie. Of toch wel?
Het boek begint sterk. Wanneer de deurbel gaat en Embers moeder niet wil open doen loopt de spanning al flink op. Het begin is zo goed geschreven dat de lezer volledig kan meeleven. Zo zie je helemaal voor je hoe de jarige Ember na de onheilstijding verjaardagstaart gaat halen voor haar broertje. Omdat zijn wereldje instort en de taart nog een houvast is . De manier waarop Ember de verantwoordelijkheid voor het gezin op zich neemt komt geloofwaardig over. Ook het drama rondom vriendje Riley is levensecht beschreven.
Helaas wordt het daarna een stuk minder. Wanneer Ember’s vriendschap met Josh zich ontwikkelt verzandt de verhaallijn voornamelijk in een hoop gezwijmel en heel veel seks. De seks is ook behoorlijk expliciet en beslaat vele bladzijden. In het begin sleept het de lezer nog wel mee. Op een gegeven moment slaat de ‘seks-moeheid’ toe. Dit roept de vraag op of dit nu een New Adult roman is, of dat de omschrijving erotische roman misschien wel beter past.
Gelukkig is het einde wel weer sterk. De lezer kan weer een traantje wegpinken. Ember wordt weer geloofwaardiger en doet wat zelfkennis op. Uiteindelijk blijkt ze toch zo sterk als we in het begin al dachten.
Al met al is het een makkelijk te lezen boek met helaas een wat minder middengedeelte. Toch blijft het boek boeien. De titel ‘ Onverminderd’ slaat helaas nergens op. Het had ook X kunnen heten. De Engelse titel ‘Full Measures’ (oftewel ‘volledige maatregelen’) was beter van toepassing geweest. De manier waarop Ember zichzelf wil beschermen tegen de pijn van het leven is hierin wel terug te vinden. Het boek verdient 3 sterren.