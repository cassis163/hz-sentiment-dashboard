Gard Sveen heeft met ‘De doden hebben geen verhaal’ een heel goed debuut neergezet! Het is een prima thriller geworden die heden en verleden met elkaar combineert. In het begin van het verhaal is het nog even lastig om de verhaallijn uit de Tweede Wereldoorlog en net erna, te linken aan de verhaallijn van 2003. De verhaallijnen wisselen elkaar steeds af, de verbanden worden steeds duidelijker maar de uiteindelijke ontknoping is toch nog heel onverwacht!

In 2003 worden 3 lijken gevonden die er vermoedelijk al sinds de Tweede Wereldoorlog liggen, blijkbaar gaat het om een executie. Een paar weken daarna wordt oud-verzetsman Carl Oscar Krogh dood en gruwelijk toegetakeld met een Hitler Jugend mes in zijn huis gevonden. Er is niets weg gehaald, roof schijnt niet het motief te zijn. Inspecteur Tommy Bergman vermoedt een verband tussen de 2 zaken en gaat op onderzoek uit. Intussen speelt in de een andere verhaallijn het verzetsleven van Krogh alias de Pelgrim zich af. Goed beschreven wordt de organisatie van het verzet in Noorwegen waar Krogh maar ook Kaj Holt en de vriendin van de Pelgrim, Astrid Gerner een belangrijke rol spelen. Kaj Holt heeft zelfmoord gepleegd net na de Tweede Wereldoorlog, maar was het wel zelfmoord? En waarom is de inspecteur die de dood van Kaj Holt onderzocht enkele dagen later zelf vermoord? In 2003 is men er achter wie er vermoedelijk in het graf liggen dat net ontdekt is, een daarvan is Astrid Gerner.

Tommy Bergmann bijt zich vast in de zaak, reist heel wat af o.a. naar Berlijn en weet met hulp van buitenaf de oplossing te vinden.

De doden hebben geen verhaal is een absolute aanrader voor alle liefhebbers van Scandinavische thrillers en ik hoop dat er nog meer boeken met Tommy Bergmann komen!