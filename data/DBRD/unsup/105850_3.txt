Ik hou van bizarre boeken. Zo maakte ik vorig jaar kennis met Thanathor. Psycho-horror stond er op de cover, en dan bovendien nog geschreven door een Vlaming. Ik dacht, meenemen die handel. Bizar was het wel, dat is het minste wat je kan zeggen. Sindsdien ben ik fan van Deseyn.

'Duisternis is op komst, jongen' zei Larry Yeso tegen Casey Delmass. Diezelfde avond pleegt hij zelfmoord. Duisternis kwam inderdaad in de vorm van een jonge en bloedmooie vrouw, Sela Wincer genaamd.
Westhaven is een fictief dorpje gelegen aan de voet van de Rocky Mountains. Het leven van de inwoners gaat er zijn gewone gangetje. Tot Sela, op een warme zomerdag uit het niets verschijnt en zich met hun levens gaat bemoeien. De vrouwen neemt ze voor zich in met haar vriendelijkheid, de mannen met haar uitdagende schoonheid. Er is geen man in heel Westhaven die geen erotische fantasieën over haar heeft. Tot de dominee toe. Maar ze vergissen zich allemaal schromelijk in Sela. Het begint met de hond van de blinde Bugsy McQuayle die zichzelf te pletter loopt tegen een auto... Het eindigt met monsters, duivels en demonen... Wat ertussenin gebeurt, verklap ik uiteraard niet.

Deseyn heeft een grenzeloze verbeelding, en die kan hij op papier zetten! Zijn verhalen spelen zich af in dorpen of steden waarin mensen zoals u en ik wonen. Niet in één of andere fantasy-wereld. En dat is wat mij aanspreekt in zijn boeken. Het is wel een griezelverhaal maar één met een realistische achtergrond. Je kan je vereenzelvigen met de personages in zijn boeken. De horror spat ook niet meteen van de eerste bladzijde af, maar het wordt allemaal heel geleidelijk opgebouwd. Wat je wel voelt vanaf het begin is de onderhuidse spanning. Je weet dat er 'iets' gaat gebeuren, maar niet wanneer en zeker niet wat.
Heb ik nu helemaal geen kritiek? Ja!  Deseyn gebruikt om de haverklap cursief gedrukte teksten, of stukjes die hij tussen haakjes zet, dit om de gedachtengang van zijn protagonisten weer te geven. Niet dat dit me tegensteekt, integendeel, maar hij kopiëert hiermee Stephen King, die doet dat nl. ook, weinig origineel dus. Het boek is ook doorspekt van obscene sexspelletjes. Het lijkt wel of heel Westhaven sexueel geobsedeerd is. Een beetje teveel van het euh... goede naar mijn smaak. En dan is er nog het voorspelbare en lang uitgetrokken einde. Dat heeft me wel wat teleurgesteld. Door deze punten van kritiek verliest het boek een ster. Maar begrijp me niet verkeerd, het is een goed boek en leest heel vlot weg. Ik zou het zeker proberen als ik jullie was.