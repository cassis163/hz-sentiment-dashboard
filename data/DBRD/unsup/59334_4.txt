Bij de Facebookgroep Kinderboeken zijn we dol op zoekboeken. We houden namelijk ook van boeken zonder woorden. Dit zijn boeken waarbij de beelddenkers aan bod komen. Bij een zoekboek gaat het om informatie halen uit een illustratie. Het vergt een behoorlijke concentratie om alle verstopte spullen te vinden. Het is dan wel geen uitgebreid voorleesboek, maar dat geeft niet. Het is een actief boek. Je kind moet heel geconcentreerd zoeken en ook dat is belangrijk in de ontwikkeling.

Zoekboeken heb je in alle soorten en maten. Meestal zijn die boeken voor wat oudere kinderen, maar Chef Sjef is al voor peuters vanaf een jaar of 2-3 jaar zeer geschikt. Het originele van dit zoekboek is dat het veelal over eten en koken gaat. Hoe leuk is dat?!!?

Chef Sjef maakt een worteltaart en je ziet hem midden in zijn drukke keuken koken. De opdracht is dat je 8 dingen zoekt die verborgen zitten in de tekening en dat is nog helemaal niet zo eenvoudig! Maar er is meer. Naast de kaasschaaf en de maatbeker die je moet zoeken, komt je kind van allerlei dingen tegen die het ook bij jou in de keuken zal aantreffen. Hoe leerzaam is dit?!!?

De tekeningen zijn gezellig druk, vol met grappige details. Het is nog en hele klus om alle spulletjes te zoeken. En wat zal je kind trots zijn als het alle dingen vindt! Dit is echt een positieve succeservaring. En er is meer want er staan niet alleen zoekplaten in. Op een tekening zie je 6 figuren en bij ieder figuur staat iets geschreven. Dan volgt de opdracht: Wie houdt er van zwemmen? En weet jij wie er dol is op kaas? etc. In het boek kun je van alles leren over het maken van kaas en onderhouden van een moestuin. Dit boek staat garant voor urenlang kijkplezier.

Chef Sjef is mooi vormgegeven. Het boek is gemaakt van dik karton in bijna A4 formaat. De tekeningen zijn hierdoor lekker groot. Er is gekozen voor sterke, sprekende kleuren waardoor het geheel heel vrolijk oogt. Doordat het van stevig materiaal is, is het bestand tegen wat ruwe of overenthousiaste kinderhandjes.

Tekst en tekeningen zijn van Esmée van Doorn. De illustraties van Van Doorn kenmerken zich door een heldere, vrolijke stijl. Ze gebruikt krachtige kleuren wat geweldig goed werkt voor een kinderboek. Ze maakt ook veel ansichtkaarten en je hebt waarschijnlijk wel eens een grappige kaart van haar gekocht. Haar stijl werkt meteen vertrouwt terwijl het toch zeer origineel is.

Chef Sjef is een goed kinderboek. Het kind zal er zeker plezier aan beleven, maar ook voor de volwassene is het leuk. Het is deels een voorleesboek en deels moet het kind zelfstandig zoeken. Doordat alles met duidelijke tekeningen is uitgelegd kan je kind het ook zelfstandig “lezen” en nadat alles is gevonden blijft het interessant omdat er veel informatie wordt gegeven over koken en eten. Dit boek leent zich ook heel goed om “ik zie, ik zie wat jij niet ziet” mee te spelen. Kortom: urenlang leesplezier.

Dit is een veelzijdig en prachtig uitgegeven peuter-, en kleuterboek.