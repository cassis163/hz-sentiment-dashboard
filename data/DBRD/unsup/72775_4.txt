‘Bewijs het maar’ is het eerste boek van Soetewey dat ik lees. Beetje gek eigenlijk, aangezien de auteur al verschillende nominaties en prijzen op zijn naam staan heeft (Hercule Poirot en Diamanten Kogel). Ik kan in elk geval van een geslaagde kennismaking spreken. Soetewey heeft een vlotte pen, weet een verhaal zeer goed op te bouwen en naar een bevredigende ontknoping toe te werken.

Hoofdpersonage is journalist Mathias die gevraagd wordt om de zelfmoord van een jonge kerel en het overlijden van diens vriendin te onderzoeken. Makkelijke opdracht, zo lijkt aanvankelijk, maar al snel komen onvermoede toestanden aan het licht. Vraag is of Mathias die ook kan bewijzen …