2017 betekende voor mij een eerste kennismaking met het werk van Rudy Soetewey. Het eerste wat me opviel was de fraaie cover die veel moois beloofde. Zonder pardon werd ik meteen in het verhaal gegooid. De eeuwige strijd tussen Wallonië en Vlaanderen is een belangrijk thema in het boek, weergegeven door middel van een kleine sprong in de toekomst. De auteur heeft een beeld geschetst hoe Europa er binnen enkele jaren zou kunnen uitzien. Hier was duidelijk een kenner aan de slag toen hij deze thriller schreef. Het boek las als een sneltrein en ik kon het slechts met moeite wegleggen om de volgende dag verder te lezen. Tijdens het lezen werd ik meermaals op het verkeerde been gezet. Ik hoopte vooraf op een interessant en spannend verhaal. Dit heb ik ook gekregen; tot en met de laatste pagina. 2017 was mijn eerste boek van Soetewey, maar zeker niet mijn laatste. Ondertussen heb ik trouwens zijn bekroonde thriller Getuigen al besteld.