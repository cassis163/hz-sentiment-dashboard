Commodore Weed heeft voor de kerstdagen een Santa Cruise georganiseerd op zijn opgeknapte schip. Alle weldoeners zijn uitgenodigd voor een gratis cruise door het Caribische gebied. Maar zij zijn niet de enige passagiers. Twee criminelen worden op het schip verborgen gehouden door het neefje van de Commodore om het land uit te vluchten. Er gebeuren rare dingen op het schip en een groepje passagiers, onder wie Alvirah Meehan, een amateur detectiveschrijfster en Jack, hoofd van het eerste onderzoeksteam van de recherche, gaan op onderzoek uit. Ze krijgen steeds meer aanwijzingen en de twee criminelen krijgen het steeds moeilijker om zich te verbergen. Als de criminelen bijna kunnen ontspannen, blijkt dat er ook nog een speciale schat aan boord is van het schip. Een spannende, onvergetelijke en gevaarlijke cruise is het gevolg.
Mary & Carol Higgins Clark schrijven zo beeldend en boeiend dat de lezer zichzelf als passagier op het schip waant. De gebeurtenissen in het verhaal volgen elkaar in hoog tempo op, waardoor de thriller gemakkelijk en vlot wegleest. Vanaf het begin is duidelijk wie de verstekelingen verbergt. De tweede verhaallijn met het tweede complot blijft echter een verrassing tot aan de laatste paar hoofdstukken toe.
De schrijfsters houden duidelijk van wisselwerking met hun publiek. Ze vragen de lezer mee te denken door tijdens het verhaal vragen te stellen die verwijzen naar wat er in de toekomst zou kunnen gebeuren. Door het geloofwaardige karakter van het verhaal en door de goed uitgediepte personages zorgen ze ervoor dat de lezer geboeid blijft. Alles speelt zich af op het schip, maar het wel en wee van meerdere hoofdpersonen met allemaal hun eigen belangen, zorgt voor een spannende afwisseling. De verloren bel is een heerlijk boek om op een regenachtige dag lekker ontspannen in weg te duiken.