Stephen King behoort al jaren tot de crème van de fantasy- en horrorschrijvers. Hij heeft het uitzonderlijke talent om de lezer vanaf de eerste bladzijde in het verhaal te trekken en hem niet meer los te laten. Met een duizelingwekkende vaart word je naar een onverwachte plot gezogen. Stephen King staat garant voor een onvergetelijke en intense beleving.

‘De ogen van de draak’ is een verhaal dat eigenlijk als sprookje mag bestempeld worden. Stephen King vertelt de gebeurtenissen aan de lezer als ware het alsof hij daadwerkelijk tegen hem persoonlijk aan het spreken is. Hij laat de lezer zelf conclusies trekken en mee nadenken over het verhaal en hoe het verder zou gaan. Alhoewel dit een boek is geschreven voor volwassenen zal menig jongere geboeid toeluisteren als het hem/haar voorgelezen wordt. Het is dan ook niet te verwonderen dat Stephen King door de Daily Express ‘een fantastische verhalenverteller’ wordt genoemd.

Het boek ‘De ogen van de draak’ speelt zich af in het koninkrijk Delain waar Koning Roland reeds jaren heerser is. Hij heeft twee zonen: Peter en Thomas. Peter zal als oudste zoon zijn vader opvolgen maar dit is niet naar de zin van Flagg, de magiër. Rolands’ jongste zoon, Thomas, is jaloers op Peter omdat hij denkt dat zijn vader meer van Peter houdt dan van hem. Dit gegeven speelt helemaal in de kaarten van Flagg die hiermee denkt zijn voordeel te doen. Flagg zou er namelijk veel baat bij hebben wanneer Thomas tot koning zou gekroond worden i.p.v. Peter. Hij broedt dan ook een heel moorddadig alsook listig plan uit met het doel zelf heerser te worden van Delain. Hij gebruikt Thomas hiervoor als zijn marionet en kan als dusdanig de touwtjes stevig in handen houden.

Het is een onderhoudend en spannend avontuur geworden. Prinsen, moed, jaloezie, macht, mysterieuze muizen en nog veel meer komen aan bod. De meester verteller Stephen King op zijn best.