De beslissende zomer is het tweede deel van de serie ‘Elena, een leven voor paarden’. Schrijfster Nele Neuhaus laat haar lezers het hele verhaal weer op het puntje van hun stoel (in dit geval zadel) zitten. Elena woont met haar broer Christian, haar ouders en grootouders op de Merelhof, een oude maar o zo gezellige manege. In het geheim heeft ze verkering met Tim, de leukste jongen van de school. De ouders van Tim hebben ook een manege, de Zonnehof, een luxe rijstal. De families van Elena en Tom hebben al jarenlang ruzie met elkaar en dat maakt het leven voor de tieners erg ingewikkeld. Klasgenootje Ariane is stinkend jaloers op Elena. Net als Elena rijdt ze op hoog niveau en ze doet er alles aan om haar rivaal dwars te zitten. Alsof Elena deze zomer al niet genoeg problemen aan haar hoofd heeft wordt ook haar favoriete pony Fritzi nog eens gestolen. Elena, Christian, Tim en hun vrienden besluiten zelf achter de dieven aan te gaan.  

Het boek ziet er (net als de paarden van manege de Merelhof) keurig verzorgd uit. Op de zwarte cover staat Sirius de schimmel te pronken. Het lijkt wel of het paard licht geeft in een donkere nacht. Begrijpelijk dus dat dit dier niet mee mocht doen aan de nachtelijke bevrijdingsactie. De titel van het boek is afgedrukt in lichtgele letters. Zowel het leeslintje als de eerste en laatste paar pagina’s hebben dezelfde gele kleur. Er komen geen illustraties voor in het boek. Wel zijn alle hoofdstuknummers opgeleukt met een klein galopperend paardje en de paginanummers voorzien van een hartje met twee graansprietjes.  

Het boek is voor jongens en meisjes vanaf groep zeven en acht. De serie is zoveel meer dan de zoveelste nieuwe paardenreeks! Neuhaus geeft haar lezers een heel realistisch beeld van het dagelijks leven op een manege. Het runnen van een manege gaat vierentwintig uur per dag door: schoonmaken, trainen, verzorgen, lesgeven, wedstrijden rijden en klaarstaan voor je klanten (of je ze nu aardig vindt of niet). De paardenwereld buiten de manege is hard, en draait om geld en succes. Toch is de serie niet alleen maar leuk voor paardenfans. Onderwerpen als school, verliefdheid, mishandeling, diefstal, jaloezie en cyberpesten maken dat dit boek ook interessant is voor een groot publiek. Neuhaus gaat uitgebreid in op jaloezie en cyberpesten. De jaloerse Arianne kreeg met haar Facebookgroep ‘Red Tim van Elene, die boerentrien!’ binnen een dag maar liefst 136 leden. De impact die dit op Elena heeft is echt enorm groot. Dit boek is daarom heel erg geschikt om op school te gebruiken bij een les over (cyber)pesten. Wil je meer informatie over dit onderwerp, kijk dan eens hier. 

Het boek is uit het Duits vertaald door Leny van Grootel. Omdat veel namen oer-Hollands klinken -zoals Tim Jongbloed en familie Weiland - en de kinderen het Nederlandse onderwijssysteem HAVO en VWO volgen, lijkt het of het boek zich in ons land afspeelt. De wedstrijd die de kinderen rijden zijn echter in Duitsland: Eschwege, Viernheim en Noord-Hessen. Dit is wat verwarrend.  

Mocht je, voor je gevoel, veel te snel door de 22 hoofdstukken heen gegaloppeerd zijn, wees gerust: in Duitsland telt de serie inmiddels al vijf delen. We kunnen dus nog heel lang genieten van de mooie paardenverhalen van manege de Merelhof!