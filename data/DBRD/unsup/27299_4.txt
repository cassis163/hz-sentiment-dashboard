De 15-jarige Hannah van Dijk wordt door haar vriendin Ilse Langerak overgehaald naar een feest in een nieuw partycentrum in Wassenaar te gaan. Hannah wilde er graag heen, omdat DJ Xander daar zal draaien, Hannah is dol op hem en verzameld alles wat ze over hem kan vinden. Eigenlijk zijn ze te jong, maar Ilse weet wel een manier om binnen te komen. Omdat Hannah weet dat haar ouders nooit toestemming zullen geven, vertelt zij hen dat ze naar een feest van een klasgenoot gaat.
Vader Jan van Dijk en moeder Martine hebben een huwelijk waar nogal wat op aan te merken is. Veel hebben ze elkaar niet meer te zeggen en Martine verwijt Jan dat hij alles maar goed vindt wat Hannah doet.
Hannah komt niet thuis van het feest en Jan gaat naar haar op zoek. Met het huwelijk van Jan en Martine gaat het door de verdwijning nog verder bergafwaarts en geheimen van Martine komen aan de oppervlakte.
Loes de Koning is sinds kort familierechercheur en de vermissing van Hannah is haar eerste zaak. Ze voelt zich persoonlijk betrokken bij de zaak en duikt er diep in. Om zichzelf te bewijzen tegenover haar directe chef, Donald Roelofs, en nog meer als er zwaar verminkte mannen gevonden worden. Wat is er met Hannah gebeurd en kan Loes haar vinden.

Het boek kent verschillende verhaallijnen, die een goede opbouw hebben. Stukje bij beetje komen de lijnen bij elkaar, om aan het eind samen te smelten in een emotioneel plot. Dan pas wordt duidelijk wat de betekenis van de titel van het boek is.
Het is een heftig verhaal waarin seksueel misbruik, macht, chantage, wraak en relaties naar voren komen. Uit het leven gegrepen, al is het gelukkig voor de meeste mensen geen dagelijkse kost.
De hoofdstukken zijn geschreven vanuit wisselende perspectieven en boven de hoofdstukken wordt aangegeven wiens perspectief het is. Door deze keuze van Karin Hazendonk heeft het boek een zeer goede spanningsopbouw en regelmatige plotwisselingen. Daarbij zijn de karakters goed uitgewerkt met al hun positieve en negatieve eigenschappen.
Het taalgebruik is helder en vlot leesbaar. Ook de korte hoofdstukken zorgen ervoor dat je je aandacht goed bij het boek houdt. De dialogen zijn heel natuurgetrouw.

Over de auteur
De in 1961 in Utrecht geboren Karin Hazendonk groeide op in Waddinxveen en van jongs af aan hield zij van lezen. Ook wist zij al snel dat ze zelf ook boeken wilde schrijven. Na 25 jaar in de financiÃ«le sector te hebben gewerkt en in die tijd getrouwd te zijn en een tweeling te hebben gekregen, richt Karin zich nu helemaal op het schrijven.
Eerdere thrillers zijn Waanidee en Verborgen.