Ik ken Marijke Vos via de writers:community en ik ben een groot feelgood-fan, dus toen deze uitkwam wilde ik deze graag lezen! Het verhaal gaat over Lotte, die een beetje jaloers is op haar beste vriendin Sophie omdat zij naar Amerika gaat vanwege een zakenreis. Maar als ze opeens meer niks van Sophie hoort, besluit ze zelf naar Amerika af te reizen om haar te zoeken, wat tot doldwaze avonturen leidt.

Ik vond het een heel vermakelijk, luchtig maar toch soms ook spannend boek. Het is heel fijn, vlot en met veel humor geschreven. De huisgenoot die overal een complottheorie in ziet vond ik ook zo leuk! De vriendschap tussen Lotte en Sophie is erg goed uitgewerkt en aan het begin lijkt Lotte een heel oppervlakkig meisje dat alleen van kleren en make-up houdt, maar later leer je haar steeds beter kennen en die ontwikkeling heeft Marijke goed weten te beschrijven. Ook al was ze zelf nog nooit in Amerika geweest, toch vond ik alles heel realistisch uitgewerkt en ben ik geen fouten tegengekomen.

Het enige nadeel vond ik dat sommige verhaallijnen (zoals een hele spannende met een soort van ontvoering of moord) soms ineens lukraak ophielden en dat daar voor de rest van het boek niks meer over verteld werd. Een beetje plotholes en wat onaf, naar mijn idee. Voor de rest is het een echte heerlijke feelgood met toch de nodige spanning erin. Ik had hem in no-time uitgelezen!