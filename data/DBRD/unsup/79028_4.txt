Deze stand-alone van Karen Slaughter is weer een meestwerkje van de Queen of Crime. Charlie raakt op jonge leeftijd betrokken bij een groot drama, haar moeder wordt voor haar ogen doodgeschoten en haar zus levend begraven. En dat allemaal omdat haar vader Rusty advocaat is van het tuig uit de regio. Dertig jaar later heeft ze haar leven verkloot, haar man is bij haar weg, ze werkt als advocate voor drugskoeriers en deelt een kantoor met haar vader. Dan wordt ze betrokken bij een school shooting, de 18-jarige Kelly wordt gevonden met een pistool in haar hand en een dode rector en een dood kind in de gang. De hele wereld weet dat ze schuldig is maar Rusty neemt haar verdediging op zich en trekt Charlie terug in de wereld die ze heeft willen verlaten.
Het is een heerlijk spannend boek waarbij door de kleine perspectiefwisselingen steeds een beetje meer bekend wordt. Het is net wat minder gruwelijk dan haar andere boeken en dat is ook wel prettig. De herhalingen van wat er gebeurd op de avond dat haar moeder overlijd zijn echter iets te overvloedig en dat is jammer, terwijl we wel elke keer iets nieuws te weten komen. De karakters ontwikkelen zich goed en je leeft ontzettend mee met Charlie en haar familie. Een rasechte pageturner die ik binnen een paar dagen uitlas.