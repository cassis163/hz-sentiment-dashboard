Laura van der Haar heeft een bijzonder debuut geschreven. Daar kunnen we het wel over eens zijn. Maar wat maakt 'Het wolfgetal' nu zo bijzonder? Daar zijn verschillende redenen voor te verzinnen.

Vikki is haar beste vriendin. Vikki bepaalt hoe ze alles doen, wanneer ze het doen en met wie ze het doen. Toch sluit ze ook vriendschap met Margje, een verlegen meisje van goede komaf. Vikki ziet Margje als een bedreiging voor haar positie als beste vriendin. En dan gebeurt er iets dramatisch dat hun hele leven zal overhoop zetten. Hoe kon dit gebeuren?
Ze beseft steeds meer hoe complex Vikki is. Het ene moment is ze vervelend of ronduit gemeen, maar het andere moment is ze poeslief. Eigenlijk kan ze niet zonder Vikki, maar voelt het toch niet te verstikkend aan op bepaalde momenten?

Het naamloze hoofdpersonage bezorgt de lezer kopzorgen. Elk beestje wil graag een naam hebben, of wij willen in ieder geval graag elk beestje een naam géven. De gedachten van het hoofdpersonage zijn bijzonder nauwgezet uitgewerkt. De rommeligheid in het hoofd, de verwarring, alles krijgt een uitdrukking. Je wordt als lezer blootgesteld aan een rollercoaster van emoties. Emoties van een puber die zich laat leiden een uiterst ingewikkelde leider in de vorm van haar vriendin Vikki.

De schrijfstijl geeft de emoties en gedachten van het hoofdpersonage weer. Hoe groter de verwarring, hoe verwarrender de zinnen worden. Hoe meer je je als lezer moet concentreren om alles goed te begrijpen. Vergelijkbaar met de concentratie die het hoofdpersonage op dat moment aan de dag moet leggen om haar gedachten onder controle te krijgen. De afstand tussen lezer en personage is erg groot én erg klein tegelijkertijd. Je raakt betrokken en toch blijft er als het ware een dik glazen raam tussen staan.

Het wolfgetal leest erg vlot en dat is maar goed ook. Er zijn wel erg veel 'puberale ontdekkingen' waar je als lezer getuige van wordt en dat zal niet iedereen evenzeer kunnen bekoren. Is dit een boek voor het grote publiek? Misschien niet. Er moet wel worden toegegeven dat het een erg bijzonder boek is, dat toch enkele diepgaande thema's mooi weet aan te stippen.