Wát een feest dit boek! Heerlijk en onbekommerd (leed)vermaak met herkenbare, laagdrempelige personages. Geweldig om te lezen hoe ze de fout in gaan, opkrabbelen en proberen te overleven. Jane Fallon kan dit zó goed! Puur entertainment op papier!

De manier waarop Paula haar plan opzet en uitvoert, wekt zowel medelijden op als de lust tot lachen. Het zijn zulke beeldende scenario's dat het weinig moeite kost om ze voor ogen te krijgen. Sommige situaties, zoals de bus-scène en die met Chas zijn zo verschrikkelijk grappig. Toch verliest Fallon geen enkel moment de bedoeling van Paula uit het oog.

Haar bazin Myra neemt ze in vertrouwen. De wisselwerking tussen die twee is even subtiel als grandioos. Ook doet ze een gedurfde zet door Josh te benaderen, haar partner in crime. Zijn aandeel blijft bewaard voor het lezen, aan spoilers doen we niet. Ze pakken het goed aan en krijgen er zelfs lol in. Je blijft lezen, wegleggen is geen optie, dikke leespret wél!

Paula heeft meerdere plannen opgezet en werkt ook aan zichzelf. Dat proces is zowel bewonderenswaardig als komisch. Zelfspot is haar niet vreemd en dat geeft het verhaal iets extra's. Veel vrouwelijke lezers zullen dit aspect in hun leven wel herkennen. Zelfspot, sarcasme, cynisme met een dikke knipoog. Paula spreekt de lezer rechtstreeks aan over haar leven en spaart zichzelf niet. Soms tot op het hilarische af.

Het verhaal is een klassieke feelgood-roman. Een beetje voorspelbaar maar op een leuke manier. Grappig, puberaal onhandig zelfs voor deze veertigers maar daardoor ontzettend leuk. Jane Fallon schrijft zo beeldend, je ziet het zó voor je. De thema's zijn herkenbaar in langere relaties; die eeuwige strijd met je gewicht, sleur, kinderen, werk etc etc. Beetje stigmatiserend maar ook dit op een onwijs vlotte en grappige manier geschreven.
Een plotselinge plotwending gooit alles overhoop, heerlijk! De verwarring is compleet voor de betrokkenen maar voor de lezer is het dikke pret. Hoe gaan ze dit oplossen?

Het boek kent drie delen die door de hoofdpersonages worden verteld. Een leuke twist en dat leest lekker vlot door. In het 2e deel komen Paula en Saskia om de beurt aan het woord en daarmee ontrafelt het verhaal zich. Zowel de betrokkenen als de lezer worden verrast. En dat komt het verhaal alleen maar ten goede. Zoals het andere vrouwelijke hoofdpersonage Saskia veelvuldig zou zeggen 'Haha!'

Het leven van de hoofdpersonages is een tot werkelijkheid geworden soap. Een rollercoaster aan emoties passeert de revue maar humor voert wat mij betreft de boventoon. Verwacht niet teveel diepgang of wereldproblemen die snakken naar een oplossing maar geniet van het kneuterige en geniepige van dit leuke boek met veel (liefdes)perikelen. Wát een lekker leesvoer is dit, een ultieme feelgood met veel (maffe)diversiteit en absurde scenario's. Genieten dus! Hét vakantieboek van dit moment. 4 sterren!