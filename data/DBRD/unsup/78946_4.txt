Eindelijk nog eens een echte Stephen King, waar ongewone dingen het leven overnemen, maar waarvan dat ongewone toch ook weer niet zo overdreven ver gezocht is.

De stad Dooling is de trotse bezitter van een vrouwengevangenis. In dit boek breekt een epidemie uit, zeg maar pandemie want het doet zich overal in de wereld voor. Wanneer vrouwen in slaap vallen worden ze niet meer wakker en komt er onmiddellijk een soort van cocon rond hen, iets met witte draden die als de cocon van een rups de slaapsters inkapselt. Mannen blijven gespaard.
Maar een wereld met alleen mannen, zie je het al voor je? Ze kunnen niet voor zichzelf zorgen, weten niet hoe de wasmachine werkt, kunnen amper koken, wat ze wel kunnen is in de kroeg rondhangen en zich bewapenen. Niet allemaal natuurlijk, ik mag ze niet allemaal over dezelfde kam scheren want er zijn er ook die goed voor hun vrouw zorgen terwijl ze in de cocon ligt te slapen.
Van die cocon moet je trouwens AFBLIJVEN.

De vrouwen in de gevangenis proberen op alle manieren wakker te blijven. Drank is niet goed om wakker te blijven, maar koffie en andere middeltjes wel. Middeltjes die trouwens ook buiten de gevangenis voorhanden zijn en duchtig gebruikt worden, zelfs door de politie die zelf niet op wat amfetamine of coca√Øne meer of minder kijkt.
In de gevangenis is de keuze wat minder. Een van de vrouwen komt op het idee om griezel en horroboeken te lezen zodat ze niet durven te slapen en welke auteurs komen daarvoor in aanmerking? Juist, Peter Straub, Clive Barker en ... Joe Hill. Lekker reclame maken voor de boeken van zijn zoon :-)

Dit was genieten, net geen vijf sterren maar wel vier en een half.
Toen ik startte in het boek, werd ik wat afgeschrikt door de lange lijst van personages. Het waren er wel erg veel en zou ik die allemaal wel uit elkaar kunnen houden? Ja, dat lukt dus wel.
Zo mogen er nog meer Kings volgen.
Ik spreek niet graag over thema's in boeken van Stephen King omdat je er gewoon van moet genieten, maar ik kan hier het thema vrouwenmishandeling niet laten liggen. Dat ligt er vingerdik op.