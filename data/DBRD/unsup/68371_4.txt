Dit boekje zag ik onlangs staan bij een Hebban-maatje, en ik was daar direct door gebiologeerd. Een boekje over Willem Elsschot, Antwerpen én Coraline? Ik kende de laatste niet, maar die 2 andere, ja die liggen me toch wel een beetje na aan het hart... Nog nooit heb ik een boekje nadat ik het ontvangen had, zo snel gelezen, denk ik. Het leest zo vlot en het ligt ook aangenaam in de hand als een brochure, mede dankzij het soort papier .

Het boekje van 153p werd geschreven door Bart Van Loo, een bevlogen kenner van Frankrijk en de Franse literatuur en werd aangevuld met 'schone' en voor mij zeer herkenbare foto's van de stad van Elsschot, Antwerpen. Dankzij dit boekje bekroop me direct de lust om al die Elsschotplekjes in Antwerpen eindelijk eens zelf af te lopen ook.

Coraline is een Française die hij leert kennen, als hij in Parijs op een Franse vertaling van Elsschot's Villa des Roses stuit. De ik-persoon, Van Loo zelf uiteraard, probeert Coraline te verleiden met weetjes van Elsschot en samen zoeken ze enkele prangende vragen over hem uit. De weetjes, de referenties en de anekdotes zwieren echt alle kanten uit. Je kan je uitstekend vermaken van de eerste tot de laatste bladzijde!

De boeken 'Kaas' en het beroemdste Elsschot-gedicht 'Het huwelijk' ga je hier nog beter door begrijpen. Dit boekje is als het ware een onderdompeling in het werk van Elsschot en de stad waarin hij opgroeide. Een commentaar die ik net vond via google van schrijfster Diane Broeckhoven waar ik het volledig mee eens ben: 'Een opmerkelijk en origineel boek-in-laagjes: een reisgids, detectiveverhaal en liefdesroman in één.' Als je Willem Elsschot beter wil leren kennen, is dit boekje écht een aanrader van jewelste.

Meer info: http://www.houtekiet.be/boeken/p/detail/elsschot-antwerpen-en-coraline