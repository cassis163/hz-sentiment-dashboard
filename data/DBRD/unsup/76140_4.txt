Wacht Op Mij is het langverwachte vervolg op het ontroerende boek Als Ik Blijf van Gayle Forman. Misschien ken je het verhaal over Mia en Adam al uit het boek, maar je zou het ook kunnen kennen van de film If I Stay die vorig jaar uitkwam. Wanneer je het eerste deel hebt gelezen en/of gekeken weet je dat het verhaal erg aangrijpend is, het raakt je meteen. In Wacht Op Mij is het drie jaar na het ongeluk. Wat is er in die drie jaar tijd gebeurd? En waar staan Mia en Adam nu? Het boek geeft, wederom op een ontroerende manier, antwoord op alle vragen die Als Ik Blijf oproept.

Adam en Mia leken onafscheidelijk in het voorgaande boek, maar alles is veranderd in drie jaar tijd. Adam en zijn band zijn doorgebroken en touren de hele wereld over. Mia en Adam zien elkaar niet meer. Waarom? Adam weet het niet eens. Wat hij wel weet is dat hij Mia soms heel erg mist. Hij voelt zich alleen en zoekt steun in kalmeringspillen, drank en sigaretten. De steun die hij zo graag wil, krijgt hij niet. Van zijn band niet, omdat het voelt alsof ze uit elkaar aan het groeien zijn. Van niemand niet, omdat hij zo druk is met touren. Als Adam in New York is, op de vooravond van zijn wereldtournee, ziet hij een poster hangen. Mia staat er op, ze treedt ook op in de stad. Zal hij gaan? Om door te gaan met zijn leven moet hij tenslotte eerst zijn verleden accepteren. Misschien moet hij Mia weer zien, over de heftige dingen praten die ze samen hebben meegemaakt. Adam besluit te gaan. Er volgt een onverwachte ontmoeting met Mia. Zal het Adam helpen om zich beter de voelen nu hij zijn succes met de band eigenlijk niet aankan? 

Gayle Formans Wacht Op Mij is opnieuw een schitterend verhaal dat je zeker wilt lezen. Om alles goed te begrijpen is het aan te raden om eerst het voorgaande deel te lezen. Verder is het tweede boek weer bizar goed geschreven en zeker niet saai. Forman zorgt er namelijk voor, ondanks dat de hoofdpersonen dezelfde zijn, dat het verhaal vernieuwend blijft. Dat doet ze onder andere door te schrijven vanuit Adams perspectief in plaats van dat van Mia. Dat zorgt voor een frisse blik op de gebeurtenissen die beiden hebben meegemaakt in hun middelbareschooltijd. De vele flashbacks en sombere sc√®nes in het boek maken het verhaal af. Je begrijpt Adam beter, en Mia later ook. Hoe het is gekomen dat ze elkaar niet meer zien en hoe ze zijn geworden in de drie jaar na het ongeluk. Wacht Op Mij is een somber en ontroerend boek, maar het is vooral een boek waarin levenslessen verborgen zitten en personages met emoties waarin je stukjes van jezelf herkent.