Ze flikt het weer, Linda Jansma's achtste thriller is super spannend!

Ik heb de betekenis van de titel opgezocht. Judaskus betekent; "daad waarbij het lijkt alsof je vriendelijk bent maar in werkelijkheid iemand benadeelt".

Je volgt afwisselend het dagelijkse leven van Barbara, Annelien en Danielle gedurende tien dagen. Barbara is de echtgenote van huisarts Marcus van Brederoo in Ferwerd, Friesland. Samen hebben ze twee dochters, Robin en Puck. Annelien is de tweede vrouw van Timo, Timo is beheerder van een landgoed en heeft een 16-jarige dochter, Danielle. Zijn eerste vrouw Michelle en oudste dochter Marit zijn overleden. Timo en Annelien hebben samen een baby van 11 maanden, Josh.

Zowel Barbara als Annelien hebben het idee dat hun man iets achterhoudt en gaan stiekem op onderzoek uit. Ze willen beide hun man niet confronteren met hun bevindingen maar vooral Barbara wordt steeds meer in het nauw gedreven door een man die haar achtervolgt en afperst.

Langzaam vallen de puzzelstukjes in elkaar en kom je er achter wat de mannen met elkaar delen en wie handelt in wie zijn belang?

Wat een heerlijke thriller, spannend, leest makkelijk weg met korte hoofdstukken. Bovenaan ieder hoofdstuk staat de naam vanuit welke persoon je het verhaal volgt. Ieder hoofdstuk eindigt met een spannende zin of een gedachtengang waardoor je snel wil doorlezen. Er tussendoor gevlochten lees je de hoofdstukken met "toen" en "nu", over een auto ongeluk in het verleden en een persoon die nu steeds verder in het nauw komt.

De thriller "Verbroken" wordt verfilmd maar "Judaskus" zou hier ook heel goed voor in aanmerking kunnen komen!