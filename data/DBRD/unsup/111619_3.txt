Tansy Harris gaat in haar eentje op reis naar Azië, omdat haar vriend niet mee wil. Gelukkig leert ze tijdens haar reis wel medereizigers (ze weigert zichzelf een backpacker te noemen) waarmee ze de reis voortzet en waardoor ze niet veel alleen is. Ondertussen loopt er een moordenaar rond die Engelse blonde meisjes vermoord en een voorwerp bij de meisjes achterlaat. Tansy herkent die spullen en wordt angstig. Wat heeft zij hiermee te maken? Het thuisfront houdt ze via de mail op de hoogte. Iedereen maakt zich zorgen en hoopt dat ze zo snel mogelijk weer terug naar huis gaat. Daarnaast ontstaat er een verhouding tussen Tansy en Max, waardoor Tansy gaat twijfelen of Tom wel haar grote liefde is.

Ik kon me in het begin totaal niet plaatsen in het personage van Tansy. Ze was zo onverschillig en bot. Daardoor duurde het wel even voor ik eenmaal in het verhaal kwam. Naarmate ze langer op reis is merk je dat ze een grote ontwikkeling meemaakt en daardoor haar karakter ook verandert. Ineens kon ik het veel beter met haar vinden en kon ik me makkelijker in haar positie verplaatsen. Eenmaal over de helft van het boek las het als een trein. Toch miste ik een de spanning wel een beetje. De spanning in het boek is gedurende het boek vrij zwak en begint in het laatste stuk pas echt een rol te spelen. Ik had de spanning eerlijk gezegd wat intenser verwacht.

Desalniettemin was het een heerlijk verhaal om te lezen. Zo komen de thema’s verleden accepteren en liefde in de breedste zin van het woord aan bod. Jarenlang heeft Tansy zich gericht op het verzorgen van haar moeder die alcoholist was. Ze wil voorkomen dat zij net zo wordt en besluit een tijd lang te stoppen met drinken om op die manier weer controle te krijgen over haar drankgebruik. Haar reisgenoten maken het haar niet altijd even gemakkelijk, maar ze zet door. Daarnaast is Max een grote steun voor haar en ze kan hem alles vertellen. Langzaam maar zeker, komt hij steeds meer te weten over haar en zijn liefde blijft onvoorwaardelijk. Of toch niet? Als Tom ineens weer in het geheel opduikt wordt Max woest. Ze heeft niet eens moeite gedaan om te voorkomen dat die afspraak doorging. Hij vertrekt zonder haar.. Zal ze hem ooit weer zien? En hoe komt ze onder de vakantie met Tom uit?

Het is een romantisch verhaal met een vleugje spanning
Hoewel ik niet volledig omgeblazen ben door het boek, ben ik wel nieuwsgierig naar haar andere verhalen. Wie weet zal ik over een tijdje weer een boek van haar lezen.