Instituut voor orale Indische geschiedenis, staat op de deur van de Indische toko Hardy in Haarlem. Eigenaar Hardy Hardy is afkomstig uit Nederlands-Indië en neemt op cassettebandjes de herinneringen van zijn klanten aan de oorlogstijd, de Japanse bezetting en de bersiap (de onafhankelijkstrijd van Indonesië) op. Met twee oude vrienden probeert hij zo de herinnering te bewaren. Zijn kleindochter Synne studeert geschiedenis en werkt bij hem in de toko. Regelmatig neemt ze casettebandjes mee om ze af te luisteren. Ook Hardy en zijn vrienden luisteren bandjes af.
"Hoe heet de man die de gevangeniskat opat? Dat is de vraag en het maakt niet uit wie van de drie vrienden de vraag stelt of hoe ze op het onderwerp komen. Het draait om de achternaam..." En dus luisteren ze weer een bandje af. Als lezer luister je mee, tot ze de achternaam gevonden hebben. Je luistert ook mee met Synne en zo maak je kennis met de persoonlijke verhalen van Indiërs en Nederlanders. Een prachtige vondst van Anne-Gine Goemans (1971), die maakt dat deze overvloed aan informatie, die het hele boek doorgaat, nergens langdradig of overbodig wordt. De ellende van de oorlog en de periode erna is verweven met het dagelijks leven van zowel de klanten als Hardy zelf en heeft invloed op het leven van zijn kleindochter Synne.

Hardy Hardy is twintig als hij voor het eerst Nederlandse grond betreedt. Het is 17 november 1955 en het passagierschip Willem Ruys heeft hem in drie weken van Batavia naar Rotterdam gebracht. Alleen en eenzaam, Indiër met een druppel blank bloed, woont hij bij een ongastvrije  achterneef. Tot hij in de verte een steelgitaar Hawaiiaanse muziek hoort spelen en hij op zoek gaat naar de gitarist. Dit leidt tot de oprichting van de band Honolulu Kings, die even succes heeft en Hardy aan een mooie blonde vrouw helpt. Met zijn Christina begint hij een toko en krijgt hij een dochter, Aswani, moeder van Synne. Het verhaal begint als Christina aan het dementeren is en in een verpleeghuis woont. Hardy zoekt een nieuw houvast en besluit lid te worden van de vrijmetselarij, net als zijn vader vroeger was. In zijn bouwstuk (rede bij intrede) onthult hij een vreselijk geheim over zijn eigen verleden. De loge waar hij lid van is staat voor het dilemma of ze hem als moordenaar moeten aangeven of zich houden aan de code van geheimhouding.

Door deze verhaallijn weeft Goemans verschillende andere. Er is de draad van Synne, die moeite heeft grip op haar leven te krijgen en een verhouding begint met een getrouwde man. Er is de draad van Hardy die zijn dementerende vrouw bij de tijd wil terugbrengen door haar een perfecte kopie van hun babydochter als pop te geven, Hardy die ook de Honolulu Kings nog één keer wil laten stralen met een optreden in Hawaii. En er is de draad van het heden, waarin tegenover zijn Indische toko een Japanse sushibar geopend wordt, die hij met alle mogelijke middelen probeert te laten verdwijnen. Tot een oude Japanse dame bij hem langskomt met haar verhaal van oorlog, atoombom en levenslang leed.

Honolulu King is een uitwaaierend verhaal dat de lezer meeneemt naar een periode in de Nederlandse geschiedenis waar bijna niemand meer iets van af weet. Het is vol, en de verhaallijnen zijn niet allemaal even interessant. Maar het grootste minpunt zit hem aan het einde, waar het verhaal een totaal nieuwe wending krijgt die de hele geschiedenis van Hardy Hardy in een ander daglicht gesteld wordt. Dit doet de roman tekort en is overbodig. Gelukkig gaan er 340 boeiende pagina’s aan vooraf.