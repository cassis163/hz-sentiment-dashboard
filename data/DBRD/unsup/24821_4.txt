Gregg Hurwitz is een jonge auteur die al acht thrillers op zijn naam heeft staan. Vertrouw niemand, zijn vierde boek, is het eerste dat ik van hem gelezen heb. In feite had ik, voordat ik dit boek kocht, nog nooit eerder van deze schrijver gehoord. Dat Hurwitz voor mij onbekend was, vond ik niet erg. Want ik ga altijd graag de uitdaging aan om werk van voor mij niet bekende schrijvers te ontdekken.

Vertrouw niemand begint in ieder geval met een flinke dosis actie. En dat is altijd een goede graadmeter voor een boeiend boek. En boeiend is het. Van begin tot eind. Het boek is niet overal even spannend, maar dat vond ik geen bezwaar want er gebeurde wel genoeg om bij mij de aandacht niet weg te nemen.

Het verhaal is goed opgebouwd en heeft ook de nodige humor. Hurwitz laat ook de lezer de ruimte om zelf mee te denken. Dat kan ik waarderen in een boek. Een vraag die je jezelf kunt stellen, is of het wel zo logisch is dat een doodgewone burger handelt zoals Nick Horrigan, de hoofdpersoon, doet. Ik denk het niet. Maar ondanks dat is Vertrouw niemand me zeker niet tegengevallen en dus een boek dat ik zeker aanraad.