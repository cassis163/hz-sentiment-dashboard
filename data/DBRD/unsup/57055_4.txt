De term ‘filmisch geschreven’ wordt met enige regelmaat gebruikt als een boek op dermate wijze is geschreven dat er weinig aangepast hoeft te worden om er een speelfilm of een televisieserie van te produceren. Dit is met uitstek van toepassing op het debuut van de Vlaamse schrijver Jan van der Cruysse. En wat voor een debuut. Een goed geschreven en prachtig uitgewerkt verhaal.

Jan van der Cruysse is twintig jaar woordvoerder van Brussels Airport geweest, toen hij in januari 2015 overstapte naar het communicatiebureau RCA Group. Hij is daar specialist in crisiscommunicatie. Zijn ervaring, die hij op het Brusselse vliegveld heeft opgedaan, is een mooie bron van inspiratie geweest voor Bling Bling, zijn debuut als schrijver.

Op de luchthaven van Delhi (India) wordt een diamantloper op een goed voorbereide manier beroofd, nadat hij tijdens zijn luchtreis in het vliegtuig was bedwelmd. Als blijkt dat de politie in India, maar ook in België, waar de diamanten vandaan kwamen, in het duister tasten over de daders en de toedracht van de overval, wordt er bij verschillende bedrijven die van de diamantentransactie afwisten, nerveus gereageerd. Het zoeken naar meerdere zondebokken is begonnen. Albertien van der Valk wordt door het beveiligingsbedrijf als zondebok aangewezen en ontslagen. Wat men daar echter niet weet is dat zij een zendertje heeft geplaatst bij de diamanten. Wanneer deze wordt geactiveerd gaat zij naar India om haar eigen onderzoek te starten. Hiermee veroorzaakt zij een sneeuwbaleffect, wat leidt tot een wervelwind van actie, wraak en bloederige affaires.

Het is niet eenvoudig om een compacte omschrijving te geven van Bling Bling. Daarvoor is het verhaal complex, maar dit heeft geen nadelige invloed op het boek. Doordat het verhaal zich op vele verschillende plaatsen afspeelt en door de dikte van het boek, is het als schrijver niet eenvoudig om de lijn in het verhaal vast te houden, maar hij slaagt daar goed in.

Er zijn opmerkelijk veel hoofdpersonen in dit verhaal. Bijna elk van deze uitgewerkte personages krijgt een goed doordachte rol, zonder te veel karikaturen te creëren. Door de heldere stijl van de Vlaamse auteur is het onderscheid heel goed te maken. Ook handig is de lijst met de hoofdrolspelers, achterin het boek. Het boek geeft een heel mooi inzicht hoe de wereld van de diamanthandel in elkaar steekt en hoe de belangen van de verschillende firma’s, die afhankelijk zijn van deze handel met elkaar corrumperen. Het laat ook duidelijk zijn dat bij deze verstrengeling een mensenleven niet van eminent belang is. Om dit inzicht naar voren te halen is de schrijver op zijn best. Hij schroomt ook niet om de bloederige stukken in het verhaal tot in detail te omschrijven.

Bling Bling heeft een filmisch karakter en leest prima weg door de korte hoofdstukken. Het Vlaamse taalgebruik is voor de Nederlandse lezer in het begin even wennen, maar zeker niet vervelend. Door de keuze die hij heeft gemaakt betreffende het einde van het verhaal, is het niet ondenkbaar dat hier een vervolg op komt. Jan van der Cruysse heeft optimaal gebruik gemaakt van zijn kennis over de luchtvaart, beveiliging en de wereld van de diamanten. Zou men al plannen hebben voor een televisieserie?