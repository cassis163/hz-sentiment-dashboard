Weer een geweldig leuk prentenboek over Haas en zijn vriendjes, elke keer weer een feestje om er uit voor te lezen. Dit boek bestaat uit meerdere korte verhalen, elk dier beleeft een avontuur in de stad in een eigen hoofdstuk.

Haas ontvangt een leuke brief: hij heeft een dagje uit naar de grote stad gewonnen! Haas blijkt niet de enige uit het bos te zijn. Ook zijn vrienden hebben de prijs gewonnen.
Met zijn allen vertrekken ze naar de stad. Maar wat is het daar druk! En dan komt er bijna ruzie, omdat iedereen wat anders wil doen.
‘Dan doet iedereen toch wat hij zelf leuk vindt,’ zegt Haas.
Maar is iedereen wel op tijd terug voordat de bus weer naar het bos vertrekt?

De hoofdstukken zijn soms wat lang maar ze zijn vlot geschreven in korte zinnen. Prettig om voor te lezen en natuurlijk ook om naar te luisteren. De verhalen zijn grappig , maar soms ook spannend. Eigenlijk wil je alle hoofdstukken achter elkaar door lezen , zo leuk en origineel zijn de avonturen die passen bij het karakter van het dier. Regelmatig had ik tijdens het voorlezen een grote glimlach om mijn mond. De verhalen worden goed ondersteund door de kleurrijke en vrolijke illustraties die op bijna elke bladzijde te vinden zijn. En tussen de hoofdstukken door vind je af en toe grote platen die twee pagina’s beslaan. Zo leuk ……. kun je samen met je kind de verhaaltjes uit het boek weer opzoeken. Hierdoor heb je veel gespreksstof, hoewel de verhalen op zich geven al veel aanleiding tot gesprekjes, verhalen over: de supermarkt, het museum, het park, het warenhuis, een rondrit door de stad en nog veel meer komen voorbij in dit boek. Elk hoofdstuk heeft zijn eigen thema, maar vriendschap en er voor elkaar zijn staan toch wel centraal. Een super leuk boek waar je samen met je kind heel veel plezier van zult hebben!