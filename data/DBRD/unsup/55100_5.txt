Het is weer een pareltje geworden dit boek van LetterRijn. De verhalen zijn naar voorbeeld van ‘de meester’ maar ook de cover is dat. Naar voorbeeld van de illustrator van ‘de meester’, Quentin Blake. De mensen van Podivium hebben weer een prachtig cover afgeleverd. Een donkere onheilspellende lucht een raaf en grillige takken van een boom, wat heb je nog meer nodig om in de sfeer te komen. Het lettertype van de titel dat een beetje schots en scheef danst. Heerlijk!
Dertig verhalen van evenveel auteurs, dertig keer plezier met een twist. Mooi om te zien hoe deze auteurs dezelfde opdracht helemaal anders interpreteren en in hun eigen stijl uitwerken. Knap om in een kortverhaal zoveel spanning te steken en dan nog te eindigen met een, meestal, onverwacht slot. Nog even vermelden dat de bladspiegel binnenin het boek bij de start van een nieuw verhaal versiert is met een kale boomtak. Het zijn deze details die het geheel nog meer in de sfeer brengen. Pluim!

Na elk verhaal schreef ik enkele woorden op die bij me opkwam en een quotering van het verhaal. Nu ik alles even op een rijtje zet zie ik dat bijna alle verhalen een positieve tot zeer positieve beoordeling kregen.
De woorden die bij me opkwamen: heftig, grappig, gruwelijk, super twist, chaotisch, groene lach, bovennatuurlijk mooi, psychologisch knap, sprookjesachtig, herkenbaar, top, schokkend, laatste zin twist, luguber, humoristisch,…

Het is genieten van de eerste tot de laatste bladzijde. Van dit soort boeken met deze kwaliteit van verhalen mogen er meer verschijnen. Bedankt aan alle schrijvers voor hun fantastische verhalen waar ik ontzettend van genoten heb.

Een boek om van te genieten als een toetje, want het zijn heerlijke toetjes deze verhalen. Eentje die niet in één ruk uit moet maar die je kan koesteren en op een mooi plekje in huis neerleggen, naast je bed of bij de haard.