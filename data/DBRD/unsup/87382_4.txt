Astrid is een meisje uit een arbeidersgezin. Ze heeft het, net zoals haar beste vriendin Magnolia, de laatste tijd niet gemakkelijk want beide vaders zitten zonder werk en staan op het punt uit hun huis gezet te worden. Astrids vader is, net zoals haar opa vroeger, verslaafd aan gokken en de relaties binnen het gezin staan onder hoogspanning. Astrid is een stoere meid die voor niets bang is en al heel haar leven gefascineerd is door de Titanen Race. Uren kan ze kijken naar de “robot paarden” die allerlei gevaarlijke hindernissen omzeilen om zo de beste te worden. De jockeys in deze race zijn rijk en de gewone man kan alleen staan kijken of gokken op welk “monster” de race gaat winnen. Totdat Astrid de kans van haar leven krijgt.

Samen met Magnolia – haar eeuwige optimistische en creatieve hartsvriendin, de norse Rags (met een klein hartje) en zijn vrienden, besluit ze deel te nemen aan de race. Al snel blijkt dat het robotpaard Vrijbuiter anders is dan de andere deelnemers. Hij blijkt door zijn Evo-box emoties te kunnen voelen en gedraagt zich vaak als een “echt paard”. Misschien is Vrijbuiter wel geen machine maar een vriend voor Astrid? Hoe dan ook: Vrijbuiter, Astrid en haar team gaan tot het uiterste om de race te winnen.

Wat een heerlijke young adult is Titans! Ik zag de trainingen en de race zich voor mijn ogen afspelen, waarbij de gevaarlijke hindernissen voor heel wat spanning zorgden. Deze actie in combinatie met de onweerstaanbare personages maakten dat ik het boek niet kon wegleggen. Ik zag de positieve Magnolia, de stoere Astrid, de rebelse Vrijbuiter en alle andere karakters voor me. Titans las door de korte hoofdstukken en beeldende schrijfstijl vlot weg en ik was erg nieuwsgierig naar het einde van het boek. De races werden ook steeds moeilijker en de opdrachten gewaagder waardoor de spanning stilaan toenam. Ik vond het verhaal soms ook grappig en ik genoot van de “band” tussen Vrijbuiter en Astrid. Het is een mooi verhaal waarbij zwaardere onderwerpen zoals dood en gokken, discriminatie, armoede, op een gedurfde manier aan bod komen. Knap vond ik ook dat het thema jezelf blijven en anderen durven vertrouwen mooi verwerkt zaten in dit boek.

Een prachtig young adult verhaal over vriendschap, durf en vertrouwen!

★★★★
https://indeboekenkast.wordpress.com/junior-young-adult/young-adult/titans/
#idbk #jongerenboekenweek
Dank je wel @ youngandawesomebooks