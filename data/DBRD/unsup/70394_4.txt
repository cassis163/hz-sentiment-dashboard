Madame Bovary, een echte must-read-klassieker die je nog lang bij kan blijven. We volgen Charles Bovary, een jongen met weinig toekomst die het schopt tot plattelandsdokter. Uiteindelijk trouwt hij Emma, een meisje die vindt dat ze op de boerderij van haar vader weinig te zoeken heeft. Ze droomt van méér, en denkt dat Charles een uitweg biedt. Maar hoe meer ze krijgt, hoe meer ze naar nóg meer verlangt.

Gustave Flaubert keerde zich tegen de romantiek, getuige het nawoord van de vertaler, en dat merk je aan alles. Verwacht geen lang-leve-de-liefde, maar dompel je onder in de tragiek van verlangens, verrukking en verveling. Flaubert heeft met Madame Bovary een prachtige vertelling neergezet van de ondergang van altijd maar méér willen en nooit tevreden zijn. Materialisme leidt tot waanzin, een wijze les.

Wat kun je aan schrijfstijl verwachten als je aan deze roman begint? Denk aan zinnen van zeven regels, vele puntkomma's, vergelijkingen, bloemrijke beschrijvingen en vele, soms onsympathieke, personages. Is dat erg? Nee! In Madame Bovary werkt een traag tempo, vele uitweidingen en langdradige beschrijvingen. Terwijl de personages je mogelijk gaan tegenstaan, blijft de tragiek van het verhaal boeien. De schrijfstijl, en het vertaalwerk, wekt bewondering en het is niet raar dat Madame Bovary in vele schrijfboeken genoemd wordt.

Het is een verhaal dat we in de huidige tijd nooit meer in deze vorm zouden vertellen - of in zijn geheel naast ons neer zouden leggen. Juist die wetenschap maakt Madame Bovary nóg interessanter voor de doorgewinterde lezer. Begin er gewoon aan en vorm je eigen oordeel!