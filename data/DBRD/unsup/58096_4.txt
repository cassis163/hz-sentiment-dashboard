Tijdens haar werkzaamheden in Italië ontmoet Mara haar grote liefde Fert. Later in Amsterdam houdt de relatie echter geen stand en dan wordt ze ontvoerd en opgesloten. Wie is haar ontvoerder en waarom juist Mara?
Het boek begint met de proloog waarin Mara wakker wordt in het duister en ontdekt dat ze opgesloten zit. Ze beseft al snel dat ze niet kan ontsnappen. De emoties en de verwarring die bij Mara boven komen zijn zo echt beschreven dat het lijkt alsof je dit allemaal zelf meemaakt en zelf op de tast in het duister probeert te ontdekken waar je bent en of je iets herkent.
Dan volgt het deel dat de periode beschrijft voorafgaand aan die afschuwelijke dag dat Mara ontvoerd is . Omdat je als lezer dan al weet wat er gaat gebeuren ga je als lezer continue op zoek in het verhaal naar de dader. Als je denkt wie de latere ontvoerder zou kunnen zijn komt de schrijfster met nog een potentiële dader op de proppen en volgt er weer een plotwending waardoor je telkens op het verkeerde been gezet wordt.
In dit deel wordt ook de relatie van Mara en Fert beschreven Eerst spat de verliefdheid en de honger naar elkaar ervan af. De vlinders , de seksuele sensatie zijn overweldigend. Dit deel beslaat een groot gedeelte van dit boek en had wat mij betreft iets korter mogen zijn. Dan de teleurstelling van Mara als de relatie met Fert over gaat . Ook dit is prachtig beschreven. Je voelt het verdriet en de pijn met haar mee. Haar rouwproces om het verlies van haar geliefde maken Mara depressief.
Hier bouwt de schrijfster ook kleine details in het verhaal in die op dit moment nog niet belangrijk lijken maar waardoor later de puzzelstukjes allemaal in elkaar vallen.
De dader van de ontvoering is de ik-persoon in het verhaal en langzaam maar zeker wordt duidelijk waarom hij dit alles Mara aandoet en wat zijn plannen met haar zijn, terwijl Mara ondertussen gek wordt van honger, frustratie en angst. Pas aan het einde van het boek wordt echt duidelijk wie haar ontvoerder is en ik werd er compleet door verrast.
Tijdens de redding van Mara krijgt ze een bijna dood ervaring. Dit spirituele deel van het verhaal en het latere gesprek van Mara met de psychiater geven een extra dimensie aan het boek. Door deze ervaring verandert voor Mara haar kijk op het leven. Hieruit kan ook de titel van het boek worden verklaard “Het liefdesatoom, de kern van het leven, van het heelal. Miljoenen atomen in kristallen, deeltjes van bewustzijn of zielen met elkaar verbonden vormen ze een stroom.”

Deze psychologische thriller is een waardig debuut van deze auteur.