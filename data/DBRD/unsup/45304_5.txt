Dit boek las ik met de leesclub. Was gewaarschuwd:
"Hij, die op deze miserabele aarde
tussen de roofdieren leeft, voelt onvermijdelijk
de noodzaak er zelf een te worden"
– Augusto dos Anjos, Versos Intimos
Het zou een rauw boek worden, over overleven.
Nu ik het een paar dagen geleden heb uitgelezen zit het nog steeds stevig in m'n hoofd, elke keer weer een beetje anders, het verwarrende maakt plaats voor beschouwing en verankering.
Anjo is een verstoten jongen, we volgen hem in verschillende stadia, elke keer weer even heftig, hij neemt zijn verleden mee en waar hij zich ook bevindt: hij heeft grote moeite zich los te maken van alles wat hij heeft meegemaakt.
Lucy woont op de berg, en verdient haar brood in de prostitutie, volledig in overeenstemming met haar omgeving, is heel normaal op de plek waar zij opgroeit, ook zij wordt gevolgd het hele boek door.
Elizabet werkt bij de politie, zij en haar gezin spelen ook een hoofrol in het verhaal.
Deze drie personen hebben iets met elkaar te maken en dat zal blijken gedurende het verhaal.
Speelt zich af in Brazilië. Het is fictie, maar voelt aan als waargebeurd.

De manier waarop Roxane van Iperen de drie levens van deze personen en hun directe omgeving heeft verweven is echt heel heftig om te lezen. Hoewel het prachtige taalgebruik de rauwheid wat afvlakt, de scherpe kantjes eraf haalt en daar door wat relativerend kan worden gelezen, kan je als lezer absoluut niet om de gruwelijkheden heen, je voelt je ooggetuige en al je zintuigen worden geprikkeld. Zeker, ook plezier , humor en momenten van intens geluk.

De schrijfster " Ik wilde dat de lezer zijn Hollandse, nuchtere logica achter zou laten" Dit is precies wat ik ervaren heb.
Het boek geeft zoveel informatie en signalen over alle aspecten van de organisatie van de geschetste samenleving dat je als lezer je eigen afweging kunt maken over het wel of geen oordeel hebben over de personen en de samenleving.
Ik kom er niet uit, ik laat de binnenkomende informatie in al zijn nuances nog doorwerken en kom tot de conclusie dat zij die een keuze hebben in een heel luxe positie zitten.