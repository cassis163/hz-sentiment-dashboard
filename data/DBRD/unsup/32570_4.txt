Het eerste dat me opviel aan het boek was de kleurige kaft met vrolijke tekeningen. Het getekende mannetje zag ik later in het boek nog vaker terug komen. Om het boek te openen kreeg ik van een mede lezer een tip om dit boek willekeurig open te slaan want door de dikke kartonnen kaft is het boek lastig te openen. Hoewel er een logisch verhaal ontstaat als je het boek vanaf het begin leest is het ook mogelijk om het boek zomaar open te slaan en een pagina te lezen en de feitjes afzonderlijk te lezen en de foto’s te bekijken. Elke bladzijde bestaat uit een hoofdvraag waar je dan een antwoord op krijgt maar verder staan er meerdere kleine vragen, weetjes, feitjes of kleine puzzels op . Soms staat er een vraag die doorverwijst naar een andere bladzijde en daardoor is elke pagina een feest om te lezen. Er wordt gebruik gemaakt van een getekend poppetje dat telkens iets anders beleeft maar er staan ook prachtige foto’s in van het dierenrijk en natuurgetrouwe tekeningen of foto’s van kunst met dierenafbeeldingen. De onderwerpen zijn zeer divers en hebben een vrolijke noot waardoor je nog nieuwsgierig wordt naar het antwoord. De antwoorden zijn vaak verrassend en meestal duidelijk uitgelegd. Achter in het boek staat ook nog een verklarende woordenlijst en register dus de onderwerpen zijn makkelijk terug te zoeken. Mijn ervaring met het boek is dat het zeer informatief is op een leuke en vrolijke manier. Ook voor kinderen die niet lang de aandacht bij een boek kunnen houden is dit boek een aanrader omdat je het gewoon vaak even op kunt pakken. Soms liet de indeling iets te wensen over omdat de voetnoten bij een plaatje op de verkeerde plek stonden en het weer even zoeken was waar deze tekst bij hoorde. Maar ook dat hoorde dan wel weer bij het onderzoekende karakter van dit boek. Misschien wordt dit door sommigen als onrustig ervaren. Dit boek is leuk om met iets jongere kinderen de plaatjes te kijken en voor de oudere kinderen en volwassenen om zelf te lezen .