Onafhankelijkheidsdag komt eraan en Keye Street maakt zich op voor een heerlijk en ontspannen weekend met haar vriend, rechercheur Aaron Hauser, maar zoals zo vaak in het leven van politiemensen gooit een brute moord, in dit geval op de dertienjarige Troy Delgado, roet in het eten. Keye werkte jarenlang voor de FBI maar haar alcoholverslaving maakte daaraan een einde. Zij heeft nu een succesvol detectivebureau en werkt als adviseur en profielschetser voor het Atlanta Police Department. Zij wordt gebeld door haar nichtje Miki die nogal overstuur is omdat zij in haar appartement een vreemde man aantrof. Miki is een succesvolle fotografe maar ook iemand die een nogal onstuimig leven leidt en Keye neemt haar verhaal niet serieus. Zij besteedt haar tijd liever aan een onderzoek naar de herkomst van een mengsel van cement en kippenvoer dat in de urn van een overleden en gecremeerde moeder werd aangetroffen. Samen met haar assistent Neil Donovan brengt zij een bezoek aan het crematorium. Een bezoek dat verstrekkende gevolgen zal hebben. Dan vindt er nog een moord plaats. De negentigjarige Donald Kelly is dusdanig opgehangen in de hal van Miki's appartement dat je bij binnenkomst meteen in de dode ogen van de bejaarde kijkt. Rechercheur Rauser ontdekt een aantal bizarre verbanden tussen de moord op de jonge Troy en de bejaarde Donald en vraagt Keye mee te werken aan het onderzoek. Al snel blijkt dat zij in de zieke en verknipte gedachtewereld van de moordenaar een belangrijke rol speelt en dat de situatie voor haar levensbedreigend wordt...
De vreemde in ons midden  is de tweede thriller van de Amerikaanse schrijfster Amanda Kyle Williams in de Keye Street-reeks. De eerste verscheen in Nederland onder de titel Een onverwacht genoegen  en werd door de pers goed ontvangen. Amanda Kyle Williams heeft een krachtige en overtuigende schrijfstijl. Vanaf het begin boeit het verhaal, de plot is evenwichtig opgebouwd en er is genoeg spanning. Het verhaal kent de nodige humor en cynisme. Daardoor ontstaat op momenten waarop het verhaal wat donkerder wordt een aangename luchtigheid. Williams schuwt ook het rauwe niet en dat leidt tot de expliciete beschrijving van een aantal bizarre gebeurtenissen waarbij niet alleen Keye onpasselijk dreigt te worden, maar de lezer met een zwakke maag waarschijnlijk ook.
Keye Street is een buitengewone vrouw. Er stroomt Chinees bloed door haar aderen en zij werd als jong meisje geadopteerd door Emily en Howard. In een eerdere zaak heeft zij de confrontatie met een seriemoordenaar maar nauwelijks overleefd en dag in dag uit voert zij een gevecht tegen haar alcoholverslaving. Zij is ook een deskundige speurder die met de nodige intelligentie en scherp inzicht zaken oplost. In de handen van Amanda Kyle Williams blijft zij echter een gewone vrouw die net als iedereen benzine moet tanken, boodschappen moet doen, familieverplichtingen heeft en naar het toilet moet. De combinatie van haar kracht en haar zwakheden maakt haar erg sympathiek. De overige personages zoals de chaotische en onstuimige Miki, de dominante moeder Emily, de kunstzinnige vader Howard, rechercheur Aaron Hauser en de aan marihuana verslaafde Neil zijn eveneens levensecht en overtuigend.
Het boek kent verschillende verhaallijnen die aan het einde mooi met elkaar samenvallen; er blijven echter wel een paar vragen onbeantwoord. De verhaallijn over de gang van zaken in het crematorium leidt een eigen leven en heeft met het hoofdverhaal niet veel van doen. Daarbij komt dat de gruwelijk afloop ervan erg voorspelbaar is. Dat is jammer. De ontknoping van De vreemde in ons midden  neemt relatief weinig bladzijden in beslag, is flitsend en explosief als het vuurwerk in een van hitte zinderend Atlanta op Independence Day.
De vreemde in ons midden  is een krachtige, snelle en enerverende thriller waarmee Amanda Kyle Williams bewijst zich met gemak te kunnen bewegen in de top van de met vele grote namen bevolkte wereld van de Amerikaanse misdaadliteratuur; dat is een verdienste en getuigt van groot talent.