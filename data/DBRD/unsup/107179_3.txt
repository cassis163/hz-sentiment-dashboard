Het zal voor schrijfster Melissa Skaye (pseudoniem van Melissa Bielsma-Schaaij) erg prettig zijn geweest dat haar nieuwste boek Verboden Tranen  direct werd uitgegeven. Eerdere boeken van haar, zoals de Fantasy-serie Jeremy Jago  voor de jeugd en twee thrillers, verschenen aanvankelijk in eigen beheer. Verboden Tranen  is het tweede deel in een serie gedoopt tot de VT thrillerreeks: het eerste deel heet Virtuele Tango. De titel hier gekozen is een tikkeltje ‘corny’ en dat is wel jammer, want we hebben het hier bepaald niet over een romantische tranentrekker, maar een pittige, om met een cliché te spreken ‘on-Hollandse’ whodunit.

De serie draait om rechercheur Sanne Philips en haar collega Luca Borra. Beiden werkzaam in Hoorn, aan elkaar verknocht zónder dat Sanne haar warmere gevoelens voor Luca uit. In het tuinhuisje van een om onbekende reden onbewoonde villa worden vier lijken gevonden. Elk op een andere wijze om het leven gebracht, maar duidelijk door een en dezelfde dader. Twee wat macabere gedenkstenen in de tuin geven te denken, maar Sanne en Luca vinden nauwelijks aanknopingspunten in de spraakmakende zaak en alle sporen lopen letterlijk dood. De enige die helderheid kan verschaffen is de vriendin van de twintig jaar geleden verdwenen huiseigenaar en ook zij blijkt nu onvindbaar.

Maar niet onvindbaar voor de lezer: Sarah doet in een eigen verhaallijn haar verleden uit de doeken. Stukje bij beetje geeft zij aanwijzingen en de lezer blijft de rechercheurs steeds een ruime stap voor. Sarahs vriend destijds, Jack, was een satanische despoot wiens leven gekenmerkt werd door ongelukken en verdwijningen. Met de ontvoering van hun zoontje Sam verdween hij ten slotte zelf definitief van de aardbodem. Maar nu wijst alles erop dat Jack is teruggekeerd, en hoewel Sarah inmiddels gelukkig is met haar nieuwe gezin moet ze nu haar nooit aflatende verdriet om het verlies van Sam opnieuw onder ogen komen.

Het is even puzzelen en goed bijhouden hoe de tijdlijnen en alle verdwijningen precies in elkaar zitten, maar dat maakt Verboden tranen  wel zo onderhoudend. Mysterieus en intrigerend, terwijl de mist om het verleden langzaam optrekt. Spannend wanneer de duistere dingen in het heden plots een vrije loop nemen, op weg naar een ontwrichtende uitkomst in een verrassend licht. Het boek is prettig lezen met een plot vol wendingen die qua logica steek houden en psychologisch goed onderbouwd zonder al te diep graven. Een kleine ergernis zijn wel Skayes af en toe wat ongelukkige formuleringen en zelfs enkele pertinente taalfouten. Iets wat waarschijnlijk vooral de uitgever te verwijten valt, want Skaye heeft verder een prima thriller geleverd.