4.5*

Dit was voor mij de eerste keer dat ik mee deed aan een leesclub en wat een boek om mee te beginnen!
Het was echt zo’n fijn boek om te lezen, de schrijfstijl was ontzettend beeldend en de manier waarop Madeline Miller de Griekse mythes heeft verweven in het verhaal vond ik prachtig.

Zoals de titel al suggereert, volg je het leven van de Griekse Godin Circe, dochter van de zonnegod Helios en de nymf Perse. Circe is nogal gewoontjes voor een God, ze is niet zo mooi en haar stem is saai en zacht. De andere Goden willen hierdoor niks met haar te maken hebben en ze bemoeit zich eigenlijk alleen met zichzelf. Wanneer ze de mens Glaucos ontmoet en verliefd op hem wordt, blijkt dat ze daadwerkelijk heel anders is dan de andere goden…

Dit boek is geen boek dat je snel weg leest. Wanneer je alle ins en outs van de Griekse Mythologie goed kent, is dit misschien anders, maar ik moest her en der wat onderzoek doen naar de Goden en mythes die genoemd werden. Gelukkig is er de altijd betrouwbare Google om te helpen met achtergrond informatie :)
Madeline Miller geeft wel beschrijvingen en uitleg, maar ik wilde toch graag het originele verhaal weten, om de context beter te begrijpen. De schrijfster heeft her en der minieme wijzigingen aangebracht in het verhaal, om zo de God of mythe in het verhaal van Circe te laten passen, zoals het feit dat Circe aanwezig is bij de geboorte van de Minotaurus. Dat is van origine niet het geval.

Ik had wel een paar kleine puntjes, waardoor ik niet de volledige 5 sterren kon geven. De personages in het boek accepteerden bepaalde dingen echt zo makkelijk. Ik wil niet te veel weggeven over het plot, maar als ik ineens wakker wordt als een God en notabene spontaan blauw ben, zou ik toch wel even raar staan te kijken…

Madeline Miller creëert een prachtig verhaal en boeit vanaf de eerste pagina. Ik heb ontzettend genoten van dit boek en haar eerdere boek, The Song of Achilles, is al onderweg!