Nadat profiler Sasza Zaluska een tijdje in Engeland heeft gewoond, besluit ze om terug te keren naar haar geboorteland Polen. Zo kan haar dochter meer tijd met familie doorbrengen en de Poolse taal beter onder de knie krijgen. Op een avond gaat de telefoon en dit zorgt ervoor dat Sasza een afspraak maakt met een man die wil dat zij collega's van hem natrekt omdat hij een vreemd gevoel heeft. Terwijl ze zich hiermee bezig houdt, blijkt dat er veel meer aan de hand is en dat dit te maken heeft met een zaak van 2o jaar geleden...

Wow.. Op de eerste bladzijde is meteen een overzicht te zien van alle belangrijke personages en dit was voor mij héél indrukwekkend en misschien zelfs een beetje afschrikwekkend. Deze opsomming ging namelijk anderhalve pagina door en na het lezen hiervan had ik veel verwarring. Ik besloot om het maar te laten voor wat het was en me op het verhaal te storten.

En het verhaal zit écht goed in elkaar. Misschien zelfs een beetje te goed, want af en toe was het echt ingewikkeld en moest ik even een paar pagina's terug om alle informatie in mijn hoofd weer op een rijtje te krijgen. Katarzyna Bonda gebruikt voornamen, achternamen en bijnamen door elkaar heen. Op zich niet zo'n probleem, omdat we dit natuurlijk vaker zien in boeken. Maar in dit boek wekte het verwarring op, omdat de namen al niet zo gemakkelijk waren. Gelukkig werd dit makkelijker naarmate het boek vorderde en je meer in het verhaal kwam, maar toch zou ik het fijner hebben gevonden om gewoon per personage één naam te hoeven lezen.

De schrijfstijl is op zich wel heen fijn. Ze neemt je echt mee naar Polen. Naar het Polen van vroeger met haar gruwelijke gebeurtenissen, maar ook in het "huidge" Polen. De sfeer spatte er echt wel vanaf, evenals de cultuur die in het wereldje van corruptie en de maffia normaal is. Humor in de schrijfstijl komen we gelukkig genoeg tegen en juist de grimmige setting geeft een frisse kijk in de wereld van de detective boeken. Tegelijkertijd is de informatie soms een beetje teveel, waardoor het weer warrig wordt. De hoofdstukken wisselen van normaal tot kort en dit leest wel prettig weg. Ondanks de overvloed aan informatie blijft het verhaal wel interessant.

Over het profilen zelf werd helaas maar weinig geschreven. Het is meer speurneuzenwerk door heel veel mensen, dan dat er echt een profiler aan het werk is. En dat vind ik jammer, want juist daar had ik me op verheugd. Ook werd het voor mij nergens echt spannend en dit boek staat toch wel overduidelijk als psychologische thriller aangeschreven. Heb ik weinig van meegekregen.

Maar buiten dat was het echt wel een leuk boek om gelezen te hebben. De auteur laat je als lezer meedenken en dat vind ik een pluspunt. Tevens weer eens wat anders dan de standaard thrillers. Ik geef 'm 3*.