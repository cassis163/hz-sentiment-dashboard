Afgezien van de Franse namen en setting leest het boek op dezelfde manier weg als een Nederlands literair werk. De hoofdpersoon is namelijk een typische 'in vertwijfeling verkerende anti-held'. Zijn leven heeft opvallend veel raakvlakken met dat van de Franse schrijver Huysmans, het onderwerp van zijn afstudeerscriptie. Beiden hebben het gevoel dat er weinig meer te behalen valt in het leven na de voltooiing van wat ze als hun literair hoogtepunt zien. En beiden staan op een gegeven moment open voor bekering tot het geloof.

Je zou dus kunnen zeggen dat Houellebecq slim heeft gekozen voor een controversieel onderwerp - de islamisering van Frankrijk - om zo aandacht te kunnen geven aan het thema dat mensen moeite kunnen hebben met zelf keuzes maken en met het idee dat het leven betekenisloos is en uit niet meer dan toeval bestaat. En zich daarom tot een geloof wenden om richting en zin aan hun leven te kunnen geven. Kortom een boek dat na het uitlezen stof tot nadenken geeft.