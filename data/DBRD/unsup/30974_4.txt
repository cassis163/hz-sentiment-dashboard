Scandinaviërs staan erom bekend één van de gelukkigste landen ter wereld te zijn, maar hoe komt dit? De Denen hebben hygge en de Zweden hebben lagom en over dat laatste las ik een boek van Lola A. Akerström, waarin ze het begrip lagom uitlegt op verschillende niveaus en hoe het komt dat dit de Zweden gelukkig maakt.

Lagom betekent letterlijk gepast, de juiste hoeveelheid, precies goed,… Het draagt een zeker idee van gepastheid met zich mee. Als je het verder doortrekt, betekent het de meest harmonieuze golflengte waarop we ons kunnen en zouden moeten bewegen. Het is het streven naar het ultieme evenwicht in het leven, dat, wanneer het wordt toegepast op alle aspecten van ons bestaan, ons kan helpen te functioneren in onze meest natuurlijke, ongedwongen toestand. Voor iedereen betekent het echter iets anders.

In dit boek wordt het begrip lagom op alle aspecten van het leven toegepast. Het geeft ons ook meer uitleg over de terughoudendheid van de Zweden, wanneer je met hen kennismaakt. Maar Ook de tegenhanger van lagom, jante, wordt in het boek geïntroduceerd. Jante keurt individueel succes en individuele prestaties af, maar ontmoedigt ook individualiteit ten gunste van collectieve eenheid, verstikt ambitie en dooft elke persoonlijke drang naar meer.

Verder wordt het ook toegepast op het leven van de Zweden, zoals eerder vermeld. Zweden leven op alle vlakken met mate, zowel op vlak van voedsel en festiviteiten, als gezondheid en welzijn, als schoonheid en mode, als inrichting en design, als sociaal leven en spel, als werk en bedrijfsleven, als geld en financiën en tot slot als natuur en duurzaamheid. Het geeft ons een inkijk in de Zweedse cultuur en hun gedrag. Het is hun manier om gelukkig in het leven te staan en blijkbaar werkt het, want Zweden scoren hoog bij een peiling naar het gelukkigste land ter wereld.

Het boek is niet enkel voorzien van een omvangrijke uitleg over lagom, maar het bevat ook zeer mooie toepasselijke foto’s, die het boek tot één mooi geheel maken. Als je interesse hebt in de Scandinavische cultuur, dan is het zeker een aanrader om te lezen. Het is een ware verrijking van je Zweedse kennis.