Ik ben echt sprakeloos. Stranders is een kinderboek, voor 9 â€“ 14-jarigen, afhankelijk natuurlijk van hoever het kind zelf is. Maar echt, ik ben 35 en ik vond het soms zelfs zo eng en spannend, dat ik me niet kan voorstellen dat kinderen hier geen nachtmerries van krijgen! Mijn kinderen zijn 4 en 6, dus ik wacht nog wel even met het voorlezen van Stranders. Ze mogen van mij het boek wel lezen, zodra ze zelf goed kunnen lezen. Ik denk dat dat wel een goede graadmeter is, haha.

Tja, behalve dat ik niet veel met de titel kan, is er weinig aan te merken op het boek. Maar ondanks dat ik de titel niet echt sprekend vind, is het toch wel de titel die het beste bij het verhaal past. Het geeft ook wel het fantasiegehalte van het boek weer, door een titel te bedenken, wat eigenlijk geen bestaand woord is.

Verder is het een prachtig boek: het verhaal klopt gewoon, het is goed opgebouwd, niet te lange hoofdstukken en prachtige tekeningen aan het begin van elk hoofdstuk.
En wat heeft het verhaal een fantastische plottwist! Die had ik niet zien aankomen. Ik had wel een onderbuikgevoel, maar kon niet benoemen wat het was. Ik dacht dat ik zelf al helemaal opging in de wereld waar niets en niemand te vertrouwen is. Het zorgde ervoor dat ik door de laatste hoofdstukken gesjeesd ben: ik moest weten hoe het nu zou aflopen.

Ik geef het boek 4,5 ster, wat eigenlijk neerkomt op 5 sterren, want op de meeste sites moet ik afronden en dat doe ik in dit geval naar boven. Dik verdiend en een echte aanrader.
Maar kijk goed naar je kind of het al toe is aan zoveel spanning, enge monsters en mensen waarvan je niet weet of ze te vertrouwen zijn. Ik ga zeker vaker kinderboeken recenseren, want er worden dus nog steeds juweeltjes geschreven!