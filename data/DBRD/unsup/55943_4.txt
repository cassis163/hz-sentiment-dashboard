Het eerste hoofdstuk is meteen een binnenkomer. Ik sloeg het boek open en vijf minuten later stonden er tranen in mijn ogen. Ik was weer eens toe aan een NA, en wat kan Colleen Hoover toch met veel gevoel schrijven!

Je maakt kennis met een 15-jarige Auburn, die door een hele zware tijd gaat (hier wil ik verder niet echt iets over zeggen, want spoilers). Daarna lees ja al snel over een Auburn die bijna 21 is, op zichzelf woont en dringend op zoek is naar een extra zakcentje. Haar tranen nog uit haar ogen vegend komt ze langs een galerie. Er hangt een bordje met 'hulp gevraagd' en nog voordat ze aan kan kloppen gaat de deur al open. Kunstenaar Owen is dringend op zoek naar iemand die hem kan helpen met de open avond van die dag. Zo dringend dat hij haar een riant loon aanbied. Auburn zegt meteen ja.

Het is natuurlijk al te voorspellen dat deze twee als een blok voor elkaar vallen. Je leest vanuit een wisselend perspectief tussen Owen en Auburn - zo neem je wisselend een kijkje in hun wereld en gedachten. Je komt er dan ook al snel achter dat Owen Auburn al kent... Maar hoe dan?

'Ik geloof dat mijn lichaam de keus voor me maakt, want het is wel duidelijk dat mijn geest alle controle kwijt is.'

Auburn heeft ook haar geheimen, die ze eigenlijk niet echt met Owen wil delen. Owen heeft ook al zijn portie van het leven gehad, waardoor oprechtheid ver te zoeken is tussen deze twee. Niet dat ze tegen elkaar liegen, maar door dingen te verzwijgen brengen ze niet alleen zichzelf, maar ook elkaar in de problemen.

Wat erg bijzonder is aan dit boek, is dat het vol schilderijen staat. Regelmatig kom je een schilderij van Owen tegen in het boek. Bovendien zijn de bekentenissen die worden gebruikt ook Ã©chte (anonieme) bekentenissen, die je echt aan het denken zetten.

Oprecht bespreekt rauwe en zware thema's die iedereen wel herkend of ooit heeft meegemaakt. De band tussen Owen en Auburn zorgt echter voor speelse en humoristische afwisselingen, en soms wat rode wangetjes. Dit is voor mij niet een typische NA verhaal geweest, maar wel een heel bijzonder en goed geschreven verhaal dat je nog lang zal bijblijven.