SAMENVATTING EN MIJN MENING
Passages telt zes korte gevarieerde verhalen die op poëtische wijze geschreven zijn.

Geen zweem van geluid rimpelde de stilte.

Elk verhaal begint met een illustratie. Als lezer vraag je je meteen af: ‘Waar zou dit verhaal over gaan?’ Aan het eind van de bundel blijken de tekeningen stuk voor stuk elk verhaal voortreffelijk weer te geven.

De auteur zijn passie voor antiek, binnenhuisinrichting en toneel zijn herkenbaar in twee verhalen.

Sommige verhalen zijn geïnspireerd op een foto, andere op een herinnering of kunstwerk.

Telkens hebben ze gemeen dat het over slechts een kort moment uit iemands leven gaat. Een ‘tranche de vie’ als het ware. Een passage die bij de betrokkene altijd zal blijven nazinderen.

Zowel de illustratie als gouden letters van de titel op de cover zijn ontworpen door Stijn Felix. De afbeelding aan de voorzijde loopt door naar de achterzijde. Dit geeft een mooie uitstraling aan de bundel. Op de blauwe cover zien we Ernestine, het personage uit het verhaal van Maarten. Ze staat op een staketsel en kijkt uit over de zee. Op de achterflap is een fragment uit dit verhaal te lezen.

In het eerste verhaal maken we kennis met een dametje op leeftijd. Ze denkt met weemoed terug aan Marcel en de geur van een bepaald parfum; liefdevolle herinneringen uit vervlogen tijden.

Groen bemoste letters vertellen het trieste verhaal van Jean-François op kerstavond. Hij wacht tevergeefs op de komst van Arturo. Pijnlijke gedachten voor de vader.

Père Louis kan de verleiding niet weerstaan. Onder de deken beven zijn bezoedelde handen, terwijl hij ‘pardonnez-moi, mon Dieu, pardonnez-moi’ mompelt.

Maarten mist Ernestine. Haar naar parfum geurende zakdoek is algauw doordrongen van zijn zilte tranen.

De hardwerkende, maar eenzame Michaël vindt een liefdevolle oplossing voor tante Evy.

Ben besteedt zijn ‘gouden handdruk’ aan een vakantie van zes maanden in een bosrijke streek. Daar maakt hij kennis met Judith en de mysteries van oude huizen.

De auteur vertelt op beeldende wijze hoe de diverse kwetsbare personages denken, leven en terugkijken op een gebeurtenis.

Ieder mysterieus verhaal wordt intens verwoord. De auteur geeft genoeg ruimte aan de lezer om zijn eigen gedachten en gevoelswereld toe te laten. De thema’s zijn emotievol; gemis, verdriet, eenzaamheid, verlangen, controle houden en ziekte.

Deze bundel is een waar genot om te lezen; het bijzonder mooi woordgebruik en vindingrijke zinnen laten de lezer meeleven- en voelen met de goed uitgewerkte personages. Dit is bijzonder knap in een kortverhaal.

Alleen jij bleef telkens staan. En iedere keer opnieuw voelde ik minutenlang die melancholische vertroebelde blik in mij priemen.