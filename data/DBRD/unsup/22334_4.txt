De kaft van het boek vind ik heel mooi, de titel en auteur springen er uit en de afbeelding past uitstekend bij het verhaal. Ik zou deze zeker oppakken in de winkel al was het alleen maar vanwege de auteur, ik lees alles van Michael Berg.

Het verhaal gaat over psychologe Anne die samenwoont met haar jongere vriend Guido en zijn hond. Ze heeft haar succesvolle man in de steek gelaten en dat wordt haar niet in dank afgenomen door haar familie. Als ze op een winteravond thuiskomt vindt ze vlak voor hun huis een meisje op de weg. Hiermee wordt alles in werking gezet wat daarna in een sneltreinvaart gebeurt: het huis is overhoop gehaald, Guido is verdwenen en er vallen doden. Anne snapt er niks van , gaat op speurtocht en komt er achter dat Guido veel voor haar verborgen heeft gehouden.

"Het lag midden op de weg. Vlak voor de oprit van ons huis. Iets."

Het verhaal bestaat uit 7 stukken, 7 dagen van de week, en een aantal flashbacks waarin we te weten komen hoe het allemaal zo is gekomen. Dit is niet storend want boven elk nieuw stuk staat wanneer het zich afspeelt. Bovendien komen we in deze flashbacks meer te weten over Anne. Ze blijkt niet zo oppervlakkig te zijn als je in eerste instantie misschien zou denken.

Het verhaal is goed en weldoordacht opgebouwd waardoor er niet teveel wordt verklapt. Samen met Anne probeer je te begrijpen wie Guido is en vooral : Wie is dat meisje? Op ongeveer tweederde van het boek neemt Berg je mee op een soort roadtrip door Belgisch en Nederlands Limburg. Alles wordt dusdanig beschreven dat je het als het ware als een film voor je ziet. Vooral de sc√®nes tijdens de carnavalsoptocht vond ik erg beeldend.

"Langs de route stonden ook agenten, echte agenten, als het geen verklede carnavalsgekken waren. Iedereen kon iemand anders zijn. Dat maakte de situatie zo verwarrend."

Ik heb weer genoten van deze nieuwe 'Michael Berg', een goed opgebouwd verhaal met interessante personages, geen onnodige details en levensechte dialogen. Een moeilijk weg te leggen boek omdat het je constant nieuwsgierig houdt.

Leesplezier: 5 sterren
Psychologie: 4 sterren
Spanning: 4 sterren
Plot: 4 sterren
Schrijfstijl: 5 sterren