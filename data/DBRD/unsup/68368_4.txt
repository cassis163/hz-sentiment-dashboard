Zo dan. Wat een prachtige inleiding wordt hier neergezet door René Appel & Josh Pachter. Aan de hand van film noir worden de thema’s neergezet, krijg je een mooi stukje historie van Amsterdam voorgeschoteld en is het al met al duidelijk wat je als lezer te wachten staat. De lat en verwachting ligt direct hoog!

Terecht zo zal blijken. Wat een verslavende bundel is dit. Op alle fronten is dit leesgenot ten top. Elk verhaal wist me te boeien en indruk op me te maken. Waar de één me blij verrast met een fantastisch mooie schrijfstijl, overbluft een ander me met het verhaal zelf, met bijzondere personages. Van ik-vorm tot de derde persoon: het is een leesfeest hoe een ieder misdaad een eigen invulling geeft, ge-wel-dig. Enigszins bekend met Amsterdam is het ontzettend leuk de genoemde wijken en straten te herkennen. De sfeer, de details, hoe treffend! Ik kan me voorstellen dat wanneer je echt bekend bent met onze hoofdstad, dit helemaal de kers op de taart zal zijn. Achter in de bundel zijn auteursfoto’s met een korte beschrijving te vinden. Voordat ik start aan een verhaal blader ik daar even naar toe, love it.

Het blijft een vak apart hoe een auteur in een beperkt aantal bladzijden een volledig verhaal met diepgang neer weet te zetten. Hoe een einde je kan laten grijnzen, of je nog even kan laten peinzen waarom dit nu juist zo afloopt.

Ik lees graag verhalenbundels en Amsterdam Noir staat nu met stip bij de favorieten. Ben jij ook gek op spanning, op actie, op tenenkrommend lezen, op herkenning tijdens het lezen? Van ontroerend tot bruut, ik kan wel door blijven tikken, maar dit is gewoon een ijzersterke bundel, dus pak op dit boek!

Conclusie:

Hoge kwaliteit op alle fronten.

Vier en halve sterren voor Amsterdam Noir.

Karin Meinen - Samenlezenisleuker