Net voor haar dertigste verjaardag loopt Noors relatie op de klippen. Eén jaar later besluit ze het heft in eigen handen te nemen en vraagt ze aan vrienden en familie voor haar verjaardag geen cadeaus maar dates. In “Dertig dates cadeau” gunt ze ons een kijkje in het avontuurlijke jaar dat volgt en geeft ze haar visie op de mogelijkheden en moeilijkheden van het vrijgezellenleven.

WIE IS NOOR SPANJER?
Ze begon haar carrière in de journalistiek zo’n 5 jaar geleden als columnist en redacteur bij ‘Hard/hoofd’. Ze werd tevens eindredacteur bij VICE Media Benelux en is momenteel baas van Broadly Nederland, een online vrouwenmagazine. “Dertig dates cadeau” is haar debuut in boekenland.

HOE IS DIT BOEK OPGEBOUWD?
Het boek belicht het vrijgezellenleven op twee manieren.
Enerzijds zijn er de hoofdstukken waarin Noor naast persoonlijke vaststellingen en herinneringen ook een aantal objectieve onderzoeken, krantenartikels,… bespreekt in verband met dit thema. Voor de geïnteresseerden is er hier informatie uit te halen die via Google verder uitgediept kan worden. Persoonlijk heb ik een aantal zaken gelezen waarover ik nog nooit eerder gehoord had, zoals de Single Issuepartij, de Chinese leftovers,…
Anderzijds worden deze hoofdstukken afgewisseld met een subjectieve verslaggeving van de dates die zij voor haar verjaardag heeft gekregen. Door de luchtige en licht humoristische schrijfstijl vormen deze stukjes een fijn intermezzo.

MIJN LEESERVARING?
Het enige wat ik persoonlijk wat minder vond, was dat bepaalde thema’s – zoals scharrels met soa’s – met een zelfde luchtigheid behandeld werden. Als volwassene bepaal je zelf je houding tegenover zulke onderwerpen, maar beïnvloedbare jongeren die dit boek lezen, zouden hierdoor wel eens een verkeerde boodschap kunnen meekrijgen en dit probleem minimaliseren.
Verder weet de auteur op een vlotte en duidelijke manier haar gedachten te verwoorden.
Naast entertainend, is dit boek ook informatief. Dit zorgt voor een aangename mengeling.

MEER ACHTERGRONDINFORMATIE?
Neem dan een kijkje op mijn blog.