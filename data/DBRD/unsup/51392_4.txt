Voor mij is Craig Russell een nieuwe schrijver maar Adelaarsbloed is zeker niet zijn laatste boek dat ik van hem lees. Op en top spanning met wendingen die volledig onverwacht optreden en daarom verrassend goed zijn.
Het verhaal zit erg knap in elkaar, de auteur heeft niet alleen research gedaan over de stad waar het zich afspeelt maar ook een stukje historie is in een juiste dosis onderdeel van het verhaal geworden, dus niet storend. Daar tussendoor is ook nog een brokje politiek geweven wat niet is misplaatst. Als je dat bij elkaar passend kunt maken en je als lezer nooit de indruk krijgt dat het allemaal een beetje teveel is, dan kun je spreken van een succesvol debuut.

Wat ook verrassend is zijn de korte gebeurtenissen met personages die je nog niet eerder in het verhaal bent tegengekomen en waarvan je denkt dat het stukje misschien wel in een ander verhaal thuis hoort. Op het eerste gezicht kun je het niet direct plaatsen maar je leest verder en een aantal paginas verder blijkt het toch in het goede verhaal te staan en past ook precies. Dit is vernieuwend voor mij en herken ik niet zo terug bij andere schrijvers.
Waarom hij toch de volledige vijf sterren niet van mij krijgt heeft te maken met het einde. Meer open als dit einde kan een einde niet zijn en dat is een beetje teleurstellend. Met een klein beetje goede wil had hier een mooie afsluiting kunnen staan maar nu is dit verhaal niet helemaal af. Maar ja, wie weet wellicht komt het einde wel in een ander boek van hem terecht.