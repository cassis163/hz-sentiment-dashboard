Roman Holiday van Marjan van Marle is het verhaal van Julia; getrouwd met Pierre en moeder van twee volwassen dochters. Nadat ze gestopt is met het vertalen van romans uit het Frans, houdt ze zich nu met haar vriendinnen Ella, Kaatje, Maritt en Claire voornamelijk bezig met golf, tennis, wandelen met de hond, een kookclub en museumbezoek.  

Al aan het begin van het boek wordt duidelijk dat er iets dramatisch in het leven van Julia is gebeurd, waarvoor zij hulp zoekt bij haar psychiater Harry Pomerantz. Hij raadt haar aan haar trauma van zich af te schrijven. Het verhaal wordt dan ook verteld vanuit de visie van de ik-persoon Julia. Haar omschrijving van de gebeurtenissen is een lange aanloop naar de climax waarin eindelijk duidelijk wordt wat er precies gebeurd is. En hoewel de ontknoping verrassend is, heb je als lezer wel veel geduld en wat doorzettingsvermogen nodig om het verhaal te blijven volgen.  

Julia beschrijft voornamelijk de vriendschappen die zij heeft met haar verschillende vriendinnen. Hoewel zij alle vijf in het golfteam spelen, doet Julia er met elke vriendin nog iets naast. Zo zit zij bijvoorbeeld met Ella in een kookclub, bezoekt ze met Maritt exposities en musea en onderneemt ze met Kaatje wandelingen met de hond. Met de jongere, mooiere Claire gaat ze voornamelijk uit lunchen en wordt ze door haar betrokken in de geheime affaire die Claire heeft met haar Italiaanse lover. Tegen wil en dank speelt Julia een steeds grotere rol in het zgn. smoezenboek van Claire.

Door de beschrijving van deze verschillende vriendschappen wordt een beeld geschetst van de onderlinge verhoudingen en krijg je inzicht in de persoon en het karakter van zowel Julia als haar vriendinnen. Vriendschappen die al gaande het verhaal steeds meer barstjes gaan vertonen en waarin sprake is van jaloezie en onderlinge strijd. Ook haar relatie met haar echtgenoot en met haar uit huis wonende dochters komen aan bod. En hoewel zij voortdurend verwijst naar het drama dat zich in haar leven heeft voltrokken, wordt er nooit concreet iets over gezegd. Het enige wat duidelijk is, is dat Claire hier een rol in heeft gespeeld.  Zo kabbelt het verhaal jammer genoeg een beetje voort en mist het de nodige diepgang waar het gegeven van vrouwenvriendschappen zich wel voor leent.  

Roman Holiday is alweer de achtste roman van Marjan van Marle. Zelf omschrijft zij haar boeken als “eigentijdse zedenschetsen” en “chicklits, maar dan voor oudere vrouwen”. En hoewel de omschrijving van Roman Holiday een boek over liefde, verraad en een geraffineerd dubbelspel belooft, komt dit helaas niet helemaal uit de verf. De ingrediënten zijn er wel, maar de uitwerking had net iets spannender gekund. Het resultaat is een aardige tussendoor-roman. Geen topper, maar ook niet slecht.