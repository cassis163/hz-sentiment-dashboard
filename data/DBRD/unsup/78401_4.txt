De Duitse schrijver Sebastian Fitzek (1971) is relatief jong. Nadat hij op het onderwerp Auteursrecht gepromoveerd was, legde hij zich toe op het schrijven van romans. Hij had toen al een korte carrière achter de rug als medewerker bij diverse radio- en televisiestations.
Ondanks het feit dat hij niet wist dat slechts 0,1% van alle manuscripten wordt gekocht, begon hij toch aan het schrijven van een thriller. Met De therapie had hij al direct succes. Zijn tweede thriller De gijzeling is een veelbelovende opvolger.
Leonie Gregor telefoneert bijna op het zelfde moment dat er een politieagent bij psycholoog Jan May komt vertellen dat zij (Leonie) bij een auto-ongeluk om het leven is gekomen. Op een andere locatie bereidt de politiepsychologe Ira Samin zich voor op het plegen van zelfmoord nadat ze zichzelf de dood van haar dochter Sara verwijt. Haar plan wordt bruut verstoord wanneer in de studio van de populaire radiozender 101punt5 de aanwezigen worden gegijzeld. De gijzelnemer eist dat Ira de onderhandelingen over het radiostation via de ether voert en niet agent Herzberg die daarvoor aangewezen is. Jan May weet nagenoeg zeker dat Leonie niet is verongelukt, maar is ontvoerd en eist dat ze bij hem wordt teruggebracht.
Om zijn eis kracht bij te zetten speelt hij het bekende radiospelletje Cash Call, echter met een gewijzigde winzin. Foutief de telefoon opnemen betekent de dood van een gijzelaar.
Ira probeert met ondersteuning van Oliver Götz de eisen van Jan May in te willigen maar ervaart tijdens de gesprekken dat May wel erg veel kennis heeft van haar privé-leven.
Al snel blijkt dat er binnen de diverse kampen een mol rondloopt die de informatie van de een aan de ander doorbrieft. Een levensgevaarlijk hoorspel ontvouwt zich in de Duitse ether.
In een 411 paginas durend verhaal sleurt Sebastian Fitzek de lezer mee door de gijzeling. Na ongeveer 30 paginas keren de rollen echter om omdat de lezer dan achter Fitzek aan jaagt voor de ontknoping. En dat alles is te danken aan de schrijfwijze van Fitzek. Een verhaal dat van het begin tot einde druipt van de spanning en geheimzinnigheid. Waarom weet Jan May zoveel over het leven van Ira Samin en wat is de rol van de officier van Justitie, Faust?
Dit verhaal kent geen echte plot. Het is al een overwinning dat Ira geen zelfmoord pleegt aan het begin van het verhaal maar de spanning loopt ongekend hoog op met het verstrijken van de tijd en het uitblijven van succes.
Wie is deze geheimzinnige Leonie? Lees het en kom erachter!