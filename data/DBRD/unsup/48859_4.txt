Blue Curaçao, het boek van Linda van Rijn, is een thriller die je op het puntje van je stoel zet. Het boek telt een kleine 250 pagina’s maar is van begin tot einde gevuld met spanning, liefde en plottwists. Kort maar krachtig dus. Vooral op het einde wordt geheim na geheim onthult en wordt het meer en meer duidelijk dat Koen niet is wie Hannah dacht en zelfs de lezer wordt met verstomming geslagen.

Ikzelf ben niet zo thuis in het thriller-milieu en zeker niet bij Linda van Rijn dus wat dit boek betreft was het een hele vernieuwing voor mij. En wat voor één. Linda van Rijn is bekend voor haar reeks thrillers waaronder Last minute en Piste alarm, die net zoals Blue Curaçao met een verdwijning begint. Linda van Rijn zelf is na haar studies in de reisbranche gaan werken. Dit verklaart waarom haar boeken zich vooral afspelen op de mooiste locaties in het buitenland. Men kan ook lezen dat van Rijn er weet van heeft want de beschrijvingen zijn telkens zo accuraat dat het lijkt alsof je er zelf vertoeft. Toch zijn de recensies wat verdeelt. De ene vindt het simpel, de ander is er vol lof over. Ik wou het vooral met mijn eigen ogen zien en lezen.
Het verhaal begint meteen met de paniek van Hannah die, nadat ze in slaap gevallen was, ontdekt dat haar man Koen vermist is tijdens het snorkelen. Om het verhaal wat meer context te geven gaat Linda van Rijn even terug in de tijd, drie dagen om precies te zijn. Hannah en Koen besluiten om te trouwen na een relatie van amper tien maanden, wetende dat Hannah’s moeder hun relatie niet goedkeurt. Hannah heeft namelijk een grote som geld op de bank staan in Zwitserland en haar moeder denkt dat Koen haar gebruikt voor haar geld. Maar ze heeft Koen nooit verteld over haar geld en ziet dus geen gevaar. Klinkt erg naïef maar zo verliefd is ze. Onmiddellijk nadat Hannah en Koen getrouwd zijn, vertrekken ze op huwelijksreis naar Curaçao. Een idyllische plek waar ze willen genieten van het landschap maar vooral van elkaar. Na anderhalve dag genieten van de plaatselijke cultuur en specialiteiten, komt Koen een oude bekende tegen. Jan is net zoals Koen een succesvolle makelaar die verhuisd is naar Curaçao om daar carrière te maken. Wel heel toevallig dat ze elkaar net daar tegenkomen maar Hannah heeft geen argwaan. Snel erna besluiten Hannah en Koen om naar de Kleine Knip te gaan: een klein en rustig baaitje waar het ideaal is om te snorkelen. In tegenstelling tot Koen heeft Hannah het niet zo met dat snorkelen dus besluit zij om even een boek te lezen terwijl Koen het water induikt. Maar Hannah komt er niet aan. Ze heeft nog steeds last van de jetlag en valt meteen in slaap.
Als ze eenmaal anderhalf uur later wakker wordt, merkt ze dat Koen verdwenen is. In alle staten begint ze te zoeken. Al snel schakelt ze de politie in maar deze werkt zoals ze leeft: heel rustig en niets overhaast. Hannah’s geduld raakt stilaan op en gaat zelf op onderzoek uit met Jan. Maar nadat Hannah zelf in de problemen komt, belt ze haar beste vriendin Eva. Zij vliegt van Nederland over naar Curaçao om haar beste vriendin te helpen. Echte liefde tussen vriendinnen als je het mij vraagt. Jammer genoeg heeft ook Eva onderzoek gedaan naar Koen’s verdwijning en komen er veel onverwachte feiten aan het licht. Op dit moment is het aan Hannah om zich af te vragen of ze Koen wel zo goed kende als ze dacht…

De korte hoofdstukjes onthullen telkens een nieuw geheim wat ervoor zorgt dat je de wil om verder te lezen niet verliest. Toch is er een moment waar de spanning even wegblijft. Maar net wanneer je zin hebt om het boek weg te leggen, komt van Rijn met een plottwist van formaat op de proppen. Vanaf dat moment blijft de spanning zicht opbouwen tot het einde en is het moeilijk om niet verder te lezen. Linda van Rijn weet hoe ze moet schrijven, hoe ze de aandacht van de lezer moet houden. Door de makkelijke zinsbouw en vlotte structuur van het boek, leest het verhaal zeer makkelijk. Daarnaast is ook de locatie fantastisch. Er hangt een ontspannen sfeer die ervoor zorgt dat je onmiddellijk je koffers wil pakken en wil vertrekken richting Curaçao. Ik wil meer.

Blue Curaçao heeft me absoluut bekoord en is zeker en vast niet het laatste boek van Linda van Rijn dat bij mij de revue zal passeren. Haar schrijfstijl en vooral de setting van haar boeken spreken me aan. Ik kijk al uit naar de volgende en verwacht niets minder dan dit boek. Het is nu aan haar om me te verrassen en hopelijk worden mijn verwachtingen ingelost.