Uitgever Mouria bracht eerder het boek Voor ik doodga van Jenny Downham uit
in twee edities, één voor opgroeiende jeugd en één voor volwassenen.
Nu is er Schitterend kwaad van Rebecca James terecht in een dubbele uitgave verschenen.
Het is beslist een boek wat ouder en jong volwassenen zullen waarderen.

Eigentijds situeert Rebecca James Schitterend kwaad in haar thuisland Australië. Mogelijk dat dit gegeven feit al jeugd zal aantrekken.

In schitterend kwaad wisselen tijdsbeelden elkaar af. Als vanzelf lees ik belangstellend hoe het Katherine is vergaan in de jaren waarin haar zusje Rachel nog leefde en hoe zij moest overleven na de verschrikkelijke tragedie die Rachel het leven kostte. Later verhuist Katherine naar Sydney, daar ontmoet zij haar nieuwe vriendin Alice.
Het enthousiasme van Alice, haar vriendschap en haar vrolijke gezelschap heeft aanvankelijk een positieve invloed op Katherine. Toch neemt Katherine Alice niet in vertrouwen over haar verleden, pas als Alice mee gaat naar haar ouderlijk huis vertelt Katherine haar over Rachel, haar zusje. In dat weekend ontstaat ook het eerste wantrouwen als blijkt dat Alice de moeder van Katherine uitvoerig heeft gesproken over de verleden tijd. Katherine is verbaasd over de uitwerking hiervan op haar Moeder.
Daarna ontstaan er steeds meer scheuren in hun vriendschap. Uiteindelijk moet Katherine constateren dat Alice totaal iemand anders is dan ze zegt te zijn.

Rebecca James voert grote thema’s als dood, missen, rouw, schuldgevoel en de verhoudingen tussen ouders en kind op. Toch doet zij dat in voorstelbare woorden. Zij weet met haar schrijfwijze mij als lezer te binden aan haar boek Schitterend kwaad. Het boek is spannend, enigszins ontroerend en geeft een levendige beschrijving van de leefwereld van jonge mensen. Uitgaan, school, seks, drugs en alcohol, maar ook bewustwording, consequenties dragen en het ontdekken van ware vriendschap en liefde spelen daarbij een rol. Hoewel ik wel het vermoeden had hoe het plot met betrekking tot Alice in elkaar stak ontwikkeld Schitterend kwaad zich als een prima boek.
Ik zal het boek warm aanbevelen aan mijn dochter.