Hoofdpersoon in ‘Rusteloos’ is Kirsten Hartogs, een jonge strafpleitster die voor het gerenommeerde advocatenkantoor Fontes & Associados in Lissabon werkt.
De vermissing van Marina Sá Pimentel, de dochter van een Portugese partijvoorzitter, wordt Kirsten’s eerste grote strafzaak. Ze verdedigt Marnick Tanghe, een Vlaamse projectontwikkelaar die verdacht wordt van betrokkenheid bij de verdwijning. Volgens de publieke opinie is hij schuldig en de druk van de media is enorm. Haar cliënt houdt zijn onschuld echter vol, maar is hij te vertrouwen? Onderzoeksjournalist Miguel ontdekt feiten die een nieuw licht werpen op de zaak. Haar dubieuze cliënt maakt Kirsten niet bepaald populair bij het publiek en ze komt in gevaarlijke situaties terecht.

“Toen ze het Justitiepaleis verliet, werd ze opnieuw overvallen door de pers. Ze had nauwelijks de tijd om zich af te vragen wie hen getipt zou hebben. Tientallen verslaggevers cameramensen en fotografen sloten haar in, het was zo benauwend dat ze het gevoel kreeg dat haar adem werd afgesneden.”

Met ‘Rusteloos’ hebben Vandermeeren en Damen een uitstekende thriller afgeleverd die simpelweg vraagt om meer. Nu komt dat goed uit, want er kómt meer. ‘Rusteloos’ krijgt namelijk een vervolg.

Het feit dat het auteursduo ervoor heeft gekozen het verhaal zowel vanuit het perspectief van Kristen als dat van Miguel te schrijven, maakt de beeldvorming levendig en boeiend.
Het feit dat, naast de verdwijningszaak, ook het duistere verleden van Kirsten een rol speelt, is een prikkelend extraatje.

“Even later liep ze de gevangenis uit terwijl ze het gesprek in gedachten overliep. Misschien had ze een fout gemaakt door over Fontes te beginnen. Ze mocht Marnick Tanghe niet onderschatten.”

‘Rusteloos’ is prima geschreven, de spanningsopbouw is dik in orde, de personages zijn interessant én de dialogen zijn van een fijne natuurlijkheid waar veel auteurs soms toch moeite mee hebben omdat ze trachten teveel informatie in de dialoog te verpakken. Enfin, Damen en Van der Meeren hebben dat kunstje zeker onder de knie.

Het laatste hoofdstuk is de opmars naar het volgende deel. De auteurs hebben er een fijne cliffhanger van gemaakt dat je doet verlangen naar deel 2 van hetgeen een trilogie moet worden.

Over de auteurs
Walter Damen is topadvocaat en strafpleiter. Hij studeerde rechten en behaalde bijkomende certificaten in gerechtelijke geneeskunde en bemiddeling bij conflicten en jeugdrecht.
Naast zijn werk als advocaat, heeft Walter Damen als co-auteur reeds verschillende boeken uitgebracht.

Vandermeeren studeerde psychologie aan de KU Leuven en gaf jarenlang les in het secundair onderwijs. Sinds 2001 publiceerde ze bijna vijftig kinder- en jeugdboeken. Vele daarvan werden vertaald. Ze won diverse literaire prijzen, waaronder een Zilveren Griffel, twee Vlag en Wimpels, een Boekenwelp, een White Raven en de Hercule Poirotprijs. Sinds 2006 is ze fulltime auteur. Ze is hoofdredacteur van Kits, een Vlaamse actualiteitenkrant voor 10-plussers uitgegeven door De Eenhoorn.

Uitvoering
Uitgever Van Halewijck
ISBN 9789461317681
Paperback, 304 pagina’s


Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/