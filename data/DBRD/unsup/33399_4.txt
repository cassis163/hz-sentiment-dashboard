Ik behoor tot de groep van mensen die vindt dat Hayders eerste twee boeken De behandeling en Vogelman prachtig waren, maar dat ze daarna de weg is kwijtgeraakt met Tokyo en Duivelswerk. Goed nieuws: Jack Caffery is terug in Ritueel en Hayder heeft hiermee weer een thriller van formaat afgeleverd.
Caffery is verhuisd naar Bristol en werkt daar bij de politie. Op een dag wordt in de haven een afgesneden hand gevonden, waarvan de eigenaar waarschijnlijk nog leefde toen die werd verwijderd. Kort daarop wordt de tweede hand gevonden. Het onderzoek wijst al snel uit dat dat de oplossing te maken heeft met Afrikaanse hekserij en rituelen.
Hayder heeft meer Afrikaanse invloeden in haar boek verwerkt. Flea Mayler, de duikster die de eerste hand gevonden heeft, gaat eindelijk haar vaders studeerkamer opruimen, twee jaar nadat hij en zijn vrouw bij een onopgelost ongeluk zijn omgekomen. Ze ontdekt dat hij hallucinatieverwekkende paddestoelen heeft verstopt. Als Flea deze probeert, krijgt ze visioenen van haar moeder die haar iets wil duidelijk maken over het ongeluk. Hierdoor geïntigreerd neemt Flea contact op met een vroegere, Afrikaanse huisvriend van haar ouders om haar te helpen opnieuw contact te leggen met haar overleden moeder.
Caffery kampt ook nog met geesten uit het verleden. De mysterieuze verdwijning van zijn broertje Ewan destijds houdt hem nog steeds bezig. In zijn verwerkingsproces komt hij een wel zeer vreemde dakloze tegen, die zijn eigen geheimen heeft.
De spanning uit Hayders eerste twee boeken is weer voelbaar in dit boek. Deze wordt onder andere opgeroepen door een kleine, mysterieuze Afrikaanse pestduivel die her en der zijn kop opsteekt en de beschrijvingen van de amputaties die sommige mensen ondergaan.
Hayder heeft in het boek nog veel meer subverhalen gestopt laat zien dat ze het vak nog volledig beheerst. De diverse verhaallijnen wisselen elkaar goed af en net als je denkt dat je even in rustig vaarwater bent belandt, voert Hayder de spanning al weer op.
Ritueel is duister en verontrustend: een boek dat je wel wílt maar niet weg kúnt leggen.