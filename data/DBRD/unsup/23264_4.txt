Anders Roslund is een voormalig onderzoeksjournalist. Hij heeft een verleden als ex-gevangene en ex-crimineel. Met Börge Hellström schreef hij een reeks maatschappijkritische thrillers die veel succes kende. Bloedbroers is het tweede boek dat hij samen met Stefan Thunberg schreef.

Stefan Thunberg is scenarioschrijver van o.a. de reeks rond Kurt Wallander en commissaris Van Veeteren. Met 'Made in Sweden' zette hij zijn eerste stappen als auteur van boeken en doet hij het verhaal van zijn familie die bekend staan als de Militaire Bende. Bloedbroers is het vervolg op ‘Made in Sweden’.

Leo Dûvnjac komt vrij na zes jaar gevangenis waar hij Sam Larssen heeft leren kennen. Samen hebben ze plannen gemaakt om de grootste roofoverval in de Zweedse geschiedenis te plegen. Sam Larssen is de broer van John Broncks, de rechercheur die ervoor gezorgd heeft dat de broers en vader Dûvnjac veroordeeld werden. Leo wil het risico niet lopen om op de plaats delict aanwezig te zijn en heeft ook een derde handlanger, Jari Ojala in te schakelen. Als Jari wordt neergeschoten bij de overval, ziet Leo zich genoodzaakt een poging te ondernemen om zijn broers in zijn plannen te betrekken.
John Broncks herkent de handelswijze en de wapens van de overval en bijt zich vast in de zaak om Leo te stoppen. Al snel achterhaalt hij dat ook Sam, zijn broer en de moordenaar van zijn vader, betrokken partij is. Ze hebben evenwel geen contact meer maar toch raakt dit hem dieper dan hij gedacht had. Hij zoekt terug contact met zijn broer en probeert hem te overtuigen af te zien van de verdere plannen die hij met Leo heeft. John schakelt Elisa Cuesta in bij zijn onderzoek, die merkt dat er meer aan de hand is dan John met haar wil delen.

De titel van het boek is op meer dan één manier goed gekozen, zo is er de familieband van de broers Dûvnjac en de emotionele betrokkenheid die daaruit voortvloeit. Tevens is er de bloedband tussen Sam en John Broncks, die misschien wel invloed hebben op het uitoefenen van taken en beroep. Verder is Leo vastbesloten om John klein te krijgen terwijl John meer dan ooit de grootste crimineel die Zweden ooit gekend heeft voorgoed op te sluiten. Door de vertrouwensband tussen Leo en Sam ontstaat er een aparte band tussen John en Leo.

De gevolgen van de mishandeling worden belicht vanaf het moment dat vader wordt opgepakt en moeder voor meerdere maanden in het ziekenhuis moet herstellen. De onzichtbare invloed daarvan wordt verder uitgewerkt en de broers vormen vanaf dat moment een clan. De band is echter beschadigd door de opsluiting in de gevangenis, Felix en Vincent zijn vastbesloten een leven buiten de criminaliteit op te bouwen, Leo probeert zijn positie als leider van de clan uit te buiten. De complexiteit van bloedbanden en de emotionele beïnvloedbaarheid die daarvan het gevolg worden psychologisch goed uitgewerkt. Daarmee behoort dit boek eerder tot de categorie misdaadromans dan tot het thrillergenre.

Het boek is in een vlot leesbare schrijfstijl geschreven met de nodige dosis spanning. Hoewel dit verhaal fictief is, verliest het zijn geloofwaardigheid niet, hoewel hier en daar alles een beetje wordt overdreven. Vanaf het begin wordt je meegezogen en ben je nieuwsgierig naar het verdere verloop. Aan het einde neemt het verhaal een verrassende wending, toch is het meeste heel voorspelbaar. De bijna 500 p. blijven boeien tot op het einde, al zakt het tempo naar het einde toe een beetje. Bloedbroers is het vervolg op ‘Made in Sweden’, toch is het volledig los te lezen, al levert het eerste boek heel veel informatie die een pluspunt zijn bij het lezen.

Vanwege de voorspelbaarheid en de vaart die er wat uit gaat, krijgt het 4 sterren.