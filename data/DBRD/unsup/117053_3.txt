Het begin van het verhaal doet voor mij een beetje onlogisch aan. Dit komt voornamelijk door een aantal zaken. Zo wil Hazels oom niks vertellen over het ongeluk waarbij haar ouders zijn omgekomen, maar Hazel zoekt zelf ook niks uit. Op het moment dat Hazel vlucht bedenkt ze dat het hebben van een smartphone in plaats van een gewone telefoon wel handig zou zijn in verband met de route en zo. Welke zeventienjarige heeft in deze tijd nou geen smartphone? Dat soort dingen zorgde er bij mij een beetje voor dat ik niet gelijk lekker in het boek kwam. En dat is jammer want het had gemakkelijk opgelost kunnen worden met bijvoorbeeld een vergeten telefoon aangezien ze er ook niet aan denkt om kleding mee te nemen als ze op de vlucht slaat.

Gelukkig is de rest van het verhaal beter doordacht en zit je al snel in het verhaal. Het is mysterieus, roept vragen op en is bij vlagen spannend omdat iemand het duidelijk op Hazel gemunt heeft.
De spreuken en bijbehorende zaken zijn duidelijk onderzocht en maken het geheel realistisch. Al vond ik wel dat de hoeveelheid de vaart soms een beetje uit het verhaal haalde.
Wel is de schrijfstijl van Marte erg prettig zodat het boek vlot en fijn leest. Hoewel de hoofdpersoon zeventien is, denk ik toch dat dit boek meer in de categorie tienerboeken dan young-adult valt.

Het einde beantwoordt een aantal vragen, maar belooft tegelijk meer voor het vervolg zodat je uitkijkt naar deel twee.
Een fijn boekje om te lezen waar je vlot doorheen gaat en erg geschikt voor lezers die ge√Ønteresseerd zijn in Wicca-verhalen!