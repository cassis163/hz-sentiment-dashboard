Europa Blues vertelt het verhaal van het A-team. Een internationaal werkend politieteam dat de Europese criminaliteit bestrijdt. Het is alweer het vierde boek van Arne Dahl, dat naar het Nederlands is vertaald. Voor de toekomst liggen er nog zeker zes klaar die in Zweden al zijn uitgegeven.
Het A-team werkt nu aan verschillende - op het oog - afzonderlijke zaken. Zo wordt er een pooier op bizarre wijze vermoord; acht illegale vrouwen verdwijnen in het niets; een vreemd tramongeluk in Stockholm; een oude, Joodse professor komt op een afschuwelijke manier aan zijn einde. Wanneer er ook nog een dagboek opduikt, geschreven in 1945, wordt het een steeds groter raadsel. Het lijken afzonderlijke zaken, maar al snel komt het team tot de conclusie dat de zaken met elkaar te maken hebben en dat er een grote organisatie achter schuilgaat.
Dahl weet te imponeren. Door zijn vlotte pen weet hij de lezer mee te slepen. De personages worden op karakteristieke wijze beschreven. De afschrikwekkende plot wordt daarnaast gerelativeerd door de subtiele humor en ironie die Dahl op overtuigende wijze weet te hanteren. Europa Blues in niet alleen een thriller maar verdient, gezien de diepgaande inhoud, ook het stempel literair.
Dahl heeft nog niet de naam en faam van andere Zweedse misdaadauteurs in Nederland, zoals Mankell en Nesser. Het is echter een kwestie van tijd, dat Dahl hier voorgoed doorbreekt. Europa Blues smaakt naar meer.