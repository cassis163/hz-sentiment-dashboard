Barbara vertrekt met haar zoontje Rens en vriend Robbert voor een korte vakantie naar de Ardennen . Robbert is de uitgever van de hoofdpersoon, een schrijver met een writer's block. Robbert leest het liefst manuscripten en blijft graag thuis. Kleine Rens van 7 heeft zijn oplaadkabel voor de ipad vergeten en verveelt zich al snel. Wat een geluk, dat de schrijver een hondje heeft! Die twee kunnen het goed vinden met elkaar. Toch verveelt Rens zich ook. Barbara verzint een spel om hem bezig te houden. De schrijver doet graag mee, samen met Clint de hond.
Intussen hoort Barbara over de verdwijning van Emma, vier jaar geleden. Een mysterie wat er is gebeurd. De Ardennen nodigen uit voor avontuurlijke tochten bij de rivier.

Frederik Baas, pseudoniem van Jan van Mersbergen, schreef deze debuutthriller. Een boek, dat op een bijzondere manier is geschreven en daardoor in eerste instantie wat ongeduld oproept.. Ongeduld om te willen weten wat er werkelijk aan de hand is. Het boek lijkt uit twee delen te bestaan. Het eerste deel, kabbelend als de rivier met tegelijk een geladen sfeer. De hoofdpersoon neemt alles meer van afstand waar, lijkt het. Het is veel verteltrant, weinig 'show don't tell'. Daarnaast zijn de beeldende beschrijvingen van de omgeving zeer treffend. Op bepaalde momenten had minder tekst ook volstaan en had dit waarschijnlijk de aandacht beter vastgehouden.
Halverwege het boek ontstaat de verwachte spanning, de vaart komt er meer in en het lijkt, alsof zelfs de schrijfstijl aangepast is aan de dingen die dan gebeuren. Vanuit een zekere rust naar vaart. Ook is de hoofdpersoon meer betrokken bij het geheel. De lezer wordt nu op een levendiger manier het verhaal ingetrokken. Meer show don't tell en duidelijk op weg naar de kern van het geheel.
Het eind is verrassend. Jammer, dat dit niet meer is uitgewerkt, dan was het slot nog krachtiger geweest.
Het boek zet zeker aan het denken en vraagt er misschien zelfs om nog een tweede keer gelezen te worden, op zoek naar lagen die nu mogelijk niet ontdekt zijn.