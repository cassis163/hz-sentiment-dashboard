Wat een geweldige boekenreeks heeft de schrijfster tot nu toe neer weten te zetten met de Zeven zussen serie.
Normaal gesproken ben ik niet zo een liefhebber van series maar ondanks het feit dat de opbouw bij elk nieuw boek hetzelfde is wint het verhaal met zijn gedetailleerde beschrijvingen van de omgeving en gebeurtenissen het van de eentonigheid. Dit komt ook door de schrijfstijl van Lucinda Riley, die in de lijn ligt van Maeve Binchy, treffend en duidelijk met hier en daar een vleugje romantiek.
Telkens wordt het verhaal van een van de zussen besproken en daarbij de reis naar haar daadwerkelijke afkomst. Elk verhaal speelt zich af in een ander land met een bijbehorende geschiedenis. Een geschiedenis die boeiend is en verrassend goed klopt.
De personages zijn zo beschreven dat ze herkenbare trekken hebben, je beleeft hun groei in hun volwassenheid en voelt ook hun emoties, zonder dat het ergens te bouquetreeks-achtig wordt.
Tevens wordt duidelijk dat afkomst en keuzes die in tijden ver voor jou gemaakt zijn wel degelijk invloed hebben op wie je nu bent en waar je nu bent. Het zijn mooie verhalen over liefde, verdriet, geheimen, verraad en keuzes maken.

Je zou de delen los kunnen lezen, of niet in de volgorde van uitgave, omdat alle zusters in elkaars boek een rol spelen en waarbij elk verhaal vanuit een ander perspectief verteld wordt. De rode draad in alle boeken is de mysterieuze dood van Pa Salt en de zevende zuster terwijl er maar zes zussen geadopteerd zijn. Dat alleen al vraagt dat je door wil lezen en uitkijkt naar de nieuwe verschijningsdatum van de volgende delen.