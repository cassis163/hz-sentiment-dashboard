Dick Wolf is niet zozeer bekend als thrillerauteur maar wel als de grote man achter populaire series zoals Hill Street Blues, Miami Vice en Law & Order. Maar het bloed kruipt weleens waar het niet gaan kan en dus ging mister Law & Order voor het geschreven boek. Met heel zijn kennis en kunde en een dosis realistische fantasie ontstond er een aantrekkelijk verhaal over de strijd van de Amerikaanse politie tegen het voortdurende gevaar van het terrorisme.

Een onderschepte en daardoor mislukte vliegtuigkaping is de start van een verschrikkelijk scenario. Zes burgers, passagiers en boordpersoneel, overmeesteren een kaper en worden daarmee Amerikas grootste helden. Jeremy Fisk en Krina Gersten gaan op zoek naar de wortels van het kwaad en komen er al snel achter dat de poging tot kaping is bedoeld om de aandacht af te leiden van een veel groter en gevaarlijker iets.
Tot het uiterste getergd proberen beiden het complot te ontrafelen. Maar veel tijd hebben ze niet, in New York worden voorbereidingen getroffen voor diverse grote gebeurtenissen. En de gebeurtenis met de meeste hoogwaardigheidsbekleders is op een bekende plaats, op Ground Zero.

Onderschepping is een goed in elkaar gezet politieverhaal. Met complottheorieën en veel gevaarlijke situaties wordt een realistisch beeld geschapen van de vrees die veel Amerikanen in bezit hebben genomen sinds nine eleven. Dick Wolf kan terugzien op een geslaagd auteursavontuur. Hierbij voelt hij ook feilloos aan hoe de Amerikaanse gedachten aan het dwalen gaan als er helden te vereren zijn die een mogelijke aanslag hebben voorkomen. Een volk dat soms neigt naar fanatisme dat dan ook weer gevaarlijk wordt. Interessant verhaal, Onderschepping!

Eindoordeel: 4 sterren

Plot: 4 sterren
Spanning: 3 sterren
Leesplezier: 3 sterren
Schrijfstijl: 4 sterren
Originaliteit: 4 sterren
Psychologie: 4 sterren