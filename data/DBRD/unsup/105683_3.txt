De ontembare vrouw 27e druk! Een boek dat werd uitgegeven in 1992 en in Nederlandse vertaling in 1994. Een handboek voor de vrouw, "een boek dat iedereen die kan lezen zou moeten lezen", dat moet dan toch wel een bijzonder boek zijn.

Clarissa Pinkola Estes (1945) is een Amerikaanse Jungiaanse psychologe met meer dan 45 jaar klinische praktijkervaring, gespecialiseerd in posttraumatische stoornissen. Maar ze is ook bewaarder van verhalen. Jarenlang heeft ze verhalen gezocht en gevonden, verhalen die eeuwenoud zijn en mondeling zijn overgedragen van generatie op generatie. De verhalen gebruikt ze als medicijn, via verhalen wil ze de ontembare vrouw laten ontdekken, en alles wat in de weg zit verklaren om zo tot genezing te komen.

De ontembare vrouw is het symbool voor de ziel van de vrouw, de instinctieve kracht en natuur van de vrouw, welke door diverse oorzaken is beschadigd of onderdrukt, mede door de cultuur van een door mannen gedomineerd wereld. Maar de ontembare vrouw is nog altijd aanwezig, soms diep weggestopt. Estes legt in 18 hoofdstukken, aan de hand van mythes uit, hoe de ontembare vrouw is veranderd, waardoor en hoe het kan worden hersteld.

Het idee is geweldig, en de beschreven verhalen en mythes zijn heerlijk om te lezen. Verhalen die eeuwenlang zijn overgedragen en ook zijn veranderd, hebben altijd nog een kern, een moraal en Estes weet die exact te vinden. Elk onderdeel van het verhaal wordt benoemd en uitgelegd. En daar gaat het mis. Waar de basis geweldig en interessant is, weet Estes zoveel te vertellen en uit te weiden dat het vaak een worsteling is om de hele tekst door te nemen. Het doseren van de verhalen en de uitleg is dan ook de enige manier om alle stof tot je te nemen en te bevatten. Het is dan ook geen boek dat in een paar dagen kan worden uitgelezen omdat te veelomvattend is.
De hoofdstukken zijn zo complex dat aan het einde het begin alweer weggezakt is, een afsluitende samenvatting per hoofdstuk was dan ook een welkome aanvulling geweest. Het boek is ook voorzien van vele voetnoten. Deze zijn heel prettig allen achterin het boek geplaatst, per hoofdstuk wat het geheel overzichtelijk maakt.

De ontembare vrouw is een complex boek, wat met tijd en aandacht in moet worden gelezen waardoor de boodschap die in elke hoofdstuk te vinden is toch zijn recht kan komen. Enige affiniteit met spiritualiteit en het willen ontdekken van de eigen persoonlijkheid is ook van belang voor het kunnen begrijpen van de uitleg van de schrijfster. Toch is er voor elke lezer wel wat uit te halen. Na het lezen van De ontembare vrouw zal voor de lezer in ieder geval het vrouw zijn een andere waarde hebben gekregen.