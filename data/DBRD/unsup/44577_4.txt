Tweede deel in het verlengde van de gelijknamige documentairereeks 'De Kroongetuigen' te zien op de Vlaamse zender VTM, waarin spraakmakende Vlaamse misdaaddossiers gereconstrueerd worden. Het programma wordt gepresenteerd door Jeroen Wils, de boeken samengesteld door Luc Schoonjans, die tevens instaat voor een belangrijk deel van de research van het programma.

In dit boek draait het hoofdzakelijk om de zaak Andras Pandy, een dominee die uiteindelijk zal veroordeeld worden voor de moord op zes familieleden en de verkrachting van drie dochters. Ook de oudste dochter Agnes Pandy zal in hetzelfde proces veroordeeld worden voor vijf moorden en één moordpoging.
Op heldere wijze schetst Schoonjans het moeizame verloop van het onderzoek in één van de meest hallucinante zaken van de Vlaamse misdaadgeschiedenis. De verbetenheid van de speurders die ondanks alles de zaak uiteindelijk toch voor het hof van Assisen kregen, mede door het feit dat dochter Agnes op een bepaald moment toch tot bekentenissen overging. Vader en hoofdbeklaagde Andras Pandy zal nooit bekentenissen afleggen en tot zijn dood in 2013 blijven volhouden onschuldig te zijn.
In dit boek wordt voornamelijk de klemtoon gelegd op het gevoerde onderzoek, waarbij Schoonjans er voor waakt alle sensatie te vermijden en op een eerder zakelijke manier relaas doet van de feiten. De zorgvuldig gereconstrueerde getuigenverhoren volstaan om een summier beeld te krijgen op wat er zich toen allemaal heeft afgespeeld, wat een hele prestatie is van de auteur gelet op de complexiteit van de zaak.
Voor verdere verdieping verwijzen we graag naar het in 2006 verschenen 'In de naam van de vader' van Jeroen Wils (WPG Uitgevers), waarin onder meer het verborgen leven van Agnes uitgebreid aan bod komt en naar 'Moord en doodslag' (2011, Standaard Uitgeverij) van Gust Verwerft, waarin het uiteindelijk assisenproces verder belicht wordt.

Verder in De Kroongetuigen 2: 'Moord op de scoutsfuif', een zaak waarin een onschuldige duw voor de neonazistische skinhead Jürgen Goris voldoende reden is om twee toevallige bezoekers van een scoutsfuif dood te schieten en 'Zo vader zo zoon', het onwaarschijnlijke verhaal van vader Michel Wens en zoon Chris die, los van elkaar, allebei aan het moorden sloegen. Ook deze twee zaken worden op dezelfde zakelijke manier behandeld, waarbij een beknoptere versie van de feiten hoe dan ook de nodige rillingen bij de lezer zal veroorzaken.

Alle drie de zaken die in 'De Kroongetuigen 2' behandeld worden, kwamen ondertussen aan bod in het derde seizoen van de documentairereeks op televisie.