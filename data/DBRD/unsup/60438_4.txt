Octavia is een greencoat die er alles voor over zou hebben om als wetenschapper aan de slag te kunnen gaan op Faloiv. Ze is dan ook blij als haar klas plots stage mag gaan lopen in de verschillende laboratoria. Ondertussen ontdekt ze niet alleen een geheim over zichzelf, maar ook over het onderzoek dat gevoerd wordt en beide geheimen kunnen de toekomst van de planeet op het spel zetten.

A Conspiracy of Stars is het eerste deel van een nieuwe tweedelige SciFi-reeks. De plot gaat traag van start en neemt de tijd om Octavia, haar klasgenoten, haar ouders en de planeet te introduceren. Dit vergt een beetje geduld van de lezer, maar stoort niet overmatig doordat het taalgebruik van auteur Olivia A. Cole weet te boeien. Ze schetst de wereld uitvoerig en doseert de spannende gebeurtenissen in de eerste helft van het boek. In de tweede helft drijft ze de spanning op en komt ook de vaart er in.

Het boek is erg toegankelijk geschreven en verliest zich niet te veel in onnodige details. Olivia A. Cole heeft een boek geschreven dat aanspreekt en intrigerend werkt. De wereld die ze heeft geschapen doet vaag denken aan Terra Nova met een snuifje Avatar. Het is Science Fiction vermengd met enkele Fantasy-elementen en de nodige actie. Op de actie is het wel even wachten, de eerste hoofdstukken zijn er immers om de basis van Faloiv en de nederzetting N’Terra bloot te leggen. De romance in het boek is tamelijk voorspelbaar en verre van opzienbarend, maar dit gebrek wordt gecompenseerd door de moeizame relatie van Olivia met haar ouders en de nieuwsgierige aard van het groepje jongeren.

Een pluim voor de schrijfster wat betreft de grote diversiteit die ze beschrijft. Ze creëerde een unieke fauna en flora en wekte tot de fantasiesprekende dieren tot leven. Daarnaast koos ze ook voor gekleurde hoofdpersonages en draagt ze haar steentje bij aan de afspiegeling van de maatschappij zoals ze is.

A Conspiracy of Stars is een prettig leesbare YA die de lezers een geheel nieuwe wereld binnenloodst en zo nu en dan weet te verwonderen. Naast spanning worden er ook een aantal morele kwesties geïntroduceerd die de lezer zeker aan zullen zetten tot denken. De afloop op zich is niet zo verrassend, maar schept wel meer dan voldoende ruimte voor het vervolg. Ook zijn er nog een aantal losse eindjes waar Cole nog een geloofwaardige verklaring voor zou moeten geven in het tweede deel, een boek waar best naar uitgekeken mag worden.