Kristof Desmet (1971) is geboren in Roeselare, een gemeente in het midden van West-Vlaanderen. In de loop van de lagere school ontdekte hij al dat verhalen een deur openen naar heel nieuwe werelden. Tijdens zijn middelbare studies wist Desmet al heel snel dat hij leraar Nederlands wilde worden. Hij behaalde in 1992 zijn diploma en ging na zijn legerdienst in Ieper aan de slag. Desmet volgde van 2010 tot 2014 aan het Kortrijkse conservatorium Literaire Creatie bij kinder- en jeugdboekenschrijfster Tine Mortier. Zijn eerste jeugdboek Scherven verscheen in mei 2016. Mus, zijn tweede jeugdboek verscheen in juni 2018 bij Uitgeverij LetterRijn. Kristof Desmet woont en werkt in België.

Mus is boos en verdrietig wanneer haar vader er met een jongere vrouw vandoor gaat en haar moeder, een lerares, een relatie begint met een collega. En niet zomaar een collega, maar met Kwal, een van de meest vervelende leraren van de school. Samen met haar broer Brix probeert ze hier een stokje voor te steken. Maar gaat Mus hierin niet te ver?

Mus is een Young Adult boek met een prachtige cover. De kleuren zijn heel mooi gekozen. Het meisje op de omslag straalt verdriet uit. Het boek trekt meteen en na het lezen van het stukje op de achterflap ben je verkocht. Wat is er met dit meisje aan de hand?
Desmet heeft een prettige schrijfstijl en het boek leest vlot weg. Aan de schrijfstijl merk je dat de auteur leraar Nederlands is en zich goed kan inleven in het leven van een puber. Het voelt meteen alsof het verhaal vanuit de 16-jarige puber Mus geschreven is en dat we in haar schoenen staan. Belangrijke actuele thema’s passeren de revue, de scheiding van ouders, de nieuwe partners van de ouders, een samengesteld gezin en vooral hoe de vrienden en andere leerlingen tegen Mus en deze situatie aankijken. Mus worstelt met al deze gevoelens, wat als…
De proloog laat ons meteen weten dat er iets verschrikkelijks gebeurd is en dat Mus spijt heeft van wat ze gedaan heeft. Vervolgens duiken we in het verleden en komen we stukje bij beetje te weten wat er allemaal aan vooraf is gegaan en waarom Mus tot deze daad is gekomen. Een schrijnend verhaal over een meisje die een flinke worsteling met zichzelf en met de situatie doormaakt. Desmet heeft gekozen voor een mooi personage in de vorm van Mus. Een personage waar je van gaat houden en die je in je hart sluit.

Talloze pubers kunnen zich met Mus identificeren. Ze voelen de onmacht, pijn en emoties die Mus ook doormaakt. Mus is een zeer goede Young Adult en is zeker niet alleen geschikt voor jongeren maar ook voor menig volwassene. Een boek dat niemand onberoerd zal laten!

4,5* voor dit Young Adult boek.