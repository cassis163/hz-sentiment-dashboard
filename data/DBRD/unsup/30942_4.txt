Vijf jaar geleden overleed Wren als gevolg van drie schoten in haar borst. Na 178 minuten kwam ze terug als Reboot: sterker, sneller, minder emotioneel en in staat om zichzelf te genezen. Hoe langer Reboots dood zijn, hoe minder menselijk ze zijn bij hun terugkeer. Met haar 178 minuten is Wren de dodelijkste Reboot in de Republiek van Texas. Als zeventienjarige werkt ze als soldaat voor de Human Advancement and Repopulation Corporation (HARC). Het leukste aan haar werk als soldaat vindt Wren het trainen van nieuwe Reboots. Maar Callum is met 22 de ergste newbie die ze ooit gezien heeft; zijn reflexen zijn te traag, hij glimlacht te veel en hij stelt altijd maar vragen. Langzaamaan begint Wren zich te beseffen dat HARC wel heel veel van haar leven bepaalt. Op het eerste gezicht lijkt Reboot een erg standaard Young Adult verhaal. Een jongen en een meisje uit verschillende lagen van de maatschappij ontmoeten elkaar en worden verliefd. Samen komen ze in opstand tegen het huidige regime. Toch ervoer ik het boek tijdens het lezen als zeer origineel. Dit komt enerzijds door de toffe manier waarop de zombies beschreven worden. Bovendien vind ik het leuk om eens te lezen uit het gezichtspunt van een zombie, 'de slechterik', in plaats van de mens. Je leest dus niet hoe de samenleving verandert is voor mensen nu er zombies rondlopen, maar je leest hoe het is om wakker te worden als zombie - en dat lijkt me een heel bijzondere gewaarwording. Ik vind het ook heel leuk dat het in Reboot niet gaat om standaard zombies; ze eten geen hersenen en zijn zelf ook zeker niet hersendood. Wren en haar collega's zijn nog volledig 'bij geest'. Ook vind ik het zeer tof dat er onderscheid wordt gemaakt tussen de zombies. Hoe langer je dood bent geweest, hoe onmenselijker je bent. De zombies met lagere nummers, zoals Ever, zijn veel socialer en emotioneler dan de altijd koelbloedige Wren. Als ik dan toch een puntje van kritiek mag leveren, dan vind ik dat de world building wel iets uitgebreider had gemogen. Ik heb nog te veel vragen over de wereld waarin Wren en Callum lezen. Hoe is HARC aan de macht gekomen? Hoe komt het dat mensen die overlijden in zombies kunnen veranderen? Hoewel Reboot boordevol actie zit, begint het pas echt spannend te worden richting het einde en dan gaat het verhaal opeens ook erg snel voorbij. Het boek eindigt bovendien met een cliff hanger die me enorm nieuwsgierig maakt naar het vervolg.