Samson Legal observeert vrouwen. Hij doet dit uit onvrede met zijn eigen leven. Dan worden er vrouwen op een gruwelijke wijze vermoord, maar de politie tast volledig in het duister. Wanneer Tom Ward, de man van een van de door Samson geobserveerde vrouwen, ook vermoord wordt gevonden valt de verdenking op Samson. Samson slaat op de vlucht maar krijgt hulp uit wel zeer onverwachte hoek.

Met dank aan The House of Books en Crimezone.nl heb ik dit boek kunnen lezen. In verband met de verschijning van dit boek was het voor de leden van Crimezone.nl een weekend lang gratis te downloaden. En daar ben ik heel blij mee want ik heb het boek met veel plezier gelezen.

In de eerste hoofdstukken maak je kennis met de belangrijkste karakters. Omdat je zoveel informatie ineens krijgt moet je er wel bij blijven omdat je anders de draad kwijt bent. Ik heb dan ook een aantal malen teruggekeken om te kijken hoe het ook al weer zat. Verder is het een boek met niet al te lange hoofdstukken en een prettig aandoende schrijfstijl. Het is al ruim voor het einde duidelijk wie de dader is maar dat is niet storend. Wel wordt het einde wat erg lang gerekt waardoor ik op een gegeven moment het "schiet nu maar op-gevoel" had. Dat is jammer want het haalde echt de vaart uit het verhaal. Al met al goed voor 3 sterren