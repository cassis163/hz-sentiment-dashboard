Wederzijds Verlangen is een ultiem feelgood verhaal dat menig hart sneller zal laten kloppen. Het zit vol geflirt, vlinders, stiekeme aanrakingen en dubbele woordspelingen, waar je wangen spontaan van zullen blozen en waardoor je de rest van de dag met een grote glimlach rond zal lopen. Geloof je me niet? Pak het dan maar snel op! Gijs wacht op je... oh, en Dindi natuurlijk ook, samen met Rens. (Verder moet ik echt oppassen dat ik niet teveel verklap, behalve dat het dan echt een heerlijk groots verhaal is in klein formaat en laat smachten naar meer. Meer geflirt, meer liefde en meer vlinders! Zucht...)

Oh, wat heb ik genoten van de diverse personages in dit leuke, lieve boekje - het heet niet voor niets een Godijntje! -, en wat hoopte ik toch dat ik ze snel tegen zou komen in het echt, om te zien hoe het nu verder met ze gaat. Dindi is een meisje dat recht voor een tweesplitsing staat in haar nog jonge leven, en die door Rens op zijn eigen wijze naar de ene kant wordt gesleept, maar aan de andere kant neemt Gijs zo nu en dan met een scheve grijns in afwachting zijn hoed voor haar af. Zal ze eindelijk diep in haar hart durven kijken en zichzelf een kans geven op die ene grote liefde, wie het dan ook is?... of gooit Jaap misschien nog roet in het eten?

Wederzijds Verlangen is een klein boekje, gevuld met grootse woorden die de lezer zal laten ontsnappen aan de hectiek van de wereld en zal laten zwijmelen van de eerste letter tot de laatste punt. De feelgood-pen van auteur Oli Veyn heeft vloeiende pennenstreken afgeleverd, met een vleugje glitter, de nodige drama en verrassende bijpersonages die Dindi - of ze nu willen of niet - zullen helpen bij haar keuze. Ik heb het in ieder geval met veel plezier gelezen en zal het zeker nog eens oppakken. Tot die volgende keer - die sneller toe zal slaan dan gedacht, dat weet ik nu al - staat dit Godijntje in ieder geval vol trots te stralen tussen alle (grotere) boeken in de kast!