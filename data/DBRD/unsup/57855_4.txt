Samantha Moore, meestal Sam genoemd, heeft een zware jeugd gehad. Na van pleeggezin naar pleeggezin te zijn verhuisd, woont ze nu in het tehuis Grace House. Sam vindt steun bij de romans van Jane Austen, waarbij ze vooral terugvalt op de personages. Dan krijgt ze een studiebeurs aangeboden van een stichting. Het enige wat er tegenover staat is dat ze de oprichter via brieven op de hoogte moet houden van haar leven. Hij noemt zichzelf Mr. Knightley en schrijft nooit terug, waardoor Sam eindelijk iemand lijkt te hebben gevonden waaraan ze alles durft te vertellen. En ook voor de buitenwereld leeft ze steeds meer op.

Het bijzondere aan Geachte Mr. Knightley is dat de roman bestaat uit brieven die niet worden beantwoord. Toch weet schrijfster Katherine Reay ervoor te zorgen dat het geen langdradig dagboekachtig verhaal wordt. Sam vertelt namelijk steeds meer over zichzelf en krijgt een steeds interessanter leven waardoor het verhaal blijft boeien. Ondanks dat Sams terughoudende gedrag soms moeilijk te begrijpen is, ontstaat er een sympathie voor deze jonge vrouw die al heel haar leven moet vechten voor een gelukkig bestaan.
Reay waagt zich met een weeskind als hoofdpersonage dan ook aan zwaardere thema's. In een tehuis voor jongeren wonen betekent meer dan geen ouders hebben die voor je kunnen zorgen. Sam draagt dan ook een rugzak vol problemen en heeft moeite om zich te binden aan anderen. Vriendschappen en romantische relaties lijken dan ook onmogelijk voor haar. Toch is er iets waar ze zich aan hecht: boeken. Dit zijn voornamelijk klassiekers, waarbij de hoofdrol is weggelegd voor de romans van Jane Austen. Sam vindt een toevlucht in de personages en citaten en weet zich zo toch uit te drukken. Eerst bij Mr. Knightley en vervolgens bij haar nieuwe vrienden.

Doordat Sam enorm groeit als persoon en hartverwarmende mensen om haar heen verzamelt, ontstaat er een verhaal dat met emoties speelt. Zo is er Kyle, een jonge jongen en goede vriend die maar geen geschikte pleegouders kan vinden. Daarnaast is er Alex Powell die een bijzondere band met Sam weet op te bouwen ondanks haar geslotenheid. Maar helemaal vlekkeloos loopt het ontstaan van deze relaties niet, waardoor Geachte Mr. Knightley een roman is die je leest met een lach en een traan.

Geachte Mr. Knightley (vertaald door Tineke Tuinder-Krause) is niet de meest luchtige roman, maar door de citaten uit klassiekers, de overpeinzingen van Sam en haar verleden ontstaat er een interessant personage en een goed gevuld verhaal. Voor Austen fans zal dit boek nog net iets interessanter zijn, maar ook iedereen die nog nooit een Austen heeft gelezen zal worden geraakt en hopen op een liefdevolle toekomst voor Sam.