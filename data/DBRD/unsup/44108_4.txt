De Ier Graham Norton, echte naam Graham William Walker, is bij ons bekend als acteur, komiek en presentator van zijn eigen talkshow. Hij is mede-eigenaar van SO Television, een productiemaatschappij. Bewaring (Holding) is zijn eerste boek. Het wordt omschreven als een spannende roman.
De prachtige blauwe omslag is ontworpen door Wil Immink Design Grafisch Ontwerpbureau. Zij maken onder andere omslagen voor Nora Roberts, Anthony Doerr, Tomas Ross, Claudia de Breij en Suzanne Vermeer. Hoe een boek er uitziet, is voor veel mensen belangrijk als teken om een boek op te pakken of te laten liggen. De schitterende cover van Bewaring vertelt al een klein verhaal op zich.

In het dorpje Duneen worden tijdens werkzaamheden menselijke botten ontdekt. Brigadier Patrick James (PJ) Collins wordt belast met het onderzoek. Van wie zijn de botten en wat is er lang geleden gebeurd? Zou het......?? Langzaam leren we de mensen in het dorp kennen: brigadier PJ, Evelyn Ross en haar zussen Abigail en Florence, mevrouw Meany, Brid Riordan en rechercheur Linus Dunne. Wie zijn zij en wat beweegt ze?
Steeds meer feiten komen aan het licht en zoals zo vaak zijn er mensen die niet willen dat bepaalde zaken uit het verleden opgerakeld worden. We zien hoe een kleine gemeenschap leeft en welke onderhuidse spanningen er bestaan. Er wordt gefluisterd en er worden blikken geworpen....... Iedereen heeft zijn eigen verhaallijn die verteld wordt na de vondst van de botten. En zoals altijd heeft alles meerdere kanten. De mensen doen aannames, ze praten niet echt met elkaar. Zo ontstaan de beelden die men van elkaar heeft, hoe onwaar die misschien ook zijn.
In deel I schetst Graham het toneel en de personages. Het onderzoek van brigadier PJ Collins naar de gevonden botten begint en hij zit iedereen op de huid om alles boven tafel te krijgen. Hij wil graag laten zien dat hij meer kan dan iedereen (inclusief hijzelf en zeker rechercheur Linus Dunne) altijd van hem denkt. In zijn enthiousiasme stoot hij de dorpelingen aardig voor het hoofd. Wat verbergt mevrouw Meany? Welke vreemde relatie hebben de zusters Ross met elkaar? Wat maakt Brid zo ongelukkig?
In deel II, dat 4 maanden later speelt, gaan we vaker terug naar het verleden en ontdekken we hoe de dingen zijn gebeurd. Maar dan vindt er nog een gebeurtenis plaats die alle verhoudingen verder op scherp zet en alle rust in het dorpje weer laat verdwijnen.

Het plot zit goed in elkaar, alle verhalen worden verteld met de nodige dosis humor en sarcasme. De personen zijn menselijk en hebben hun goede en minder goede kanten. De Engelse titel Holding doet meer recht aan alle aspecten van het verhaal dan de Nederlandse vertaling Bewaring. Graham Norton heeft als beginnend schrijver een spannend verhaal in een mooie setting geschreven, voorzien van een lach, maar ook een traan. Hopelijk mogen we in de toekomst meer lezen over de mensen in het prachtige dorpje Duneen.