Een groot deel van het boek speelt zich af in het mijnwerkersmilieu. Tijdens de grote staking van 1985 verdwijnt Mick Prentice. Zijn vrouw en iedereen in het dorp denkt dat hij meegelift is met een aantal anderen, die toch zijn gaan werken. In diezelfde tijd speelt er een akelige ontvoeringszaak, namelijk die van rijke erfgename Catriona Grant en haar zoontje. Bij de overhandiging van het losgeld komt Catriona om het leven en haar zoontje verdwijnt. DI Karen Pirie is in eerste instantie de enige die na een poosje een verband ziet tussen de beide oude zaken. Niemand zit er echt om te springen om Mick op te gaan sporen, die al ruim 22,5 jaar vermist wordt. Maar ja, zijn dochter heeft hem heel hard nodig. Waarschijnlijk is hij het enige nog levende familielid dat als beenmergdonor kan dienen voor haar zieke kind. De dochter, Misha Gibson, dringt dus aan op een snel resultaat.

Het verhaal speelt zich gedeeltelijk af in 1985 en gedeeltelijk in 2003. De hele beangstigende sfeer rond de mijnstakingen is uitstekend getroffen, en ook de tegenstelling met ruim 20 jaar later. Bijna alle betrokkenen zijn doorgegaan met hun leven, maar de één heeft het gebeuren heel anders verwerkt dan de ander. McDermid zet heel goed neer wat een grote invloed die staking, die bijna een jaar duurde, op grote delen van Engeland heeft gehad. Karen Pirie is een prettig mens om over te lezen, met de juiste combinatie van doorzettingsvermogen en empathie. Haar speurtocht voert haar van het koele Engeland naar het warme Italië en terug. De lezer intussen blijft lang genoeg in het ongewisse om het spannend te houden, maar de oplossing van het raadsel komt nou ook weer niet plotseling uit de lucht vallen. Uiteraard moet er verband zijn tussen de zaken, want waarom zouden ze anders beide beschreven worden? Het mooie is dat alles zo ver uit elkaar blijkt te liggen, tot McDermid met vaardige hand de achterliggende dingen beschrijft. Een fijn boek! (Door: Jannelies Smit)