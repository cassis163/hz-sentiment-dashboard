Er zijn al verschillende deeltjes verschenen in de serie over het jongetje Robin. Hij is rond de vijf jaar en houdt ervan voorgelezen te worden, vooral door opa. Vlak voor kerst leest opa het verhaal van het mannetje Piggelmee voor. Het is het bekende verhaal waarin kabouter Piggelmee een tovervisje vangt en zijn vrouwtje te veel wensen heeft. Uiteindelijk wil zij zelfs God zijn, Onze lieve Heer. En dan komt hoogmoed ten val!  

Robin weet niet goed wie God is. Hij vraagt het aan zijn vader, die zegt dat een verzinsel is van vroeger om natuurverschijnselen te verklaren. Robin besluit het aan opa te vragen.

Opa en Robin praten veel samen over wat God nu eigenlijk zou kunnen zijn. Dit gebeurt op een niet prekerige manier. Het heeft haast iets sprookjesachtigs zoals opa erover vertelt. God heeft volgens opa bijvoorbeeld één oor dat je altijd hoort als je dat graag wilt, maar alleen dán (‘Het is net alsof je opbelt,’ zegt opa.’). Toch is het onderwerp God voor de vader van Robin al wat moeilijk te verteren. Opa en pappa krijgen er zelfs woorden over en daar schrikt Robin best van, maar mamma troost Robin. Ze zegt zelfs dat dit vroeger ook al vaak gebeurde en vanzelf weer over ging.  

De belevenissen van Robin en zijn familie in de kersttijd worden warm beschreven. De beschrijvingen van de eerste keer sneeuw en het sleetje rijden roepen soms bijna een W.G. van der Hulst-sfeer op. ‘Door de stille witte wereld wandelen een schaterende opa en zijn schaterende kleinzoon naar huis. Hand in hand door de nacht. Robins want in opa’s grote handschoen.’  

Een boekje waarin op een fijne manier de vragen van een kind over God besproken worden. Het is geen christelijk boek en geeft gelukkig ook niet het ‘enige juiste antwoord’ op de vragen van een jongetje van vijf. Het is juist een zoeken naar de betekenis van God. Ook gaat het om de relatie tussen opa en kleinzoon. Ouders en grootouders zijn eerlijk over hun gevoelens en ideeën, maar dringen niets op.  

Sjoerd Kuyper heeft de Robin-boeken gebaseerd op zijn eigen jeugd in Berkhout. Robin maakt van alles mee, maar de boeken gaan ook over grote dingen als het geloof, de liefde en het krijgen van een nieuw zusje of broertje (Robin en Suze). De illustraties van Marije Tolman zijn subtiel en grappig en voegen écht iets toe.

Sjoerd Kuyper kreeg voor Robin en God in 1997 de Gouden Griffel. Zijn taalgebruik is poëtisch en voor zijn boeken won hij veel prijzen. Dit jaar stond zijn boek De duik op de Vlag en Wimpellijst. Marije Tolmans prentenboeken zijn in verschillende landen uitgegeven. Zij illustreert vaker Kuypers boeken, o.a. O rode papaver, boem, pats, knal!, dat in 2012 bekroond werd met een Zilveren Griffel.