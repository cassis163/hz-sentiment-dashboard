Zand erover speelt zich af op het eiland Vlieland. Fien heeft een moeilijke tijd achter de rug. Ze gaat na het overlijden van haar tante samen met haar moeder naar Vlieland, waar haar tante woonde. Ze besluit daar te blijven en haar woning in Rotterdam achter te laten om zo een nieuwe start te kunnen maken. Op het Waddeneiland leert ze de hartelijke eilandbewoners stuk voor stuk beter kennen en maakt ze al snel nieuwe vrienden. Dan, net als haar voorgenomen plan om een heel nieuw leven op te bouwen lijkt te slagen, ziet ze een oude bekende……

Zand erover is een hartverwarmende roman over de zoektocht naar geluk, echte liefde, het (terug) vinden van je ware zelf, verwerking, loslaten en keuzes maken. Als lezer maak je kennis met diverse eilandbewoners, die de auteur Elsbeth Witt stuk voor stuk levendig neer weet te zetten. Het verhaal – en dan vooral de keuzes – die de diverse personages moeten maken komen realistisch over en zullen voor menig lezer herkenbaar zijn. Het boek heeft een gemoedelijke opbouw, leest gemakkelijk weg en blijft boeiend tot de laatste bladzijde. Vlieland wordt door de auteur uitgebreid beschreven, Elsbeth weet dit stijlvol, op passende wijze met het verhaal te verweven. Hierdoor zijn de beschrijvingen geen moment saai te noemen, maar maken juist dat het verhaal en het eiland extra intrigeren. Tijdens het lezen kun je je haast de zeelucht van Vlieland opsnuiven en lijkt het even of je de karakters uit het boek persoonlijk hebt ontmoet.