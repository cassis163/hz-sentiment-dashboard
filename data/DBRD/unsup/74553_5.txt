In het eerste boek over de Oorlog van de grote Scheuring wordt een gedegen fundament gelegd voor alles wat er nog komen gaat. Schijnbaar zonder moeite neemt Feist je mee op reis door de landen van Midkemia en Kelewan. Samen met de hoofdpersonen snuif je de cultuur op van de verschillende rassen en soorten en deel je mee in hun gevoelsleven.

Feist heeft met Magiër heel knap een maatschappij neergezet waarmee je je verwant voelt. Wanneer deze maatschappij in botsing komt met andere grootmachten komen belangrijke thema's aan bod die de lezer aan het denken zetten over zijn eigen wereld.

Magiër is een prachtig verhaal over religie, liefde, eer, politiek, vriendschap, wijsheid, oorlog, vrede, en rechtvaardigheid. Via Puc en Tomas kijken we mee wat er gebeurd wanneer diverse volkeren de handen ineen moeten slaan om zich te verweren tegen een agressor. We kijken mee hoe twee jonge knullen uit een klein vestingstadje in moeilijke tijden opgroeien tot mannen die samen het lot van hun wereld in handen blijken te hebben.