Ik vind het wat betreft de kleurstelling een bijzondere keuze voor een thriller. Het felle roze zou ik niet direct koppelen aan een thriller, maar aan de andere kant is met het zwart, wit en de drie strepen wel een mooi gekozen combinatie. Ik zou het boek zeker even oppakken in de boekhandel om van dichtbij te bekijken.

Auteur
Riley Sager is het pseudoniem van een andere auteur die onder een andere naam heeft gepubliceerd. De laatste meisjes is het debuut onder dit pseudoniem. Dit debuut zal in meer dan vijftig landen verschijnen. Volgens Stephen King, Lisa Gardner en Karin Slaughter is deze bloedstollende thriller de tip van 2017.

Mijn mening
Ik mocht dit boek lezen voor uitkomst en was erg benieuwd na de enorm lovende woorden van King, Gardner en Slaughter, dit maakt mij altijd een beetje sceptisch. Maar na een wat moeizame start moet ik zeggen dat ik blij verrast ben. Het duurde even voor ik mij kon inleven in het verhaal doordat we switchen tussen verleden en heden en het dan nog niet duidelijk is wat dit met elkaar te maken heeft. Al moet ik zeggen dat het eerste stuk wel meteen een goeie binnenkomer is.

Quincy is een bijzondere vrouw en ze wordt ook erg goed uitgewerkt. Hoe verder het verhaal vordert, des te meer kom je over haar compliceerde leven en gevoelens te weten. Je wordt steeds meer meegezogen in haar wanhoop, de leugens en het bedrog, de vraag hoe het nu toch echt in elkaar zit. En meer nog, wie er de waarheid spreekt.
De opbouw van de plot is prima, de onderwerpen zijn goed uitgewerkt en in de verhaallijn verwerkt waardoor het lekker loopt. De verdenkingen worden goed verspreid en hierbij wordt je meermaals op het verkeerde been gezet. Daarnaast zorgt Sager ervoor dat je gaat twijfelen, aan wat je leest, aan jezelf maar vooral aan Quincy.

Sager weet de spanning goed in het verhaal te brengen, doordat je constant heen en weer geslingerd wordt tussen de vragen hoe het nu toch in elkaar zit en wie de dader is. De stukken die zich in Pine Cottage afspelen zijn zeker van toegevoegde waarde en vormen ook een groot deel van de spanningsopbouw, want hierdoor kom je maar mondjesmaat te weten wat zich daar heeft afgespeeld. Dit alles bij elkaar zorgt ervoor dat de spanning over de gehele linie vrij goed kan worden vastgehouden. Zodra het wat dreigt in te zakken, zorgt de wisseling van heden naar verleden er weer voor dat je terug het verhaal in gesleept wordt.

De laatste meisjes is een verrassend, spannend en intrigerende thriller waarbij je gedwongen wordt mee te denken en te puzzelen met Quincy op zoek naar de waarheid!

Spanning: 4
Plot: 4
Leesplezier: 4
Schrijfstijl: 4
Originaliteit: 4
Psychologie: 4

Een verrassend en spannend debuut van Riley Sager, De laatste meisjes krijgt daarom 4 sterren van mij.