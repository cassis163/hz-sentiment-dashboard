Jamie is de mannen zat. En ook in haar werk als lerares geschiedenis zit ze in een sleur. En daarom neemt ze ontslag en verhuist ze naar het wijkje Storytel Court in L.A. Dankzij een erfenis kan ze hier een jaar lang uitzoeken wat ze nou eigenlijk echt wil gaan doen. Dit zal haar jaar worden, zonder mannen.
Haar kat MacGyfer denkt daar anders over. Hij heeft al de geschikte man voor in huis gevonden en probeert dat aan Jamie duidelijk te maken door steeds dingen van hem te stelen en aan haar te geven.
Jamie snapt er helemaal niets van, ze vindt steeds rare onderbroeken en andere items.

Allereerst vind ik de cover van dit boek als kattenliefhebster zo schattig. Alleen al om de cover wilde ik dit boek gaan lezen.
Het boek is een lekker romantisch verhaal. De hoofdpersonages Jamie en David zijn goed uitgewerkt en daarom ook boeiend. Ik vind de zoektocht van Jamie naar wat ze wil gaan doen ook een mooi thema aan dit verhaal geven. Ze probeert van alles uit, zoals surfen en acteren.
David is veel te vroeg weduwnaar geworden en probeert er zonder zijn vrouw het beste van te maken. Zijn vrienden vinden het tijd worden voor een nieuwe vrouw in zijn leven en willen hem laten daten, maar David heeft daar helemaal geen zin in.

Een gedeelte van het verhaal wordt vanuit het perspectief van de kat MacGyfer vertelt op een geloofwaardige manier. Al snel sluit je dit beestje in je hart. Ondanks dat hij steelt heeft hij het beste met zijn baasje en de andere bewoners van Storytel Court voor. Zijn baasje snapt hem gewoon niet.

Het verhaal speelt zich in L.A. af, maar de hoofdpersonages blijven gelukkig dicht bij zichzelf. Deze stad geeft een mooie setting aan het verhaal, vooral het wijkje Storytel Court komt mooi sprookjesachtig over. De hoofdpersonages zijn filmfanaten, logisch dan ook dat ze in L.A. wonen.

Ik vond dit een lekker romantisch verhaal en de kat op de cover steelt de hoofdrol in dit verhaal. Dit is dan ook een aanrader voor kattenliefhebbers.