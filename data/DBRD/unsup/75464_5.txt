Siem logeert bij zijn opa en oma. Hij hangt op zijn kop op de bank en ziet dat opa nu anders is. Daar klopt niets van, dat is gek. Dan neemt opa hem mee in de fantasie van de Opsekopse wereld. Waar niets gaat zoals het hoort en dat is ook wel een keertje leuk! Siem is een jongetje dat het leuk vindt om de dingen anders te doen. Voor kinderen die het moeilijk vinden om een vaste structuur los te laten, kan hij een voorbeeld zijn. Het boek stimuleert creativiteit en bevordert het oplossingsvermogen.
De Opsekopse wereld is een te gekke plek om samen met uw kind in te verdwijnen.

Heel benieuwd was ik naar dit boek toen ik de titel voorbij zag komen. Ik dacht direct aan mijn kleindochter. ‘Dit boek moeten we samen ‘lezen’ en recenseren’, was mijn eerste gedachte.
Het formaat van ‘Opsekopse wereld’ is groot, waardoor het makkelijk in de hand ligt en als je het wilt voorlezen aan een groep kan je dit op een duidelijke manier doen. Het boek heeft een hardcover, waardoor het ook voor kleine kleuterhandjes makkelijk vast te nemen is.

Buiten het eigenlijke verhaal over Siem en Opa die ‘Opsekopse’ worden, vind je er als ouder/opvoeder/leerkracht een aantal handige tips/opdrachtjes in terug om samen met kinderen uit te voeren. Mirjam legt in duidelijke woorden uit wat de zin en het nut is van deze tips. Ik had al vlug door dat dit boek meewerkt aan het inlevingsvermogen, de sociale vaardigheden en de flexibiliteit van kinderen (en volwassene) Nu nog de praktijk!

Natuurlijk is de kleindochter met haar vier jaar nog te jong om haar naam opsekops te schrijven, maar lekker ‘opsekops’ op de bank liggen en de wereld eens anders bekijken, is geen probleem. ‘We lijken wel chineesjes’ was één van haar reacties.

In ‘Opsekopse Wereld’ wordt alles omgekeerd. Een voorbeeld: Opa is klein en Siem is groot, hondendrollen ruiken lekker en laarzen mag je aan je handen doen. Vooral het stuk over Snuf. Op deze leeftijd is alles waar plassen en drollen bij komen kijken voor te lachen. Het verhaal vonden we allebei leuk en de avonturen van Siem en Opa waren echt lachwekkend en wat is er leuker dan samen lezen en lachen.

Dit is een boek waar je iets uit leert als kind, maar ook als opvoeder neem je bepaalde tips mee. Daarbij denk ik aan de pannenkoeken. Eet iets dat je helemaal niet zo graag eet en doe net of het heel erg lekker is of omgekeerd. Dit kan een goede tip zijn voor ouders/ opvoeders waarvan de kinderen moeilijke eters zijn.

Zelf vind ik het een heel leuk idee van Mirjam om Siem dit samen met zijn Opa te laten beleven. Ook Opa’s (en Oma’s) kunnen gek doen en zich inleven in de wereld van hun kleinkind(eren). Uit ervaring weet ik dat het altijd een feest is als de kleindochter hier is. Dan worden er gekke dingen gedaan en gaan we met zijn allen uit de bol.

Voor mezelf was ‘Opsekopse Wereld’ een verrijking, vooral met de tips die Mirjam meegeeft. Het laat je als ‘oudere’ weer stilstaan bij de kleine ontdekkingen, zoals zand dat anders aanvoelt als het nat is. Een simpel gegeven, maar hier kan je zoveel kanten mee uit, samen met je (klein)kind.

Een kleine kanttekening: ik zou de tekeningen méér kleur geven. Ze zijn kleurrijk, maar ik zou ze feller maken, zodat ze nog meer ‘spreken’ en in het oog springen als je het boek in een klas gebruikt.
Dit boek is een aanrader voor zowel kinderen, maar ook voor ouders/opvoeders. Het laat je dingen samen doen, wat toch erg belangrijk is in de opvoeding. Vooral in deze drukke maatschappij waar soms weinig tijd overblijft om samen eens ‘Opsekops’ te gaan en een andere wereld te ontdekken is dit een fijn boek.

Vijf ‘Opsekopse’ sterren!
Karin