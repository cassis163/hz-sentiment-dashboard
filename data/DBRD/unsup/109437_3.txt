Het zal je gebeuren. Je rijdt in je auto en ziet dat er opeens een pistool op je gericht wordt. Je raakt in paniek, begint te slingeren en rijdt op een bushalte, waar een aantal mensen staat te wachten, af. EÃ©n van die wachtenden, de politieman Paul Hopwood, komt, zoals later blijkt, daarbij om het leven.

Vervolgens gaat het verhaal drie weken terug in de tijd. Het volgt het leven van Paul en zijn vriendin, de hoogzwangere Helen. En ook dat van de jongen die de trekker overhaalde.

Nadat Paul om het leven is gekomen, gaat Helen zelf op onderzoek uit. En stuit op allerlei duistere zaken. De titel van het boek zal daar ook op gebaseerd zijn. Het wordt steeds duidelijker wat er is gebeurd en of het wel een ongeluk was.

Dit alles speelt zich in een goed tempo af. Daardoor leest het bijzonder vlot. In het duister is geen superspannend boek, hoewel delen in het boek wel spanning hebben. Bijzonder is wel dat Helen, ondanks dat ze op ieder moment kan bevallen, blijft doorgaan met haar onderzoek.

Het uiteindelijke plot heeft een verrassende wending die eigenlijk wel wat vergezocht is. Storend is dit niet, maar wel opvallend. Maar al met al vind ik het boek zeker lezenswaardig.