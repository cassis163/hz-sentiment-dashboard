De 10 jarige Ana Juric leidt een onschuldig leven in Joegoslavië totdat de burgeroorlog in 1991 uitbreekt en haar wereld laat instorten. De titel 'Wie het mooist valt', slaat op een spelletje wat Ana met haar vriendjes speelt; oorlogje spelen met denkbeeldige geweren, waarbij je zo mooi mogelijk neervalt indien je bent 'geraakt'.

In het tweede stuk van het boek is het 2001 en woont en studeert Ana in New York. Op 10 jarige leeftijd is zij gevlucht en geadopteerd door het stel waarbij ook haar jongere zusje Rahela woont. "Op een plek die niet besmet was met het spook van mijn jeugd, leerde ik gaandeweg een normaal leven leiden". Dat normale leven hield in dat zij 10 jaar lang haar verleden verdrong en nooit haar trauma's heeft verwerkt. Ana besluit terug te keren naar Kroatië om op op zoek te gaan naar achtergebleven vrienden, en als lezer kom je er achter wat voor gruwelijkheden zich hebben afgespeeld in de periode voordat ze naar Amerika is gevlucht. Wat er met haar ouders is gebeurd, en hoe zij heeft kunnen overleven is behoorlijk aangrijpend en zorgt ervoor dat je wel even moet slikken.

Sara Novic heeft dit boek zo gedetailleerd, helder en levensecht neergezet, dat je je als lezer een goede voorstelling kan maken van de gebeurtenissen tijdens de oorlog en de invloed daarvan op Ana's leven. Een zeer indrukwekkend debuut wat nog lang in je hoofd blijft zitten.