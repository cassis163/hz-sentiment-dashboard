Patrick probeert zijn leven weer op de rit te krijgen nadat zijn vader in de gevangenis is beland voor het veroorzaken van een ongeluk. Patricks baantje bij de buurtwinkel biedt hem weinig uitzicht en thuis heeft de vriendin van zijn broer hun vriendschap verheven tot een nieuwe vorm van ongemak. Daarbij wordt hij gestalkt door Layla, die een vriendschap van hem eist om redenen die hij niet doorziet. Ondanks zijn pogingen zijn normale leven van voor het ongeluk op te pakken, zinkt Patrick steeds dieper weg in de donkere realiteit.
Het verhaal begint met dat van Patrick, daarna maak je kennis met Layla, een meisje van 17 uit een streng gelovig gezin dat doorgeslagen is en nu gothic is. Haar ouders hebben de grootste moeite met haar keuze. Haar goedgelovige jongere zus Verna heeft het lastig op school en wordt continue gepest. Als de verhaallijnen van deze drie personen bij elkaar komen, gebeuren er dingen die niet te overzien zijn. Je wilt doorlezen om te weten wat er gaat gebeuren en wat alles met elkaar te maken heeft. Het plot is niet voorspelbaar, integendeel. Net als je denkt dat het zo zal aflopen, wordt het toch weer anders dan gedacht.
De personages komen goed uit de verf, je kan je inleven in het karakter en het leventje van Patrick of juist in die van Layla of Verna. Je zou soms willen dat je ze kan helpen en waarschuwen voor hun keuzes of gedrag. Ze hebben alle drie een probleem dat vraagt om erkenning. Of ze dat gaan vinden, zal je zelf ontdekken in deze spannende psychologische thriller.