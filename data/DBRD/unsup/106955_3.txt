‘Door het hart gedreven’, is een boek dat ik op basis van de cover nooit zou vastnemen. Maar toch was er iets dat me aantrok. En van zodra ik de eerste pagina’s gelezen had, was het boek moeilijk weg te leggen.
De manier waarop de personages en zeker hun gevoelens beschreven worden, is zeer intens. Je beleeft alle emoties van zeer nabij mee, tot in de kleinste details. zowel de enorme pijn als de intense vreugde.
Tijdens het lezen viel enorm op dat de schrijfster hier zeer veel aandacht aan heeft geschonken.
Het verhaal zelf lijkt soms bijna bijzaak. Dit is gewoon een medium om over gevoelens en hoe hiermee om te gaan te spreken.
Hoewel het verhaal in een sneltreinvaart verteld wordt, zonder al te veel details en ballast, heb je dit gevoel nooit bij de beschrijvingen van de gevoelens, deze krijgen alle aandacht.
Hierdoor heb ik wel het gevoel dat het evenwicht tussen de plot en de thematiek niet altijd juist zit. De schrijfster wil een duidelijke boodschap brengen naar de lezers, en dit doet ze ook. Maar hierdoor wordt het verhaal zelf soms uit het oog verloren. De verschillende gebeurtenissen volgen elkaar snel op, dikwijls zonder echte overgang of samenhang. Wat jammer is, want het verhaal is van even groot belang voor een boek als de thematiek.
Het verhaal zou ook veel krachtiger overkomen, mocht het in de IK-vorm geschreven zijn. Vaak had ik tijdens het lezen het gevoel dat de derde persoon niet klopte met de zeer gedetailleerde beschrijvingen, gevoelens en zelfs beslissingen van Faith.
Nooit heb ik tijdens het lezen het gevoel gehad dat het allemaal onrealistisch was. De droomcommunicatie voelde heel natuurlijk aan. Het was eerder de overval die ik vergezocht vond. Maar opnieuw was dit een verhaallijn die nodig was om het volledige verhaal aan elkaar te weven.

De titel van het boek is perfect gekozen. Deze heeft volgens mij betrekking op verschillende elementen van het verhaal. Hoofdzakelijk verwijst het natuurlijk naar het aandenken aan Tess, maar zeker ook naar Gert.
En zelfs naar de relatie tussen Faith en haar ouders en naar een aantal beslissingen die Faith in haar leven neemt, zoals haar studiekeuze.

De levenslessen die de schrijfster meegeeft aan haar lezers, maken het een heel rijk boek, waar iedereen iets aan heeft. Deze zijn belangrijk en van onschatbare waarde.
Deze levenslessen dan ook de grootste sterkte en grootste troef van het boek.
‘Door het hart gedreven’ is een boek dat ik absoluut zou aanraden voor de wijze levenslessen die het meegeeft. Levenslessen die voor iedereen bruikbaar zijn en grote steun en hulp bieden.