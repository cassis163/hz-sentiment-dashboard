Een lijk in het water en een verzekeringsfraude van meer dan 100 miljoen Belgische Frank. Twee elementen uit het waargebeurde verhaal over de van moord verdachte Willem van Vught.

Guy Prieels beschrijft met groot gevoel voor humor en een meesterlijk taalgebruik de personen in het boek. Willem, zijden peignoir, zijden sjaaltje, zijden pyjama, een wolkje aftershave. Violet Verniers, een weduwe die je over de knie zou willen leggen; een hemel op stelten. Rechercheurs Coucke en Versluijs, een veelvraat en een bonenstaak. Onderzoeksrechter Ninette de Vilder, een bijtertje, een onooglijk vrouwtje met een trompetneus.

Willem, meesteroplichter met een gladde tong, komt overal mee weg. Men gelooft hem 'op zijn blauwe ogen'. Miljoenen sluist hij weg zonder enige moeite. Niet gehinderd door zijn geweten, maakt hij een einde aan het leven van Joris Lenaerts, de man van zijn minnares Violet. Hij wringt zich in allerlei bochten om niet te worden gearresteerd. Als dat toch het geval is, weet hij zelfs in de gevangenis nog vriendjes te worden met een veroordeelde onderzoeksrechter, Gijs Vespers. Van de goedgelovigheid van diens vrouw maakt hij na zijn vrijlating misbruik, omdat hij geld nodig heeft. Geld dat hij gebruikt om te verdwijnen.

Echte feiten in combinatie met fictie en fantasie maken van Bluf een bijzonder aangenaam boek. Zijn humor en creatieve manier van schrijven brengen iedere pagina een lach op je gezicht. De enorme hoeveelheid informatie en documentatie over deze spraakmakende zaak is gebundeld in ruim 300 pagina's. Het smaakt naar meer werk van Guy Prieels. Chapeau!