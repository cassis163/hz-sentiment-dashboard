'Pasmunt' - Joris Peeters



Genre: roman
Uitgeverij: Beefcake Publishing
ISBN: 9789493111011
Uitvoering: paperback
Aantal pagina’s: 236
Verschijningsdatum: 29 Maart 2018

Met grote dank aan Beefcake Publishing en de auteur voor het recensie-exemplaar.

Inhoud
Daniël, de ik-persoon, is samen met Claire, die zwanger is van hun derde kindje. Daniël heeft ,naast allebei zijn ouders, ook een zus in Canada en een broer Stan die met zijn vrouw Steffie wel in de buurt woont. De relatie met zijn zus en broer en ook met zijn ouders is slecht. Om de relatie een impuls te geven hebben de broers afgesproken om samen met hun vader Mont Ventoux op te fietsen. Net voordat ze vertrekken wordt Stan gevonden. Hij is verdronken in zijn eigen vijver.

Mijn mening
Op de allereerste pagina van dit vol aantrekkingskrachten vormgegeven en getitelde boek komt Stan om het leven. Het is schokkend wanneer ik slechts de eerste zin op de achterkant van het boek heb gelezen: ‘Daniël kijkt uit naar het fietsweekendje met zijn vader en broer Stan’. Ik houd persoonlijk niet van de samenvatting op de achterzijde van een boek. Het vertelt mij te vaak dingen die ik nog niet wil weten.

Het verhaal is opgedeeld in een aantal getitelde hoofdstukken en leest prettig, hoewel er letterlijk tussen de regels gelezen kan worden. Er is heel veel ruimte tussen de zinnen gelaten, qua opmaak van de lay-out. Ook tussen de regels is er veel te beleven in figuurlijke zin. Het boek is schokkend fenomenaal geschreven. Joris Peeters is naast auteur en journalist ook muzikant. Zijn zinnen swingen en zijn treffend als een songtekst. Hij is een poëet met woorden en heeft weinig woorden nodig om veel te zeggen en de lezer aan het denken te zetten. Over het leven dat je leidt. Over zekerheden die er wezenlijk gezien niet zijn, over vertrouwen en leugens, over familiebanden en relaties. Over gelijkheid en bedrog. Over wat mensen zeggen en bedoelen, ontwijken en voelen. Een tweetal handen vol personages weten de lezer met al deze aspecten aan het wankelen te brengen. Niets is wat het lijkt. En niets lijkt wat het is.

Eindoordeel
De auteur heeft aandacht voor wat iedereen zoekt in een relatie en belangrijk vindt. Tijdens het lezen gingen mijn gedachten regelmatig naar De vijf talen van de liefde. Dit boek geschreven door Gary Chapman toont aan dat mensen binnen een relatie blij en gelukkig worden van zaken waar de ander alleen maar naar kan raden. De man met een bos bloemen denkt het juist te doen, maar weet niet dat zijn vrouw feitelijk meer behoefte heeft aan tijd samen dan aan een ruikertje. Dit wetenschappelijk thema heeft in Pasmunt een prominente plaats gekregen. En Joris Peeters heeft een uitstekende kijk op de behoefte binnen een relatie, zowel tussen partners als binnen het gezin. En hij weet hier dermate sterk de lezer in mee te nemen dat de vraag wat er met Stan is gebeurd, naar de achtergrond verdwenen is. De goed uitgewerkte personages maken iets mee waardoor ze eerst van slag zijn, zich vervolgens bewust worden en uiteindelijk met de billen bloot gaan. En datzelfde beleef je als lezer ook. Voor iedereen die twijfelt en niet twijfelt aan zichzelf of de ander. En dan krijgt uiteindelijk in een ongewone ontknoping ook de dood van Stan een actuele verklaring.

Wanneer je buiten je comfort-zone wilt lezen of gewoon een verschrikkelijk fijn boek wilt lezen, kies voor Pasmunt. Een masterclass voor mens en relatie. Dit bijzondere boek krijgt van mij vier sterren.

Mijn persoonlijke songtekst
Het gras is altijd groener aan de overkant
Het leven is er mooier en het leven is er beter
En de wind zit altijd mee

Het gras is altijd groener aan de overkant
Het leven is er mooier en het leven is er beter
En de vogels fluiten mee

Min of meer

(De Held – Het gras is altijd groener)


Peter van Bavel
De Perfecte Buren