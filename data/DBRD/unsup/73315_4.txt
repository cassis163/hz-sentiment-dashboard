In Race tegen de vloek zit het Lena allemaal niet mee: haar vriend William blijkt al heel de tijd tegen haar te liegen en de vloek die is uitgesproken over haar familie, heeft het nu op haar gemunt. William wil niets liever dan bewijzen dat hij echt van Lena houdt. Als hij hoort dat Lena’s leven bedreigd wordt door een vloek, wil hij er alles aan doen om haar te helpen. Maar hoe vecht je tegen een eeuwenoude vloek? En mag je wel rommelen met de toekomst?

Zou jij nog iemand kunnen vertrouwen die over basiszaken tegen je heeft gelogen? Die vraag stelt Lena zichzelf in Race tegen de vloek. En dat is niet bepaald het zwaarste probleem waar zij mee worstelt. Want ze is ook nog eens vervloekt... Wat volgt is niet alleen een race tegen deze vloek, het is ook een verhaal over liefde. Ergens onderweg stel je jezelf ongetwijfeld de vraag "Hoe ver zou ik gaan om mijn geliefde te redden?"

Chantal de boer en Juliëtte Peeters schrijven al sinds de brugklas samen verhalen, Race tegen de vloek is dan ook hun gezamenlijk debuut. Hun schrijfstijl is erg vlot. Dit leest prettig en het laat je toe een hoge leessnelheid aan te houden. En dat is fijn, want het is een boek dat je niet meer weg wil leggen tot het uit is.

De opbouw van de karakters is redelijk oppervlakkig. Zowel de beschrijving van het uiterlijk, als van hun persoonlijkheid is summier. Dat maakt dat je zelf nog behoorlijk wat mag invullen, maar als je - net als ik - van een beetje beeldvorming houdt, houd je hier een enigszins onvoldaan gevoel aan over. Zeker het 'ontstaan' van enkele karakters had ik graag uitgebreider besproken willen zien.

Qua verhaallijn zit er veel afwisseling in en veel wendingen, die ervoor zorgen dat je jezelf geen moment hoeft te vervelen. Race tegen de vloek is een origineel verhaal, dat liefde, magie en de nodige tensie samenbrengt. Het verhaal is mooi opgebouwd, het laat je regelmatig in spanning zitten, maar wordt nergens langdradig.

Race tegen de vloek is een leuk debuut, dat naar meer smaakt. Ik denk dat er veel potentieel schuilt in Chantal en Juliëtte, want ze laten in dit boek al heel wat zien. Zelf ben ik dan ook benieuwd naar toekomstig werk van deze twee jonge auteurs.