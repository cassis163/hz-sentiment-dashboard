Het verhaal gaat over een alligator, die weer terug moet naar de plaats waar hij vandaan komt. Elsie Hickam heeft Albert, de alligator gekregen als huwelijkscadeau van een vorige liefde. Haar man wil hem kwijt omdat de alligator volgens hem tussen hem en Elsie instaat. Hij wil hem in de eerste de beste sloot gooien maar daar is Elsie het niet meer eens en als ze zegt dat hij teruggebracht moet worden naar zijn oorspronkelijke woonplaats, dan accepteert Homer het.
Ze gaan op reis en onderweg zijn er veel avonturen, het lijkt allemaal gefantaseerd te zijn maar de schrijver: de zoon van Elsie en Homer geeft aan dat”......het een familielegende is waarin hij graag zegt dat alles waar is, behalve die delen, die niet waar zijn en die toch waar zijn” zo cryptisch als deze zin is, is het verhaal ook.

Je krijgt een beeld van Amerika zoals het er in de Depressie van de jaren dertig aan toeging. Stakingen, armoede, bankovervallen. Doordat ze hun landkaarten kwijt zijn geraakt verdwalen ze regelmatig en komen daardoor in allerlei situaties terecht. Zo ontmoeten ze de schrijvers John Steinbeck en Ernest Hemmingway, spelen ze mee in een film, komen ze terecht in een orkaan enz.

Alfred blijkt een vriendelijke alligator te zijn, die met zich laat sollen, behalve als hij op moet komen voor zijn "mama en papa".

Elsie is een dominante dame, die de wereld op haar manier bekijkt en die verwacht dat anderen en m.n. Homer precies dezelfde kijk heeft. Homer lijkt een goedige man maar heeft achteraf pit in zijn lijf. Door Elsie's gedrag komen ze in situaties terecht waar ze dan van Homer verwacht dat hij haar daar uit redt. Homer gaat ervan uit, dat ze Alfred wegbrengen en dan snel weer terug naar huis gaan, Elsie heeft totaal andere verwachtingen maar ze spreken dat niet tegen elkaar uit; een reden waarom ze regelmatig verschil van meningen hebben.

De avonturen zijn onwaarschijnlijk en toch ziet de schrijver geen kans om de verhalen spannend te maken. De stukjes waarin de zoon uitlegt hoe hij aan het volgende avontuur is gekomen zijn cursief gedrukt en daarin blijkt dat zijn ouders beiden een andere mening hebben over wat er heeft plaatsgevonden tijdens de reis en dat Elsie haar rol duidelijk overdrijft.

Ik had verwachtingen: meer humor, meer spanning, meer kunnen meeleven met de hoofdpersonen maar dat alles is vlak gebleven. De humor in het eerste hoofdstuk wordt in de rest van het boek niet gecontinueerd.