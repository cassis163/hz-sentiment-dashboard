Klassiek liefdesdrama wat zich afspeelt eind jaren negentig van de negentiende eeuw. Het is een boek over verlangens, eenzaamheid, ontrouw, wraak en manipulatie. De twee vrouwelijke hoofdpersonen Nihal en Bihter zijn beide complexe personen, die je goed leert kennen doordat hun gedragingen en vooral hun gedachtenroersels overtuigend worden beschreven.
Aanvankelijk lijken ze dikke vriendinnen te worden, Nihal wordt van meisje tot vrouw met alle grilligheid, onzekerheid en kwetsbaarheid die dat met zich meebrengt. Bihter beseft dan al dat er een tijd zal komen dat het wankele bouwsel van hun genegenheid zal instorten. Ze is niet gelukkig in haar huwelijk, ze verlangt naar omhelzingen die haar tot "in het diepst van haar wezen in beroering brengen, verpletteren", ze hunkert naar liefde. Ze denkt dit te vinden in de geheime relatie die ze krijgt met huisgenoot Behlül.
Wanneer deze "droom die haar de leegte van haar huwelijk kon doen vergeten" tot een einde komt, en ook nog blijkt dat Nihal haar rivale is, is ze ten einde raad. Ze zorgt ervoor dat de liefde van Behlül en Nihal alleen maar rampspoed om zich heen zaait.