’t Zal waarschijnlijk een combinatie zijn van een aantal factoren, ik speelde vroeger al graag riddertje, was als jonge knaap gek op de Rode ridder en vertelde als meester Jan zo graag geschiedkundige verhalen om maar aan te geven dat ik nog steeds graag historische verhalen lees en dan liefst deze met meer inhoud dan wat romantiek en schalkse ruiterij. Dirk Husemann, graaft als wetenschapsjournalist en archeoloog verhalen op. Dit debuut kan steevast rekenen op een correcte historische context. De omschrijvingen van het dagdagelijkse leven in het Frankische Rijk van Karel de Grote en de spanningen tussen de twee toenmalig gezaghebbende metropolen Aken en Bagdad hebben mij echt meegezogen in de verhalende tocht van de olifant Abul Abbas als geschenk, diplomatiek geschenk van kalief Haroen ar-Rashid aan Karel de Grote. In dit debuut verweeft Husemann op een meesterlijke vertelwijze feiten en fictie. Uiteraard gaat Abul Abbas niet alleen over bergketens maar gebeurt dit met begeleiders, opnieuw met een mengeling van historische en fictieve figuren. De samenhang tussen dat magische dier en zijn begeleiders met hun eigen perspectieven gedreven door geloofsovertuiging, loyaliteit aan hun heerser of eigen winstbejag bezorgden mij vele uren leesplezier. Het boek maakt in het begin enkele niet zo eenvoudige sprongen in tijd, persoon en context. Ik diende meermaals even terug te bladeren op zoek naar de verwevenheid maar werd na enkele pagina’s beloond met een drang om verder te lezen totaal niet wetend waar dat alles op uit zou draaien. En dat is wel, naast de weliswaar expliciet beschreven harde realiteit de grote verdienste van dit boek. Husemann neemt je in de tang tot op het eind, hij ontwijkt handig de valkuil van valse romantiek, laat je dikwijls even slikken door de toenmalig heersende brutaliteiten maar laat je ook glimlachend verder lezen.
Ik heb er mateloos van genoten.
http://www.boekensite.gent/node/2434