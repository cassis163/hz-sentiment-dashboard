Een ongewoon huwelijk bestaat uit 3 delen, het eerste deel vertelt het verhaal van Roy en Celestial. Het koppel is pas getrouwd wanneer Roy ten onrechte opgepakt wordt wegens verkrachting en tot 12 jaar gevangenis veroordeeld wordt. Gedurende die tijd communiceren Roy en Celestial via brieven. Die communicatie vormt het tweede deel van het boek. Hier leren we ook Andre kennen, een jeugdvriend van Celestial. Als Roy onverwacht vroeger vrijkomt start het derde en voor mij ook mooiste deel van het boek waarin we te weten komen hoe de driehoeksverhouding uitdraait.

Voor mij was "een ongewoon huwelijk" een lastig boek om te lezen, maar wel met een prachtige cover waarvan de betekenis duidelijk wordt tijdens het verhaal. In het begin vond ik het boek een beetje oppervlakkig en saai geschreven en kon het mij totaal niet boeien, ik geraakte maar niet in het verhaal. Pas op het einde van het 2de deel had de schrijfster min of meer mijn aandacht en wou ik weten hoe het verhaal ging aflopen. Het 3de deel was dan iets meer mijn ding, al vond ik dat er soms veel irrelevante dingen verteld werden waardoor ik af en toe stukken moest herlezen om te begrijpen wat er bedoeld werd.

Alhoewel het boek minder en anders was dan verwacht, heb ik uiteindelijk toch genoten van het laatste deel en al zeker van de onverwachte ontknoping.