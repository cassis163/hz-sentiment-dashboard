Scandinavische thrillers geven de lezer vaak een typisch gevoel en dat is niet ander bij 'Dagboek van mijn verdwijning' van Camilla Grebe. De sfeer is allesoverheersend en daar moet je je als lezer door laten meevoeren.

De kou die uit elke porie van het boek naar buiten stroomt en de isolatie van het dorpje waar het verhaal zich afspeelt drukken een grote stempel op het geheel. De wereld wordt een stukje donkerder als je dit boek aan het lezen bent en dat is een goedbedoelde uitdrukking. Je wordt als het ware in het boek meegezogen en je kan alleen maar doorlezen.

Natuurlijk speelt de schrijfstijl van Camilla Grebe daar een grote rol in. Ze schrijft vlot, erg vlot en dat zorgt ervoor dat je denkt 'ach, nog één pagina en dan stop ik' om daarna nog twintig pagina's door te lezen. Je moet als lezer wel tegen wat 'traagheid' kunnen. 'Dagboek van mijn verdwijning' is geen snelle actiethriller, maar eerder een stroperige psychologische thriller. Dat kan goed en slacht uitpakken, maar in dit geval is het zeker positief.

De hoofdpersonages zijn op zijn minst bijzonder te noemen. Waar Malin Brundin voornamelijk afstandelijkheid oproept bij de lezer, voel je je direct verbonden met Jake, de jongen die zich graag in vrouwenkleren verkleedt. Ook Hanne, diegene die het dagboek schrijft, is een erg intrigerend personage. Zij blijft het grootste mysterie. Door haar dementie in het verhaal te gebruiken, voelt het boek erg origineel en verfrissend aan.
Doordat het verhaal steeds afwisselt tussen de personages en je het verhaal steeds vanuit een andere invalshoek te zien krijgt, word je ook steeds nieuwsgieriger.

'Dagboek van mijn verdwijning' bevat ook meer dan genoeg thema's die, al of niet uitgebreid, aan bod komen. Daar kan je je als lezer aan irriteren, of je kan het waardevol vinden.

Camilla Grebe levert een mooie thriller af die veel lezers zal aanspreken. Niet alleen doorwinterde thriller-lezers, maar ook de meer algemene lezer zal zich in haar stijl kunnen vinden. 'Dagboek van mijn verdwijning' is een aanrader voor lezers die houden van een sfeerrijk boek dat de nieuwsgierigheid prikkelt.