Het lijkt erop dat Peter de Zwaan met een nieuwe serie boeken is gestart. Vorig jaar verscheen De vuurwerkramp van Harmen Saliger, het eerste boek sinds jaren waarin de hoofdrol niet is weggelegd voor Jef Meeks. Bovendien is het decor verplaatst van Amerika naar Enschede, de woonplaats van de Zwaan. Ook zijn nieuwe boek, De bruiloften van Annika Kommer, speelt zich af in en rond Enschede. En ook dit boek staat weer op zichzelf. En weer is er geen vaste hoofdfiguur, tenzij we Enschede en haar bewoners de hoofdfiguur noemen. De Zwaan schildert de onderwereld van de stad met veel smaak en humor, en heeft er duidelijk plezier in zich voor te stellen wat er zich allemaal afspeelt in het milieu van asos, oplichters en graaiers.
Annika Kommer is huwelijksplanner en personal assistant. Daarnaast is ze dol op auto's en mannen, en neemt ze het niet zo nauw met de wet. Ze is door toeval het middelpunt van een stortvloed aan gebeurtenissen die gedurende het boek elkaar steeds sneller opvolgen. Als gevolg van een moord komt de familie Kloek (de familie van Annika's ex) in conflict met de tweelingbroers Podt. Beide kampen behoren tot de Enschedese onderwereld en zitten elkaar behoorlijk dwars. Menig auto sneuvelt, er vallen rake klappen en er wordt het nodige van elkaar gejat. Ondertussen regelt Annika de huwelijken van haar klanten, volgen we een bejaarde afperser en zien we hoe een boot schipbreuk lijdt op een dak.
Het lijkt erop dat ook in dit boek, net als in De vuurwerkramp van Harmen Saliger, door de Zwaan verwachtingen worden gewekt die niet worden waargemaakt. Anders gezegd, het einde valt tegen. Tegen het eind van De huwelijken van Annika Kommer is de spanning hoog opgelopen. Het verhaal wordt met veel smaak en vaart verteld. De personages zijn een tikje bigger than life waardoor er regelmatig grappige situaties ontstaan. De vanzelfsprekendheid en de humor van de personages is volkomen te danken aan de auteur. Ook de opbouw van de spanning is zeer goed gedaan. De incidenten volgen elkaar steeds sneller op en de dreiging van een grote confrontatie tussen de partijen wordt groter naarmate het boek vordert. Vakwerk van een oude rot in het vak. Maar ondanks een laatste onverwachte plotwending is het einde niet zo spectaculair als verwacht. Peter de Zwaan schrijft sterke thrillers, met smaak en vaart verteld, maar hopelijk is het slot van zijn volgende thriller net zo sterk als de rest van het boek.