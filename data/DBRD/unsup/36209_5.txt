Wat een prachtboek is dit weer van top-schrijver David Mitchell! Het lijkt in veel opzichten op Wolkenatlas: ook in dit boek vertelt Mitchell een aantal op het eerste oog losstaande verhalen, die allemaal op een bepaalde manier toch met elkaar te maken hebben. En elk van die verhalen is zonder meer de moeite waard om te lezen. Zo kruipen we in de denkwereld van de dader van de gifaanslag in Tokio en lezen we onder meer over een instortende beurshandelaar in Hong Kong, een oud animistisch vrouwtje aan de voet van een heilige berg in China, twee backpackers in Mongolië, een kunstdievegge in Sint Petersburg en een ghostwriter in Londen. Wat bij al deze verhalen met name opvalt is de enorme rijke verbeeldingskracht van Mitchell. De oorspronkelijke vondsten lijken hem te komen aanwaaien en hij verwerkt ze moeiteloos in zijn rijk geschakeerde verhaal.
Hiermee is De Geestverwantschap zeker geen eenvoudig boek. Met name de laatste delen in het boek vergen veel van de lezer. Je moet wel bereid zijn mee te gaan in de verhalen over pratende bomen, ronddolende geesten, met alfagolven communicerende sekteleiders en godachtige computerentiteiten die de wereld vanuit het satellietennetwerk observeren en bijsturen. Maar als je dat kunt, dan heb je aan het lezen van dit boek echt een opwindende ervaring! En het is ook nog eens in een verbluffend goede stijl is geschreven: ik (amateur-schrijvertje) voelde ik me bij deze literaire krachtpatserij van Mitchell in ieder geval opeens heel nietig…