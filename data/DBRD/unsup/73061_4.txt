Het boek bestaat uit drie delen.
Deel I gaat over het leven van de Amerikaan Isaac Newton Lewis (1858-1931) zoals ook de titel aangeeft. Hij was officier en de uitvinder naar wie het machinegeweer is genoemd.
We lezen hier hoe Isaac voor het eerst in zijn leven wordt gekust door Minnie. Dat overkwam hem in New Salem toen hij achttien jaar oud was en thuis was voor de zomervakantie. Het overkwam hem gewoon. Minnie had een heel groot aandeel in hetgeen gebeurde. Er volgt ook een hoofdstuk met als titel haar naam. Ze werd tenslotte zijn vrouw.
In dit deel lezen we ook over de aanloop naar het ontstaan van de Lewis Gun.
'Even had de duivel gesidderd. Hemelse tekenen bedreigen zijn positie, dat weet hij als geen ander, maar hij kent de mensenharten, ook als geen ander en was al snel weer gerustgesteld.'
Isaac Newton Lewis werd door vrijwel al zijn tijdgenoten als sympathiek en sociaal voelend gekarakteriseerd. Dat had te maken met het terugstorten van royalty's in de staatskas.

Deel II heeft als titel De Schutter.
In dit deel lezen we in het hoofdstuk De eerste schutter over het leven van de Welshman Henry Greenhill. Hij was een schoenmaker die besloot deel te worden van een oorlog die was uitgebroken. Hij was niet meer dezelfde man toen hij weer thuis kwam.
Het hoofdstuk De tweede schutter leert je onder andere over de belevenissen van de Amerikaanse mijnwerkerszoon Johnny Vandalem, die uiteindelijk gedood werd door een sluipschutter.

Maar ook Nederlandse en Duitse schutters komen aan bod in het deel met als titel Tussenspel.
Hier lees je over de mensen zelf; het zijn gewone mensen. Je leest over waar ze vandaan komen en waar ze naartoe willen. Je leest over hun emoties, hun liefdesleven en hun zienswijze over wat gebeurt in de wereld.
De oorlog zal hun levens door elkaar schudden; vrees en hoop wisselen elkaar af.

De Zeeuwse mitrailleurschutter Leijn de Zeeuw wordt ook na afloop van de oorlog verrast.
'Leijn had niet gedacht ooit nog zijn uniform weer te moeten aantrekken. Hij dacht dat het soldatenpak na de maand herhalingsoefeningen in 1933 en 1936, voorgoed op het vlierinkje was beland.'

'De Belgische Ratelslang' laat de lezer kennismaken met de levens van de hoofdpersonen in al hun facetten. Het goede en het slechte van de mens komt vaak voorzien van humor naar boven borrelen in deze indrukwekkende, prachtige en zeker uitgebreide roman.
Het verhaal wordt op natuurlijke toon verteld: je leest de dialogen en kunt jezelf voorstellen dat je erbij staat te kijken.