Samenvatting:

Ashleigh heeft op een feestje onder druk van haar vriendinnen, en in een dronken bui een naaktfoto van haarzelf ge-smst naar haar vriendje Kaleb. Hij staat op het punt te gaan studeren en zal zodoende minder vaak bij haar kunnen zijn en Ashleigh wil hem graag iets geven zodat hij haar niet zal vergeten. Dat het versturen van die ene frontaal naakte foto haar zo in de problemen zou brengen was niet in haar opgekomen. Als Kaleb na een paar weken de verkering uitmaakt blijkt ook nog eens dat hij die ene foto van Ashleigh heeft doorgestuurd naar zijn hele contactenlijst. En zodoende heeft minstens heel Chesterton High School de foto gezien. Van haar vriendin Vonnie krijgt ze zelfs te horen dat haar foto op het internet is gezet.

Als een foto eenmaal door iemand geüpload is, kan er van alles mee gebeuren. Dat weet ik natuurlijk best. Hij kan eindeloos op internet blijven circuleren, ook als hij allang van de oorspronkelijke site afgehaald is. Maar dat wil ik helemaal niet weten. Bij de gedachte alleen al word ik misselijk. Wie weet hoeveel mensen die foto hebben.

Ashleigh is het gesprek van de dag zowel op school als thuis. Ze wordt niet alleen geschorst van school maar ook uit het crosscountryteam gezet. Ze heeft bovendien niet alleen zichzelf maar ook haar ouders in de problemen gebracht. Ashleigh’s vader is door het ‘sexting’ schandaal in de problemen gekomen als bestuursvoorzitter van het schooldistrict. En dreigt zelfs zijn baan ter verliezen.

Uiteindelijk krijgt Ashleigh een veroordeling vanwege het rondsturen van kinderporno en moet ze een taakstraf van veertig uur uitzitten. Bij Teen Talk moet zij voorlichtingsmateriaal gaan maken over de gevaren en gevolgen van social media, sms’en, appen etc. En daar ontmoet ze Mack en bouwt met hem een vriendschappelijke band op. Samen brengen ze de pauzes door bij het snoepautomaat en gaan ze naar het skatepark. Mack is in korte tijd een vriend geworden en blijkt als enige ongeveer de foto niet te hebben gezien terwijl hij de sms wel heeft ontvangen.

Aan het eind van haar taakstraf presenteert Ashleigh haar voorlichtingsmateriaal ‘Een beeld zegt meer dan duizend woorden… maar vertelt nooit het hele verhaal’.



Mijn mening:

Het boek is geschreven vanuit het perspectief van Ashleigh en wisselt zich af tussen wat zich heeft afgespeeld in het verleden (het moment van de foto) en wat er nu plaatsvindt (ten tijde van de taakstraf). Door de vlotte schrijfstijl leest het boek erg vlot en mede door een actueel maatschappelijk thema (sexting) zal het vele mensen aanspreken.

Het is een Young Adult boek met een boodschap, niet zozeer met een belerend vingertje maar wel één waar je als mens over na zou moeten denken. Want heden ten dage waarin de mobiele telefoon een belangrijke maar zeker ook vermakelijke functie heeft liggen de gevaren op de loer. Ook op de middelbare school van mijn kinderen blijken filmpjes en foto’s rond te gaan met explicite seksuele content door leerlingen gemaakt waardoor het onderwerp uit dit boek erg dichtbij komt. Tijd voor een goed en serieus gesprek met mijn jongens!

In mijn ogen krijgt Ashleigh wel een zware veroordeling voor het verspreiden van kinderporno maar dat zal het Amerikaanse rechtssysteem wel zijn. Tevens was ik na het uitlezen eigenlijk wel benieuwd of Kaleb überhaupt nog veroordeeld was of niet want dat komt niet meer ter sprake na zijn spijtbetuiging.

Ik heb het boek met plezier gelezen en wil Hebban.nl bedanken voor hun winactie en Uitgeverij Callenbach voor het exemplaar.