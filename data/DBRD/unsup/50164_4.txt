In 'De man die alles achterliet' lees je over leven van David en de verhouding met zijn vader, een man van uitersten, die moeite heeft met het houden van een baan en inkomen. Vaders droom is cabaretier worden en hij is ervan overtuigd dat hij daar goed in is. Wanneer in Nederland alles tegenzit, vertrekt de vader van David naar Amerika, het land van de vele mogelijkheden waar de straten geplaveid zijn met goud, zo zegt men.


David heeft het er moeilijk mee dat zijn vader zomaar vertrekt. Hij gaat aan het werk om zijn moeder te helpen met het gezinsinkomen. Bij zijn oom in de barbiersshop leert hij het vak. Wanneer hij van een klant bericht krijgt over zijn vader, besluit David hem te gaan zoeken en mee terug te nemen naar Nederland. Eenmaal bij zijn vader aangekomen, lijken de zaken toch iets anders dan dat hem voorgespiegeld was.


Na verschillende tegenslagen vindt David zijn weg, maar het leven in Amerika blijkt niet zo makkelijk en rijk als dat men in Europa denkt. Ook hier is het hard werken voor een minimaal inkomen.


De roman is gebaseerd op het leven van familie van de schrijfster, Tanya Commandeur. David is de oudere broer van haar overgrootmoeder Antje. Een aantal gebeurtenissen zijn geromaniseerd, maar het boek geeft een mooi en duidelijk beeld van het leven begin 19e eeuw, zowel in Europa als in het verre Amerika. Het leven was niet makkelijk en ook toen hadden de uitvindingen in die moderne tijd al invloed op het werk en inkomen.


"Het boek leest makkelijk weg" is een clich√©, die op dit boek van toepassing is. Zodra je begint, stap je in de wereld van David, zijn problemen, dromen, liefdes en verdriet. In een aangenaam tempo vertelt de schrijfster over de gebeurtenissen in zijn leven en je wilt verder lezen. Je wilt weten of het goed met hem gaat. Hoe het afloopt. In andere historische romans willen specifieke historische gebeurtenissen nogal eens een grote rol spelen in het verhaal. In dit boek worden ze genoemd en zijn ze van invloed op het leven van David en zijn familie, maar ze nemen het verhaal niet over. Erg leuk zijn de foto's en ansichtkaarten aan het eind van het boek.

Door de prettige schrijfstijl pak ik graag weer een boek van deze schrijfster.