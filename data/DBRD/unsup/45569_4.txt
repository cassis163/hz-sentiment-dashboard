vloeiend bloed en seks,In Verdorven, het debuut van Brian Freeman, hebben de lezers al kennis kunnen maken met rechercheur Jonathan Strike. Freeman liet er de indruk achter dat er ongetwijfeld nog meer avonturen voor deze speurneus te beleven zouden zijn. Die indruk blijkt te kloppen. In zijn vervolg De stripper, waar we twee jaar op hebben moeten wachten, toont hij heel subtiel aan dat hij zeker geen eendagsvlieg is. Zijn kwaliteiten blijken ook nog eens uit het feit dat zijn beide boeken in 16 talen zijn uitgebracht en in 45 landen zijn verschenen. De toekomst lacht deze in Minnesota woonachtige auteur ruimhartig toe.
Freeman laat de lezer eerst kennismaken met een ster uit het verleden, Amira Luz, een hemelse schoonheid die in Las Vegas haar laatste optreden als danseres heeft afgesloten en zich opmaakt voor een nieuw leven dat, helaas voor haar, al is beëindigd voor het ooit kan beginnen. Deze moordpartij wordt nooit opgelost.
Enkele tientallen jaren later wordt plotseling een jong hoertje tijdens de uitoefening van haar beroep door haar klant gedood.
Rechercheur Jonathan Strike, die na de dood van zijn vrouw, verhuisd is van Duluth naar Las Vegas, neemt het onderzoek op zich. Hij krijgt de half tot vrouw omgebouwde Amanda Gillen als partner mee. Kort daarna wordt Michael Johnson Lane, zoon van de puisant rijke Walker Lane ook dood gevonden.
Serena, collega en vriendin van Strike, onderzoekt een auto-ongeval met dodelijke afloop waarbij een doorrijder betrokken is. Het lijkt erop dat de aanrijding moedwillig is geweest en is te herleiden tot de eerdere dood van Amira Luz. Iemand wil dat de waarheid boven tafel komt, maar anderen hebben daar niet zon zin in. De strijd kan beginnen.
Freeman heeft in dit verhaal de sfeer van Las Vegas zeer goed weten te verwoorden. In een complex verhaal weet hij de invloeden van geld, macht, seks, corruptie, drank, drugs en politiek op beeldende wijze te combineren. Het complexe weet hij te simplificeren door het verhaal in vier delen te knippen. In ieder deel wordt het aandeel van een belangrijk personage extra belicht. Een heel goede oplossing om de nodige structuur aan te brengen in het toch al complexe leven in de wereldberoemde gokstad.
Freeman neemt tevens de gelegenheid om het schrijnende resultaat van de losse levenswijze in de gokstad over het voetlicht te brengen. Hij laat zien dat de rekening hiervoor niet onbetaald kan blijven.
Al met al een spannend en verrassend boek over een wereld waarvan je niet anders verwacht dan continue spanning. Een wereld ook waarin het extra moeilijk blijkt te zijn om boven de corruptie en intriges uit te stijgen. Een topper!!