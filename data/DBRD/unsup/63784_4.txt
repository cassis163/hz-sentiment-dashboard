,Wat een cliché,' verzucht een collega als ik hem vertel over Benny Griessel. Dit personage - gecreëerd door auteur Deon Meyer - is een doortastende, ex-alcohol verslaafde politieman, die bovendien in een scheiding ligt. Maar deze constatering is geen reden om het boek weg te leggen. Sterker nog, de vertrouwde ingrediënten voelen als een warm bad, waarvan het water na verloop van tijd niet koud wordt. Meyer vertelt de lezer over Griessels laatste persoonlijke beslommeringen, daarna moet de politieman alle zeilen bijzetten om een vermiste Amerikaanse toeriste terug te vinden. Als de vriendin van deze studente met een doorgesneden keel wordt aangetroffen, beseft iedereen dat de verdwenen vrouw in grote problemen zit.
De zoektocht speelt zich af in Kaapstad. Meyer beschrijft de inspanningen (en intriges) van het Zuid-Afrikaanse politiekorps om internationaal gezichtsverlies te voorkomen. En dat doet hij goed.
Een diepere laag onder het speurwerk is racisme, dat alom aanwezig blijkt te zijn. Alle betrokkenen moeten daar hun eigen weg in vinden. Hoewel 13 uur natuurlijk kort is, leef je als lezer gedurende het onderzoek mee met de verschillende individuele speurders. Van de slimmerds tot de klagers, allemaal maken ze een ontwikkeling door tijdens de grote zoektocht.
Meyer heeft met dit boek een parel afgeleverd. '13 uur' is mijn kennismaking met de auteur. Nu op zoek naar eerdere creaties.