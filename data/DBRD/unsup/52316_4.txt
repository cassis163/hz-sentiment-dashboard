"Water kan je niet ademen" schreef Saskia Maaskant voorin het boek dat ik van haar kocht. Behalve dat Kieuw prachtig is vormgegeven door uitgeverij Davidsfonds is het ook een mooi verhaal.
Het komt wat traag op gang, waar gaat het heen, denk je als lezer, Filia's oma is net overleden en Filia die nooit buiten komt, weet niet hoe de grote boze buitenwereld buiten haar oma's huis werkt. Maar dan walst kers haar leven binnen, als een vloedgolf. Kers en Fiel worden beste vriendinnen en dan blijken ook Timber en Waldemaar Filia goedgezind te zijn.
Naast haar leven in het heden, leest Filia het dagboek van haar oma, Ofelie, een wonderlijk en ontroerend liefdesverhaal van een meisje en een jongen met kieuwen.
Kieuw is een coming-of-age roman, met een beetje fantasy, maar het is zo geloofwaardig en slim gecomponeerd, dat je geen moment twijfelt aan de waarachtigheid.
Behalve de tijdsduur. Filia doet weken over het lezen van het dagboek, terwijl ze het in een paar uur gelezen had kunnen hebben, dat klopt niet helemaal naar mijn gevoel, maar verder niets dan lof.