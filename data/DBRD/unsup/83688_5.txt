Op de cover en de eerste bladzijde staat een prachtige quote:

Je hebt altijd een keuze. Ook als je geen keuze hebt.

En dit is precies waar het omdraait in deze roman.

Marjolein heeft een doorsnee huwelijk. Is getrouwd met Luc en heeft twee dochtertjes Maartje en Lisa waar ze veel van houdt. Er blijkt een erfelijk soort borstkanker in de familie voor te komen en daarvoor gaat ze preventief ieder half jaar op controle. Tijdens een van die onderzoeken ziet de oncoloog iets en wil nader onderzoek. Luc probeert haar gerust te stellen. Dan slaat het noodlot toe: Luc overlijdt plotseling. Haar leven verandert drastisch. Ze is de controle kwijt. Er zijn geldzorgen, de rekeningen stapelen zich op. Staat alleen voor de opvoeding van haar kinderen en heeft onderzoeken in het ziekenhuis, die haar angstig maken. Daarnaast zijn er ook nog een aantal vervelende incidenten bij het zangkoor waar ze lid van is. Mist ze na verloop van tijd een man in haar leven en een vader voor haar kinderen, wisselt ze van baan, komt een vriendschap onder druk te staan en heeft ze te dealen met haar jeugd en moeder.

Marjolein is een sterke positieve vrouw, die ondanks alle tegenslagen steeds weer opstaat en blijft vechten voor wat haar en de kinderen gelukkig kan maken en een veilige omgeving biedt. Ze fantaseert over diverse mannen die ze tegenkomt, vergeet hierbij echter dat je liefde niet kunt dwingen en dat je niet overal controle over kunt hebben of houden. Dat er dingen zijn die je overkomen en waar je geen tot weinig vat op hebt.

Dan neemt ze na lang nadenken en uitzoeken een radicale beslissing waar weinig begrip voor is, maar wat haar en de kinderen rust zal brengen.

Deze roman is zeer toegankelijk, heeft korte hoofdstukken en de auteur heeft een prettige schrijfstijl. Het boek leest als een trein. Karakters worden goed uitgediept, waardoor ik mij helemaal kon inleven. De auteur schrijft over het leven van een jonge weduwe met kinderen en tegen welke problemen deze aanloopt zeer realistisch. Ze weet het verhaal ondanks de zware onderwerpen met een vleugje humor en toch ontroerend te verwoorden. Het heeft mij diep geraakt...constant een krop in mijn keel en de tranen kwamen vanzelf. Aan het eind lijkt het zelfs op een thriller en wordt de spanning behoorlijk opgevoerd.

Wat een kloteleven. Wat heb ik gedaan? O, hoe heb ik het zover laten komen?

Een ontknoping die ik niet had verwacht. Realiteit, fantasie en daarbij ervaringsdeskundige op deze manier laten samenstromen is echt knap.

Ook in dit boek komt een stukje psychologie om het hoekje kijken en blijkt maar weer eens wat je jeugd/verleden met je heden kan doen. Hoe het je handelen en denken én je leven kan beïnvloeden. Én dat ieder kind zijn jeugd anders ervaart en ziet dan zijn zusjes of broertjes.

Denk dat veel mensen wel iets zullen herkennen in dit verhaal. Heel blij dat ik de kans kreeg om dit boek te mogen lezen. Zeer benieuwd naar haar nieuwe boek “Contact”.
Een aanrader!


Dit boek bevat één autobiografische verhaallijn: de borstkankercontroles en de daaruit volgende DIEP flap operatie. Voor de rest van het verhaal heeft Esther van der Ham zich laten inspireren door gebeurtenissen in haar omgeving die een geheel eigen leven zijn gaan leiden in “Controle”.
.