Twee voorvallen in een dorpje op Sicilië op dezelfde dag veroorzaken opschudding: een boer vindt een lijk op zijn land, en er wordt geschoten op een man die zijn huis binnengaat. Is er een samenhang tussen de twee gebeurtenissen? Aan inspecteur Corbo om het uit te zoeken. Andrea Camilleri schrijft in zijn voorwoord dat hij er altijd van gedroomd heeft een verhaal te situeren in Londen of New York. Maar omdat hij niet beschikt over de nodige fantasie en last heeft van vliegangst, is het er nooit van gekomen. Gelukkig maar, zou ik zeggen, want de charme van zijn verhalen zit hem net in het beschrijven van de loop der dingen op Sicilië. Dat onderscheidt hem ook van eender welke andere misdaadauteur. Camilleris tweede sterkhouder, het komisch-absurde, blijft hier nog nagenoeg volledig achterwege. De loop der dingen is dan ook zijn eerste boek, geschreven in 1968. Pas 25 jaar later zou hij alom bekend worden met zijn reeks rond commissaris Montalbano. En dat is volkomen terecht.