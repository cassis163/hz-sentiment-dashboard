‘Kampen des doods’ van Dick Gebuys bevat ruim veertig gedichten over de holocaust. Gebuys besloot zijn ervaringen en indrukken, die hij opdeed tijdens verschillende bezoeken aan concentratiekampen uit de Tweede Wereldoorlog, in gedichten te vatten. Ook zijn bezoeken aan het monument van Loods 24 in Rotterdam en de Dossin Kazerne in Mechelen waren van invloed op deze bundel. Plekken waar de Joodse of Roma- en Sintislachtoffers werden verzameld vóór ze naar de doorgangskampen en vervolgens naar de vernietigingskampen gingen. Voorstations van de dood.

Gebuys deed er vreselijke indrukken op en leerde vele (nieuwe) feiten kennen. Nadien begreep hij echter nóg minder van hoe mensen elkaar zulke weerzinwekkende dingen konden aandoen. Daar kwamen de invloeden uit het heden bovenop, zoals bijvoorbeeld de film 'Austerlitz' die toont hoe veel hedendaagse bezoekers de vernietigingskampen als een soort pretpark ervaren.

Zijn bundel ‘Kampen des doods’ is bedoeld als bescheiden gedenkteken voor al die mensen die omkwamen in de kampen des doods én als waarschuwing tegen onverschilligheid en wreedheid in de tijd waarin wij nú leven. Daar waar nog altijd oorlogen worden uitgevochten waarin dezelfde wreedheden plaatsvinden als destijds.

De bundel bevat een veelheid aan verzen met een evenzo grote veelheid aan zwaarte en emotie; soms zelfs luchtigheid. De gedichten maken stuk voor stuk indruk en zijn fraai geschreven. Gewoon omdat ze geschreven moesten worden. Zonder krampachtig zoeken naar passende woorden, maar van een fraaie compleetheid die bijzonder aanspreekt.

Het was voor mij overigens ondoenlijk deze bundel in één keer te lezen. Sommige gedichten hakken er zó in dat je genoodzaakt bent het boek even weg te leggen. Graag deel ik (ongetwijfeld met goedvinden van de auteur) een stukje van een van de verzen:

“Vorige week had ik haar ook een pakje kunnen geven,
maar dat was toen ze terugkwam in de barak
van haar afgepakt
door een vrouw die ook stierf van de honger.
Als je de dood onder ogen hebt
Vallen alle grenzen weg,
Alleen deze niet hier, die draad.”

Gebuys toont ook met deze bundel weer aan dat wij niet leren van ons gruwelijke verleden…

Over de auteur
Dick Gebuys (1954) werd geboren in Rotterdam. Hij studeerde Nederlands aan de Universiteit van Amsterdam, afstudeerrichting Middeleeuwse taal- en letterkunde Middeleeuwse geschiedenis aan de Universiteit van Gent. In 1979 werd hij leraar op het Sintermeertencollege in Heerlen. Hij organiseert literaire en culturele activiteiten. Deed 30 maal een boekenweekprogramma voor het Theater Landgraaf en werkt al 20 jaar in de Pauluskerk in Rotterdam aan literaire projecten met de bezoekers. In 1984 debuteerde hij als dichter met ‘De vrede van Galilea’.
Uitvoering
Uitgever: Liverse
Illustraties: Armand Wachelder
ISBN: 9789492519344
Paperback, 100 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/