‘Partycrash’ is een waargebeurd verhaal over kinderen van nu. Over jongeren van nu; over een feestje waar het flink misgaat: drank, vernielingen en zelfs diefstal. Door gymnasiasten. De vader van Vera gaat op zoek naar de daders. Ondanks het web van leugens, waarbij feestgangers elkaar inlichten, dekken en intimideren via whatsappgroepen, krijgt hij uiteindelijk de waarheid boven tafel...

“De muziek bereikt rond twee uur in de nacht een piekniveau. Bassen denderen door de betonnen muren en vloeren heen en bereiken iedereen die het maar horen wil.”

Hoe heeft deze ‘Partycrash’ kunnen ontstaan? In de nabeschouwing plaatst Roelof Broekman het verhaal in de context van deze tijd, waarin ouders worstelen met hun kind en hun smartphone, met vrijheid en straf, met pamperen en loslaten, drank en drugs. Kritisch beschouwt hij het gebroken gezin, over jong zijn in de 21ste eeuw en vooral over de rol van opvoeder in onze hyperwereld.

“Als we erachter komen dat Vera’s vriendin Laura (een belangrijke bron van drank) lange tijd op het balkon aan de voorkant van het huis was, ook rond 23:00 uur; tijd der eerste flessen), concluderen we dat zij iets gezien moet hebben. We bellen. Ze doet warrig. Quasi warrig.”

Wat een eye-opener is ‘Partycrash’. Dit boek is een absolute aanrader voor iedereen die met jongeren te maken heeft. Dus niet alleen ouders, maar ook onderwijzers, psychologen, pedagogen én politici!

Helder, transparant en uiterst raak, pakt Broekman dit actuele onderwerp bij de kladden en opent deuren, luiken en gordijnen. Zó is het mensen, neem er nota van! Ook in de nabeschouwing windt de auteur er geen doekjes om. Een betoog dat juist door zijn transparantie veel mensen zal aanspreken. Dat Broekman zelfs nog wat humor toevoegt aan ‘Partycrash’ valt in hem te prijzen.

“Ik zie u nu kijken naar uw lieve dochter, uw lieve zoon, net twaalf, misschien al dertien, best wel groot maar eigenlijk een kind nog, soms al wat eigenwijs, maar ach, het gaat best goed met de cijfers, en ja, wel erg veel uren achter dat schermpje, maar ook weer nodig voor school, het rooster bijvoorbeeld, en voor sociale contacten, en lang niet zoveel als dat ene vriendje, en zelf zit ik er ook best wel vaak achter, en nee hoor, zoals het er nu naar uitziet zal dat niet zo snel gaan gebeuren, niet bij ons thuis….”

Het valt nauwelijks te bevatten aangezien ‘Partycrash’ een thriller lijkt, maar dit is een waar gebeurd verhaal. Het boek zal menig opvoeder achter de oren doen krabben en zal zijn/haar eigen opvoeddilemma’s direct herkennen. Hoeveel vertrouwen schenk ik mijn puber, hoe ga ik om met de vele gevaren van ons digitale netwerk, de ‘foute’ vriendjes.. je komt het allemaal tegen in ‘Partycrash’.

Over de auteur
Roelof Broekman (Amsterdam, 1967) is schrijver, redacteur, componist en videokunstenaar. Eerder verschenen de dichtbundel ‘Azotum’ en de roman ‘In de Waitman’. In zijn geschreven werk speelt de bijzondere verhouding tussen volwassene en kind een centrale rol.

Uitvoering
Uitgeverij De Brouwerij
ISBN 9789078905905
Paperback, 206 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/