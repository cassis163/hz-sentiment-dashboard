De cover van het boek zegt genoeg. Daar kan je naar blijven kijken. De letters zijn zo fijn afgewerkt met bloemetjes en blaadjes. Dit is echt vakwerk. Ook het contrast van de kleur met het zwart-wit. De cover is trouwens de enige plaat met kleur van het gehele boek. De rest moet je zelf doen.
Het boek heeft een formaat van 25 bij 25 cm en sommige platen lopen over twee pagina’s dus 50 bij 25 cm kleurplezier. Veel van de platen lopen echt tot de rand van het blad. Alle plaats is benut. Sommige mensen kennen misschien de kleurboeken met de mandala’s in. Die staan hier ook tussen maar met de hand getekend, zoveel mooier dan al de computergetekende exemplaren.
Normaal schrijf ik leeservaringen nu eens een kleurervaring. En ik moet zeggen dat die mij prima beviel!
Kleuren, dat was heel lang geleden voor mij. Het eerste wat ik deed was een tekening uitkiezen die mij op dat moment het meeste aansprak. Anders dan bij een leesboek kan je hier starten waar je zelf wil. Mijn doos kleurpotloden van 30 jaar oud even bovengehaald. Eens je een potlood op het blad zet een een eerste haal doet ben je vertrokken voor uren plezier. Ik had mij voorgenomen om een uurtje te kleuren maar dat werden er al gauw twee. De tijd vliegt en je hoofd wordt leeggemaakt. Een leuk muziekje op de achtergrond en je wordt helemaal zen. Ik ben zelf opgegroeid in de natuur en was er ook enorm door gefascineerd. De juf op school schreef op mijn rapport dat ik een echt ‘natuurkind’ was. Dit boek roept beelden op van vroeger, heerlijk. Het feit dat de illustraties allemaal over natuur gaan maakt het makkelijk om weg te dromen in, zoals de titel zegt, ‘mijn geheime tuin’. Je ziet de kleurenpracht van de natuur groeien onder je handen.
Na de ervaring van mijn kleurpotloden was ik toe aan iets anders. De glitter gelpennen. Weer een nieuwe tekening uitgekozen waarop ik dit ging testen. Je kan er heel fijn mee werken en het resultaat is ook prachtig. En belangrijk, ze drukken niet door op de volgende pagina.
Voor de echte creatieveling die graag zelf tekent zijn er onafgewerkte tekeningen die je zelf met een fijne zwarte stift of inkt en pen kan afwerken.
Naast al dit creatief bezig zijn is het ook nog een zoekboek. Vooraan staat er een geheime tuinlijst met alle beestjes die je doorheen het boek tegenkomt. Een natuur-versie van ‘Waar is Wally’.
Het boek bevat 96 handgetekende illustraties dus ik ga nog ongelooflijk veel uren plezier beleven in het boek.