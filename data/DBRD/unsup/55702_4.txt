Marsepeinen vingers is het verhaal van de Turkse Servi en haar familie.

Het boek start op ongebruikelijke wijze. Het eerste hoofdstuk heeft nummer 9 meegekregen. Naarmate de hoofdstukken volgen en deze nummers niet opeenvolgend blijken, wordt duidelijk wat de auteur hiermee bedoelt. De hoofdstukbenaming is de leeftijd die Servi op dat moment in haar leven heeft. Voor de lezer is op deze wijze direct duidelijk in welke fase van haar leven Servi zich bevindt.

Haar kinderjaren lijken onbekommerd. Als één van vijf kinderen groeit ze op in een warm gezin. Als haar vader overlijdt als zij negen is en haar moeder de zorg en financiële verplichtingen voor het gezin komt te dragen verhuist zij naar een andere omgeving. Toch verliest ze hier niet haar onbezorgdheid. Een ziener aan wie zij haar naam dankt, heeft voorzien dat zij voorbestemd is voor grootse dingen.

Pas als zij op jonge leeftijd wordt uitgehuwelijkt aan een Turkse jongen verandert haar leven drastisch. Ze verhuist naar Gent om bij haar schoonfamilie in te gaan wonen. In dit huishouden is zij volledig onderworpen aan de nukken en grillen van haar harde schoonmoeder. Langzaamaan worden haar dromen verpulverd.

Met rake bewoordingen, zowel in de ik-vorm als in het perspectief van de alwetende verteller maakt de auteur de lezer deelgenoot van het leven van Servi. Lijden doet zij in stilte. Toch is voor de lezer duidelijk wat er in haar omgaat. Slechts de heftigheid van de emoties die zij voelt is aan de lezer zelf om in te vullen. Servi houdt vol. Met name door de kinderen die zij en Hüseyin krijgen. Verstoken van haar moeder en andere familie in Turkije zijn zij haar ankers.

In het laatste hoofdstuk, 69, maakt Servi de lezer deelgenoot van de overpeinzingen over haar leven. Hoe het leven voor haar is gekneed en welke rol haar kinderen en kleinkinderen hierin spelen.

Marsepeinen vingers is moeilijk om in een kader te plaatsen. Het boek heeft een meervoudig thema. Door deelgenoot te worden van het verhaal van Servi leert de lezer over onthechting van een cultuur, problematiek van migranten, onderdrukking, familierelaties en de kneedbaarheid van de mens.