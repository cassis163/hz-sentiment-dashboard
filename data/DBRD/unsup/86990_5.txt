Het leven van de succesvolle zakenvrouw Tess Clement wordt getekend door een diep geheim. Wanneer haar moeder overlijdt en haar man er met een jongere vriendin vandoor gaat, weerhoudt niets Tess nog om de confrontatie met haar verleden aan te gaan. Ze vertrekt naar Zuid-Frankrijk om haar grote liefde van lang geleden bij verrassing op te zoeken. Maar... het dorp Mosset, waar ze naar terugkeert, blijkt nog steeds in de ban van een serie raadselachtige verdwijningen van vrouwen...
Vanaf de eerste bladzij zuigt Vrij uitzicht, het thrillerdebuut van Anya Niewierra, de lezer genadeloos dit ijzingwekkende verhaal binnen. Het vaste voornemen van Tess om het eeuwenoude château van Mosset als vastgoed te ontwikkelen zet de verhoudingen weldra op scherp. En wie is degene die zich schuilhoudt in het château en met geweld Tess' leven binnendringt?

Het boek is in de ik vorm geschreven, vanuit twee perspectieven. Bij de eerste drie hoofdstukken dacht ik dat ik het niet uit zou gaan lezen omdat ik boeken in de ik vorm niet altijd fijn vind om te lezen. Maar gaandeweg het verhaal wordt de sfeer grimmiger en kom je er als lezer achter dat er in het verleden iets ergs gebeurd is, wat niet naar buiten mocht komen. En wie van de dorpelingen is de andere ik persoon, die de hoofdpersoon in de gaten houdt?
Dat vroeg ik mij het hele verhaal af. Het nodigt dan ook uit om het boek als een speer uit te lezen! Ik wilde echt weten hoe de vork in de steel zat.
Verrassend einde! Kortom een aanrader! Ik heb ervan genoten!