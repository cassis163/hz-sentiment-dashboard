Stef Smulders deed datgene waar iedere Italofiel van droomt: emigreren naar Italië. Hij verliet Nederland samen met zijn man Nico om Vakantiehuis Villa I Due Padroni werkelijkheid te maken. Dit grote avontuur legde Smulders vast in zijn boek 'Italiaanse toestanden'.

Iedereen kent de dramatische emigratieverhalen van het tv-programma 'Ik vertrek'. Stef en Nico vertrokken daarentegen wel voorbereid naar Italië, maar ze kwamen alsnog voor verschillende verrassingen te staan. Want hoe betrouwbaar is de makelaar eigenlijk? En hoe moeilijk is het om je in te schrijven bij de desbetreffende Italiaanse gemeente? In Italiaanse toestanden stuit de schrijver op dit soort problemen.

"Onze zoektocht was alsnog gelukt, niet dankzij onze zorgvuldige voorbereiding, maar door het improvisatievermogen van een Italiaanse, die een kennis had die… Was dit een voorproefje van wat we in Italië verder nog gingen meemaken?"

De gemiddelde Italië-kenner zal onmiddellijk de verschillende (corrupte) Italiaanse types herkennen die Smulders met humor en zonder er een karikatuur van te maken beschrijft. In ieder hoofdstuk valt er wel iets te lachen, want al zit het tegen, Nico en Stef blijven positief. Zelfs als in de winter de stroom uitvalt en ze uren zonder verwarming komen te zitten, weten ze er het beste van te maken.

Voor een extra Italiaans tintje worden er veel Italiaanse termen gebruikt, die vervolgens worden vertaald. Dit gebeurt zonder dat het Italiaans stoort tijdens het lezen, maar het geeft vooral meer sfeer. Mocht je geen Italiaans spreken, dan leer je er ook nog iets van en dat is natuurlijk nooit verkeerd.

De hoofdstukken zijn vaak kort en lezen als columns, waardoor je voordat je het weet de laatste pagina omslaat. En over de laatste pagina’s gesproken: hier staan alle Italiaanse woorden nog eens met Nederlandse vertaling voor wie alvast wil oefenen voor de volgende vakantie.

'Italiaanse toestanden' is een heerlijk boek voor iedereen die van Italië houdt en een must-read voor iedereen die overweegt om naar 'la bella Italia' te emigreren.