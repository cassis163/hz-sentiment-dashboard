In De stenen van Stonehenge is de spannende, exotische en onwaarschijnlijke actie nog prominenter aanwezig dan in Het geheim van Cheops. Als een soort Indiana Jones in het kwadraat verovert Jack West en zijn kleurrijke eliteteam -in een race tegen de klok en de rest van de wereld- de middelen die onze dierbare planeet moeten redden van de apocalyps.
Een pageturner, goed geschreven, boordevol fantasierijke locaties en gebeurtenissen en zonder rustpunt. Dat laatste is ook een beetje het manco van dit boek: er gebeurt te veel en te snel en de grenzen van de realiteit worden veelvuldig overschreden.
Kun je je daar overheen zetten, dan is het bijzonder aangenaam vertoeven in de verbazingwekkende wereld van Matthew Reilly, waarin mystiek, avontuur en historie een opwindende mix vormen. Ik kijk uit naar het derde en laatste deel van deze moderne 'Lord of the rings'.