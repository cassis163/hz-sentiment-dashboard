Hij draagt al een Gouden Strop om de hals, de belangrijkste prijs voor (oorspronkelijk) Nederlandstalige spannende romans. Een nieuw boek van Michael Berg, officieel heet hij Michel van Bergen Henegouwen (1956), schept dan ook torenhoge verwachtingen. De auteur heeft anderhalf jaar geschreven aan Broertje, zijn achtste thriller. Twee jaar van hard labeur, inclusief voorbereidingen en researchwerk. Het eindresultaat liegt er niet om: 500 pagina’s met een spetterend verhaal. Want dikke boeken zijn echt hot, zeker ook in thrillerland!

Lotte (Charlotte) Pradel woont in Nederland, ze is een verdienstelijke cabaretière. Haar broertje heet Felix Oudekerke, een verstandelijk gehandicapte man en tevens autist. Hij woont samen met zijn vader - een oud-politicus - en stiefmoeder in Zuid-Frankrijk. Lotte heeft het contact met haar vader verbroken, jaren geleden. Wanneer het echtpaar Oudekerke en een onbekende jonge vrouw dood worden aangetroffen, wordt Felix al snel bestempeld als hoofdverdachte. Enige vorm van communicatie tussen de Franse politie en Felix is totaal onmogelijk. Lotte vertrekt onmiddellijk na de noodkreet van inspecteur Fillon naar de plaats van het onheil. Felix ontvlucht echter het politiebureau van Draguignan. Zijn zus kan en wil niet geloven dat hij de koelbloedige moordenaar is.

Michael Berg mag pronken met een knap geconstrueerde plot; tevens vertelt hij een fascinerend misdaadverhaal, met echte mensen. Voor het personage van Felix vond hij een inspiratiebron in zijn onmiddellijke omgeving: bij zijn broertje Hugo, die verstandelijk gehandicapt is en autistisch. Hier houdt echter de autobiografische inhoud van Broertje niet op. De auteur vertelt eveneens over het privéleven van de oude politieman Fillon, die steeds meer en meer denkt aan een vervroegd pensioen. Hij wil zich vanaf dan volledig inzetten voor de verzorging van zijn doodzieke echtgenote. Berg verloor zelf zijn vrouw in 2015, nadat hij als mantelzorger heel dicht bij haar bleef tot aan haar levenseinde. In Broertje verwerkt hij dit op een mooie en serene wijze.
Zelfs voor Lotte is communiceren met haar broer - en hoofdverdachte - Felix bijzonder moeilijk. Hij kan dan ook nog eens agressief uit de hoek komen; voorzichtigheid is steeds aan de orde. Tijdens het lezen vraag je je steeds af: is het nu waar wat Felix zegt, of niet? Een attractieve setting: het zuiden van Frankrijk. Er wacht de lezer een boeiende roadtrip. Je gaat je geen seconde vervelen. Je raast lekker mee, botst op de strategisch geplaatste cliffhangers, kruipt zelfs onder de hersenpan van een geagiteerde Felix. Steeds balanceer je tussen geloof en ongeloof. Een actueel thema – het vluchtelingenprobleem met een benauwend politiek tintje – wordt deskundig vervlochten met een gruwelijk misdaadverhaal.  

Geen overdosis spanning; de opwinding is wel aanwezig maar die wordt vakkundig gereduceerd tot een aanvaardbare vorm. Berg werkt ook de psychologische kant van Broertje keurig uit. Denk je al vrij snel te weten wie de moorden heeft gepleegd, toch blijft de vraag over het waarom ervan bijna 500 pagina’s lang door je hoofd stormen. De nieuwsgierigheid van de lezer wordt constant geprikkeld in dit – het moet gezegd – bijzonder geloofwaardig neergezet verhaal. Michael Berg neemt rustig de tijd om het totale plaatje nauwkeurig te schetsen.

Een volumineuze en originele thriller als mooie hulde aan Bergs broertje Hugo.