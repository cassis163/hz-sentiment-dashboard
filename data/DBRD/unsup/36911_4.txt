Lis Lucassen is bij de meesten onder ons bekend als Olga Hoekstra. Naast eigenaresse van tekstbureau Meesterlijke Teksten slaagt zij er ook in goede boeken te publiceren. In 2014 won Olga de Coffee Company Book Award en haar thriller Dodenweg werd niet veel later uitgegeven bij Uitgeverij Xander. Met haar pseudoniem Lis Lucassen slaat ze de weg van New Adult in. Is Hitte zo heet als de titel doet vermoeden?

Lynn heeft het niet makkelijk. Een vlucht, zo zou je het werk dat ze doet kunnen noemen. Met het vermaken van hotelgasten in de warme zon zou ze misschien kunnen vergeten wat ze voor haar vertrek meemaakte. Daan niet. Daan moet verplicht mee op vakantie. Zijn ouders verliezen hem geen moment uit het oog. Daan heeft het moeilijk en zijn familie en de vakantie maken het niet makkelijker voor hem. Lynn en Daan moeten allebei kiezen: doorgaan op de oude manier of een nieuwe weg inslaan? Al snel ontdekken ze dat ze elkaar bij deze keuze kunnen helpen.  

Waar Hitte in eerste instantie voorspelbaar lijkt, is het dat totaal niet. Je denkt al snel te weten welke geheimen de twee tieners meedragen. Lynn zal wel verkracht zijn en Daan zal zichzelf wel verminken. Het is dan ook verrassend dat de problemen van de tieners veel dieper blijken te liggen. Dat maakt meteen dat je het boek niet aan de kant wilt leggen. Je wilt nu eenmaal weten wat Lynn heeft meegemaakt en waarom Daan zo angstvallig zijn lichaam verbergt. Langzaam maakt Lis Lucassen de nieuwsgierigheid groter. In elk hoofdstuk zit een hint, maar het duurt lang voordat je precies weet wat er met Lynn en Daan aan de hand is. De geheimen die ze met zich meedragen zijn heftig en hoe ze ermee omgaan is begrijpelijk. De personages worden hierdoor direct ook geloofwaardig. Je leeft met ze mee en begrijpt steeds beter waarom ze bepaalde acties ondernemen.  

Wat ze zelf niet door hebben, is dat ze eigenlijk een soort van helden zijn, in de weg gezeten door hun eigen onzekerheden en angsten. Daan die op het eind van het verhaal zichzelf niet laat kennen en een geweldige actie uithaalt. Lynn die aan het eind van het boek een enorm goede keuze maakt. Het laat zien dat de personages in korte tijd enorm groeien. En is dat niet waar het in veel romans aan ontbreekt? De groei van de personages.  

Hitte is een zomers boek. Ondanks dat de geheimen zwaar zijn, heeft Lis Lucassen het op een prettige manier weten te beschrijven. Tijdens het lezen voelt het geen moment zwaar aan. Pas wel op, de sekssc√®nes zijn bijna net zo heftig als de geheimen. En dat is juist mooi. Past bij het verloop van het verhaal. Heftig en heet, blijkbaar twee dingen die mooi samengaan!