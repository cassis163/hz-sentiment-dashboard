Velen zaten op het nieuwe boek van J. Lynn te wachten. Na Wacht op mij waren veel vrouwen enthousiast over de new adult-boeken van het pseudoniem van Jennifer Armentrout. Naast New Adult schrijft J. Lynn ook paranormale verhalen en romans voor volwassenen. De grote vraag: hoe bevalt het tweede deel, Ga voor mij?  

Tess is al jaren verliefd op Jase, de beste vriend van haar broer Cam. Sinds een kus vier jaar geleden kan ze aan niets anders meer denken. Jase is ook stiekem verliefd op Tess en wanneer Tess na een ongeluk op dezelfde campus belandt als Jase en Cam wordt het voor hem steeds moeilijker om haar te ontlopen. Want de liefde tussen hun kan niet werken. Tess wil aan de ene kant voor hem gaan, maar aan de andere kant wil ze een man die voor háár gaat. Langzaam maar zeker leert ze Jase beter kennen en gaat ze begrijpen waarom hij haar afstoot. Heeft de liefde tussen Tess en Jase een kans van slagen?  

New Adult: steamy roman voor de young adult. Dat is wat we kunnen verwachten van Ga voor mij. Helaas stelt het hierin teleur. Het verhaal is traag. Tess en Jase draaien te lang om elkaar heen. Lijken ze eindelijk voor elkaar te gaan? Dan is er wel weer een reden om de relatie, als je het al zo kunt noemen, te beëindigen. Ga voor mij is op sommige punten, zoals een pijpsessie en een vrijpartij, zeker stomender dan de meeste romantische boeken. Toch lijkt een nieuw genre hiervoor wat overdreven.  

Het is storend. De relatie van Jase en Tess lijkt maar geen doorgang te krijgen. Zijn ze niet bang voor de reactie van Cam? Dan heeft Jase wel een geheim. Of dan twijfelt Tess aan zichzelf. Stellen ze zich eindelijk open voor elkaar? Goh, dan weet Jase het prille geluk toch weer te verpesten. Dit wispelturige is erg irritant. Het houdt het verhaal op. Het trekt je als lezer ook niet mee, want het is weer zover. Dat is jammer.  

Ook de redactie laat te wensen over. Al in de eerste pagina’s zijn tal van spelfouten te ontdekken. Helaas blijft dit het gehele boek doorgaan. Echte typefouten als dubbele woorden en ‘warvan’ in plaats van ‘waarvan’. Dit stoort en geeft het idee dat de eindredactie of snel gebeurd is of juist is overgeslagen. Ook dit is jammer.  

Al met al maakt Ga voor mij de verwachtingen niet waar. Het is een boek dat fijn wegleest. Echt feelgood is het niet, want er gebeuren meer nare dan leuke dingen. Dat hoeft niet erg te zijn, maar in een liefdesverhaal is het vaak toch fijner als het in balans is. Ga voor mij is een prima boek om lekker in de zomer op het strand te lezen. Makkelijk en snel. Maar niet iets dat nog dagen, weken of maanden blijft hangen.