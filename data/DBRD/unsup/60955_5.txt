Weet je nog van vroeger? bestaat uit 50 korte hoofdstukken, waarvan een overzicht van de titels voor in het boek staat.
Het leek wel thuiskomen tijdens het lezen. Zelf ben ik in 1957 geboren en bijna alle onderwerpen die in de hoofdstukken genoemd zijn, ken ik nog uit eigen ervaring.
Wat is het heerlijk om dit allemaal in een boek verzameld te zien.

Tijdens mijn jeugd was ons gezin het eerste gezin in het dorp met een televisie en ik maakte ook mee dat we thuis stopten met het stoken van de ketel voor de was en overstapten naar het gebruik van een wasmachine!
Een kruidenier kwam met een bestelbusje vanuit Eindhoven (11 km verderop) iedere week boodschappen brengen, de groenteboer de groenten en fruit en de melkboer bracht de zuivelproducten. Dat stopte toen de melkboer overstapte op een winkel-aan-huiswagen van de SRV. Die bracht eind jaren zestig de boodschappen vrijwel dagelijks aan huis.

De kachel in huis werd gestookt met kolen en later op gas. Daarna kwam ook centrale verwarming. Maar het duurde tot mijn trouwdag in 1977 voordat we telefoon in huis hadden.
In de vele jaren daarvoor was de post hét communicatiemiddel bij uitstek. De post werd tot wel tien keer per week bezorgd. Wie kan zich dat nog voorstellen?

Weet je nog van vroeger? is een heerlijk boek om op afstand even veilig terug te kijken naar ons leven in die tijd. Bovendien een mooie verzameling feiten voor alle lezers, zodat we nog een keer zwart op wit hebben staan dat vroeger niet alles beter was, zoals ook wel eens beweerd wordt. Bij het zien van de foto’s was mijn reactie van herkenning steeds weer: oh ja, dat weet ik ook nog!
Bovendien is het een leuk boek voor de (klein-)kinderen om even te kunnen lachen over die rare oude tijd…