Dit is de vierde thriller die Belinda Aebi heeft uitgebracht. Ik heb nu dus alle thrillers van deze auteur gelezen.

De cover vond ik in het begin niet zo geweldig, maar na het boek te lezen vind ik wel dat de uitgever en Belinda Aebi een goede keuze gemaakt hebben. Als je het achterliggende thema (transgender) weet, begrijp je de cover ook wel beter.
Wat me ook opviel aan de cover zijn de grote handen. Het zijn echt wel lange vingers. In vergelijking met mijn eigen handen, heb ik maar kabouterhandjes.
Op de cover staat er ook sexy en spannend. Het is geen Vijftig tinten grijs, helemaal niet! Ik vind dat het nog echt netjes gehouden is. Belinda Aebi heeft niet buiten de lijntjes gekleurd. Of het nu spannend is, weet ik niet. Ik heb in ieder geval niet nagelbijtend zitten lezen.

In het verhaal wordt Vincent vermoord gevonden in een homosauna in Gent. Maud Geldermand gaat samen met Max en Gijs op onderzoek uit. Ze nemen een kijkje in de modewereld aangezien Vincent een model was. Ze moeten heel wat hindernissen nemen om de moordenaar te vinden en uiteraard wordt die ook gevonden. En daar wringt bij mij het schoentje een beetje. Ik heb een beetje het gevoel van Stille stem van Ann Cleeves gehad. Iedereen wordt verdacht en sommigen worden hard onder handen genomen en uiteindelijk is het diegene die amper in het boek voorkomt. Is dit een nieuwe hype bij auteurs? Of valt dit mij NU pas op? Ik lees veel liever verhalen waar ik mee kan zoeken naar de dader, waar ook de dader verhoord wordt en niet pas op het einde van het boek komt opdraven.

In tegenstelling tot Het containermeisje is er in dit boek amper ruimte voor het leven naast moordzaken oplossen. Er wordt ook geen woord gerept over Maya (het containermeisje). Dit vind ik ook wel een beetje spijtig.

Kortom, ik ben niet omver geblazen, maar zo slecht vond ik het ook niet. Een leuk tussendoortje, zou ik eerder zeggen.