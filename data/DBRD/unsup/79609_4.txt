De recensies van dit boek, een “literaire thriller”, waren goed en daarom besloot ik me er eens aan te wagen. Nauwelijks meer dan een zonnige middag op mijn balkon kostte het uiteindelijk om het boek uit te krijgen. Het boek leest als een trein en dompelt de lezer diep onder in de levens en zieleroerselen van Michael Turner, een jonge Londense jurist, zijn vriendin Rebecca en haar vriendin Emilie. Het boek volgt eerstgenoemde, een weeskind die in tehuizen is opgegroeid. Diens leven verandert als hij in contact komt met Max Somerton, een puissant rijke vijtiger, die Michael onder zijn hoede neemt. Ze krijgen een soort vader-zoon verhouding, maar al snel blijkt dat Max een steeds nadrukkelijker rol gaat spelen in Michael’s leven. Wat zich ontvouwt lijkt heel even op “The Devil’s Advocate”, maar is eigenlijk gewoon nog veel beter, met name door de diepgaande pyschologische observaties. En dat resulteert in spanning tot de laatste bladzijde en een onverwachte ontknoping. Een aanrader!