Vet Oud! Gouden Eeuw is het vijfde deel van de geschiedenisserie Vet Oud! In dit deel word je meegenomen naar de Tachtigjarige Oorlog en de Gouden Eeuw. In deze periode is Nederland rijk en machtig. Nederlandse schepen varen over de hele wereld voor handel in specerijen, zilver en andere kostbaarheden. Toch zijn er in de Gouden Eeuw ook veel oorlogen, is er nog altijd armoede en handelen de Nederlanders in slaven. Roerige tijden, een periode vol spanning, avontuur en interessante, maar soms ook gruwelijke gebeurtenissen. In Vet Oud! brengen auteurs Richard Zuiderveld en Aant-Jelle Soepboer deze periode weer tot leven.

In het boek staan vijftien spannende verhalen over de Tachtigjarige Oorlog en de Gouden Eeuw. De onderwerpen zijn uiteenlopend, zoals de Beeldenstorm, de VOC en Amsterdam als centrum van de wereld, maar alle verhalen spelen zich af in dezelfde periode. Het boek is zeer afwisselend. Elk hoofdstuk begint met een theoretisch gedeelte en daarop volgt een verhaal dat zich tijdens de Gouden Eeuw afspeelt en dat past bij het thema van dat hoofdstuk. De hoofdpersonages zijn jongeren en maken dingen mee die passen bij die leeftijd, zoals bijvoorbeeld verliefdheden. Op deze manier sluiten de verhalen aan bij de belevingswereld van jongeren. Natuurlijk leefden ze in die tijd heel anders, zonder telefoons en andere technieken, maar het is boeiend om te lezen wat jongeren in die tijd meemaakten. Het boek vertelt een eerlijk verhaal over de Gouden Eeuw, want het laat niet enkel de heldenverhalen zien, maar er wordt ook aandacht besteed aan de gruwelijkheden, zoals de oorlogen en slavenhandel.

De kaft van het boek is prachtig en kleurrijk met verschillende afbeeldingen. De kaften van alle delen van de Vet Oud!-serie zijn op elkaar afgestemd, waardoor een mooie reeks is ontstaan. Naast teksten en verhalen zijn er ook veel tekeningen in het boek te vinden. De illustraties zijn stripachtig en gedetailleerd en daardoor erg aansprekend. Er staan ook andere afbeeldingen in het boek, zoals schilderijen en prenten over die tijd. Er staan extra kaders in het boek met VIPS (een korte toelichting op een belangrijke persoon uit die tijd) en wist-je-datjes (feitjes die beknopt staan weergegeven). Als extra toevoeging geven de auteurs van Vet Oud! Gouden Eeuw, museumtips aan de lezer. Zo weet je waar je heen moet gaan als je nog meer wilt weten over het betreffende onderwerp.

De auteurs van de geschiedenisserie Vet Oud! zijn Richard Zuiderveld en Aant-Jelle Soepboer. Zij zijn beiden geschiedenisdocent op een middelbare school en proberen het historische verhaal weer nieuw leven in te blazen. Ze proberen de scholieren de verhalen uit het verleden mee te geven en niet enkel te hameren op jaartallen en belangrijke namen. De serie heeft inmiddels een heel aantal delen met prachtige geschiedenisverhalen. Zeker een aanrader voor jongeren, want de verhalen worden pakkend en spannend verteld, waardoor het boek lekker leest en je tegelijkertijd ook nog veel leert over de Gouden Eeuw!

Vet Oud! Gouden Eeuw is een boeiend boek over een bruisende tijd in de Nederlandse geschiedenis. De teksten en vormgeving zijn afwisselend en interessant, waardoor je op een leuke manier veel kunt leren over de Nederlandse historie. Leuker dan je geschiedenisboek!

@In de Boekenkast