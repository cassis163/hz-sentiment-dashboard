Tijdens de week van het heelal (geloof ik) heeft de Bieb dit boek getipt om eens te lezen. Het leek mij wel interessant en leerzaam, maar meestal zijn boeken over het heelal erg droog of ingewikkeld.
Ik ben er aan begonnen en eerlijk gezegd was ik positief verrast. Het is een heel goed leesbaar boek, in korte hoofdstukken ingedeeld die ieder over een ander onderwerp in het heelal gaan, op alfabet gesorteerd. Sommige onderwerpen komen vaker voor, maar dat is geen probleem. Omdat het toch ingewikkelde materie is, ook al wordt het heel duidelijk uitgelegd, is het prettig nog eens iets te herlezen. Het taalgebruik is normaal, geen moeilijke woorden of begrippen en er wordt echt vanuit gegaan dat de lezer een gewone persoon is die geen hogere opleiding in sterrenkunde of natuurkunde heeft gedaan. Dus heel geschikt voor iedereen die geïnteresseerd is hierin. Als je het boek uitgelezen hebt, krijg je alleen nog maar meer respect en ontzag voor de natuur en het universum. De vragen die iedereen wel heeft (bijvoorbeeld: wat is een zwart gat? Hoe zit het nu met zwaartekracht? Wat is licht eigenlijk) worden goed beantwoord. Het is absoluut een aanrader voor iedereen die wat meer hiervan wil weten!

Ik heb hiermee meteen twee items van mijn checklist afgestreept: Lees een boek wat je normaal nooit zou lezen (ik zou niet zomaar een boek over sterrenkunde uitkiezen) en Lees een boek over klimaat of weer (het is geen boek dat direct over klimaat gaat maar als dit boek geen uitleg is dat het heelal uiteindelijk de enige niet beïnvloedbare invloed is op ons, de wereld, het klimaat, dan weet ik het niet meer).