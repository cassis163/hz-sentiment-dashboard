Na de zaak in Nooduitgang is Katerina, a.k.a. Kat, weer helemaal terug als de stoere maar ietwat eigenwijze speurneus in de fraude-wereld. Haar leven is zwaar geworden na die ene laatste zaak: haar oom vergeet steeds vaker (belangrijke) dingen, en ze maakt zich enorme zorgen over hoe ze de zorg voor hem nog bij kan houden als hij steeds meer achteruit lijkt te raken. Dan wordt het nog ingewikkelder als ze een kans van haar leven krijgt - letterlijk en figuurlijk. Ze wordt benaderd door een zeer belangrijke zakenman, die haar hulp nodig heeft bij het uitzoeken van vreemde zaken binnen zijn bedrijf. Wanneer ze zich hier in vastklampt, wordt haar pijnlijk duidelijk hoe gevaarlijk deze zaak is, en dan dus niet alleen voor de zakenman…

Ik ben dol op Kat. Het is een stoere zakenvrouw die niet op haar mondje is gevallen en weet wat ze wil. Ze vecht voor wat ze waard is en voor haar familie en vrienden, zij zijn het allerbelangrijkste voor haar, naast haar werk, wat ze soms lastig los kan laten. Men weet dat het werk bij haar hoort en proberen op hun eigen manier haar keuzes te respecteren.
Toch verliest Kat soms haar eigen leven uit het oog, met alle gevolgen van dien. Haar privé-leven is niet gemakkelijk, maar het combineren daarvan met het duistere zakenleven waarin ze verzeild raakt, is zoals spelen met vuur. Ze weet het, ze probeert ook uit alle macht deze beide levens zoveel mogelijk uit elkaar te houden, maar dat redt ze niet altijd alleen. Ze krijgt hulp uit meerdere hoeken, maar wie is er te vertrouwen met haar leven, en wie absoluut niet? Het drijft haar tot het uiterste, wat haar hoofd regelmatig laat overlopen met diverse gedachtengangen en theorieën. De zaak is gevuld met complottheorieën en gooien haar eigen gedachtes geheel overhoop, waardoor ze soms haar eigen kracht in zichzelf dreigt te verliezen. Maar Kat zou Kat niet zijn als ze niet genoeg op zichzelf zou kunnen vertrouwen en één denkwijze staat bij haar dan ook altijd bovenaan: er is overal een oplossing voor… Met of zonder (eigenwijze) hulp!

Met Gelijke Munt is een spannende en goed uitgedachte hersenkraker, vol spanning en mysterieuze personages die je continu op andere gedachtes willen brengen om zelf zo onschuldig mogelijk te lijken. Tevens is het onderwerp dat auteur Colleen Cross aankaart - valuta en het rechttrekken van 1 munt over de hele wereld - heel realistisch beschreven, zodat je als lezer na gaat denken over hoe het op het moment in onze eigen financiële wereld gaat. Wordt alles wel eerlijk geregeld, of zijn er in het echt ook zulke plannen op stapel, waardoor de hele mensheid straks afhankelijk raakt van een bepaalde valuta of van de mensen die achter de valuta staan?

Ik ben benieuwd wat de toekomst voor Kat en de mensen om haar heen in petto heeft, want ik heb zomaar het idee dat ze zich in de toekomst graag opnieuw vastbijt in een nieuwe zaak!