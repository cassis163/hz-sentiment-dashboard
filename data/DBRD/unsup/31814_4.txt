Wanneer Eva Lambregts wordt ontslagen bij de krant, waar ze journaliste was, besluit ze eerder op bezoek te gaan bij haar vriendin in Frankrijk. Haar vriend Erwin vindt het niet zo leuk, dat ze weggaat. Hij is net terug van een zakenreis. Ze had toch als een afspraak met Dianne, het is nu alleen een beetje eerder geworden. Ze belt niet op, maar pakt subiet haar auto en gaat op weg om haar vriendin te verrassen. Als ze echter aankomt in Frankrijk, waar Dianne sinds een half jaar woont, is ze nergens te bekennen. Eva weet waar de sleutel ligt en trekt in het huis, erop hopende, dat haar vriendin snel opduikt. Alleen Dianne komt niet opdagen. Eva gaat op onderzoek uit in het dorp, een afgelegen gehucht, waar de inwoners wel heel vijandig reageren, vooral als ze de naam Dianne noemt.

Als er wordt ingebroken, gaat Eva aangifte doen bij de politie, die ook al niet zo sympathiek is. Zijn advies is om peperspray te kopen als ze zich niet veilig voelt. Ze doet dat toch maar in de grote stad. Bij een wapenhandel ziet ze Hugo, een vroegere vriend van Dianne. Dat is wel heel toevallig, dat ze iemand tegenkomt, die Dianne kent. Ze spreekt hem niet aan, omdat ze hem eigenlijk maar een engerd vindt. Dan gebeurt er weer iets: een kat, die gevild is, ligt op het erf. Het wordt steeds gekker. Ook hierover doet Eva aangifte bij de politie. Daar nemen ze ook geen notitie van en Eva wil al naar Nederland terugkeren als haar vriend Erwin plotseling voor haar neus staat. Daar is ze erg opgelucht over.

Echter de motor van Erwin wordt gesaboteerd en hij moet hem laten maken bij een garage. Terwijl hij weg is, wordt Eva overvallen door gemaskerde mannen. Waar zal dit toe leiden? Vindt ze Dianne nog wel terug?

Déjà Vu is een thriller over vriendschap en verraad. Hoe ver wil je gaan voor je idealen? Dit is het eerste boek wat ik gelezen heb van Esther Verhoef en het valt me niet tegen. Ze heeft een spannend boek geschreven rondom bio-terrorisme. Het heeft een paar spannende momenten en het plot is goed uitgedacht. Haar boek is minder oppervlakkig dan de meeste andere Nederlandse thrillers. Je voelt de vijandige sfeer heel duidelijk in het verhaal. Het is herfst en de beschrijvingen van het platteland geven nog iets macabers mee aan het verhaal. Dat vind ik wel knap gedaan. Alles bij elkaar toch goed voor 4 sterren.