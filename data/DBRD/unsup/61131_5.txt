Rechercheur Jaqueline Bijl (roepnaam: Sjaak) onderzoekt de dood van een jonge vrouw die na het doen van haar Sinterklaasinkopen vermoord is. In eerste instantie lijkt de ex-vrouw van haar man een logische verdachte. Maar dan wordt er nog iemand vermoord en nog één. Langzaamaan wordt het duidelijk dat er een seriemoordenaar rondloopt en iedereen slachtoffer kan worden. Het politieteam moet alle zeilen bijzetten om de moordenaar op tijd te pakken voordat hij weer toeslaat.
De boogschutter is het debuut van Ingrid Mulder en een typisch geval van dont judge a book by its cover. Want hoewel de cover een b-kwaliteit verhaal suggereert, is het dat zeker niet. De boogschutter is vlot geschreven en boeit tot het eind.
Bovendien is de balans in het boek goed. Het bevat alle klassieke archetypen: een moordenaar, een politierechercheur en een journalist. De karakters zijn goed uitgediept en echte personen van vlees en bloed. De beschrijving van het privé-leven van Sjaak is subtiel, maar net genoeg voor rust tijdens de hectiek van het onderzoek. Zij wordt dan ook echt als persoon neergezet.
Met dit debuut heeft Mulder een formidabele prestatie geleverd, niet op zijn minste vanwege de omvang van het boek. Daarnaast werkte ze zelf tien jaar als jurist bij het Openbaar Ministerie waar ze aan tientallen moordzaken meewerkte. En die kennis laat ze zien. Ze weet waar ze het over heeft en elk aspect van het boek komt dan ook geloofwaardig over. Kortom een steengoede politie roman van Nederlandse bodem.