Deel twee, Kwelling, eindigde met een gigantische cliffhanger: Luce is in een Verkondiger gestapt nadat de Engelen en Demonen tegenover de Verschoppelingen kwamen te staan in een strijd om Luce. Luce zag maar één uitweg: door een Verkondiger stappen in de hoop alles wat voor haar geheim wordt gehouden beter te gaan begrijpen. Ze zal en moet haar vorige levens stuk voor stuk zien.

Luce is helaas geen held in het doorstappen met Verkondigers. In Kwelling heeft ze zich regelmatig in de nesten geholpen door met Verkondigers te knoeien. Onzeker maar vol goede moed begint ze aan haar solo reis: het eerste leven voor Luce’s huidige leven vindt ze vrijwel meteen.
Wat onhandig doorloopt Luce haar reis, opzoek naar zichzelf en naar alle Daniels die ze kan vinden. Al snel komt ze iemand tegen die haar zijn hulp aan bied. Dit wezentje heeft verstand van Verkondigers en beloofd Luce te begeleiden in haar reis zodat ze alles optimaal kan beleven. Neemt Luce zijn hulp aan?

Dit deel springt van de hak op de tak: je reist met Luce steeds verder het verleden in en gaat samen al haar vorige levens met Daniel af. Luce is op zoek naar de oorsprong van haar liefde, wat de reden van de vloek is, waarom de vloek nu anders werkt en waarom Daniel en Luce steeds weer elkaar vinden en voor elkaar vallen. Dat zijn een heleboel vragen, en ze gaan bijna allemaal beantwoord worden in dit verhaal.

Wat erg bijzonder is in dit deel, is dat je vanuit Luce haar perspectief leest maar ook regelmatig Daniel zijn perspectief verteld wordt. Zo vallen de puzzelstukjes die je in de eerste twee delen hebt gevonden langzaam in elkaar.
Persoonlijk vind ik dit deel ook een van de beste uit deze serie. EINDELIJK krijg je te zien hoe Luce en Daniel met elkaar omgaan, hoe de liefde tussen die twee werkt, hoe het verleden van Luce eruit ziet en hoe dat de liefde van die twee tekent. En ik vind geschiedenis erg leuk, dus het is leuk om te zien hoe ze de jaartallen afgaan tot zelfs Voor Christus. Lauren zet de verschillende Luce’s die je tegenkomt goed neer – ze hebben echt allemaal hun eigen karakter, hun uiterlijk is doorgaans het zelfde maar hebben wel de trekjes van de tijd waar zij zich dan in bevinden of de afkomst die ze op dat moment hebben.

Dit deel werkt toe naar het spetterende slot Extase; Passie eindigt met een plottwist die ik in ieder geval niet aan zag komen. En natuurlijk roept deze twist weer een heleboel vragen op. Waarom, waarom, waarom…? Is het echt een eeuwige liefde die gedoemd is te mislukken?

SPOILER ALERT: Hier ga ik spoilers beschrijven over Passie! Niet lezen als je dit deel nog niet gelezen hebt! SPOILER ALERT!

Gezien het feit dat er in dit deel ontzettend veel gebeurt, maar een uitgebreide recensie lastig is zonder spoilers, komt nu het spoiler gedeelte.

Waar ik het met jullie nog over wil hebben is Bill: het wezentje dat uit het niets in een Verkondiger opduikt om Luce te helpen. Luce is nog ontzettend onwetend over alle wezentjes die bestaan binnen de Engelenwereld, en het is erg begrijpelijk dat ze overstag gaat en zijn hulp aanneemt.

Samen reizen ze verder in de verkondigers en hij zorgt voor de passende kleding van Luce, zodat ze niet uit de toon valt. Toch laat Bill haar op een aantal cruciale momenten alleen, duikt plots weer op terwijl Luce een aantal keer had kunnen sterven. Toen gingen er bij mij al belletjes rinkelen. Waarom laat hij haar alleen als ze in gevaar is?
Bij Daniel lees je dat het ‘3D gaan’ zoals Bill het noemt, erg gevaarlijk is. Het is soms lastig om los te komen van je vorige ik als je je samen hebt gevoegd. Bill liet dit Luce regelmatig doen. Waarom? WAAROM BILL!??

In Egypte was ik er klaar mee. Luce is sterfelijk, maar een onsterfelijk deel zit in Luce. Bill zei dat als Luce Daniel van hun liefde wilde bevrijden, zij met een Sterrenschot over haar borst moet gaan. Is dat deel dan ook ‘Engel’? Kunnen onsterfelijken zo ook worden vermoord? Bill, waarom wil je dat Luce dit doet? (Ik hoopte ook heel erg dat ze dat dus NIET ging doen. Laat Daniel niet alleen!).

Dat Bill uiteindelijk Lucifer blijkt te zijn, had ik niet zien aankomen. Wat wil Lucifer van haar? Waarom zit Lucifer ook achter Luce aan? Wat is zijn aandeel in het verhaal, en in de vloek die Daniel en Luce al millennia lang van elkaar scheidt…?