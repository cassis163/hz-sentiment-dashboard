Geholpen door de wijsheden van Claudia’s inspirator, wijlen filosoof René Gudde vraagt Claudia de Breij zich af “Wat is het geheim van een lang en gelukkig leven?”

We hoeven niet zelf het wiel uit te vinden. Nee, al duizenden jaren zijn andere mensen ons voorgegaan en zij kunnen ons vast wel de levenslessen geven waar we wat mee kunnen in ons bestaan.
Ze besluit om te rade te gaan bij de oudere generatie en bezoekt daar enkele prominenten voor. Niet de minste prominenten. Allemaal BN’ers die haar inspireren.

Zo praat ze met oud-politicus Hans Wiegel over vertrouwen maar ook over rouw en met auteur Geert Mak over trouw en liefde. Met zwemwonder en politica Erica Terpstra over positiviteit. Met Neerlands zangeres en actrice Willeke Alberti over relaties.
Boeiende gesprekken voert ze met Dominee Nico ter Linden, actrice Anne Wil Blankers en journaliste en televisiepresentator Hanneke Groenteman.

Geen enkel onderwerp wordt geschuwd en alle aardse zaken komen aan bod. Jeugd, opvoeden, ouders, verliefdheid, vriendschap, seks en intimiteit, liegen, jaloezie etc. Dit allemaal heeft Claudia vast weten te leggen in 100 kleine verhaaltjes met ieder een thema.
Het onderwerp kritiek komt aan bod. Als voorbeeld wordt het lezen van recensies aangehaald. Grappig om te lezen dat kritiek, in dit geval in de vorm van een recensie, een heikel punt blijft voor veel auteurs. Claudia: “Kritiek is makkelijker te geloven dan lof (maar daardoor niet persé waar).” Geert Mak: “Vroeger kon een slechte recensie mij wel drie dagen van slag maken.” Herman van Veen denkt er iets luchtiger over: “Ik neem het waar, zeef het en pulk de zinnigheden uit het vergiet”.

De alom oude, bekende uitdrukkingen zoals “Slaap er nog 1 nachtje over” en “Achteraf weet je altijd alles als” en “Je kunt nog altijd putjesschepper worden” behelzen enkele hoofdstukken in het boek. Claudia gaat op zoek naar de waarheid achter deze spreekwoorden en diept ze verder uit.
Hele mooie, onbekende uitdrukkingen zijn er eveneens te ontdekken zoals alleen al de titel “Neem een geit”. Na het lezen van deze levensles zal die geit nog vaak voorbij trekken in jouw leven. En wat te denken van dit prachtige spreekwoord van Dominee Nico ter Linden: “Wie, of wat, niet goed begraven is gaat spoken.”

Claudia de Breij heeft een luchtige, vlotte schrijfwijze. Soms schrijft ze cynisch dan weer humoristisch, enige zelfspot is haar wel bekend maar er schemert ook een vleugje melancholiek doorheen. Misschien beter te omschrijven als een lichte onzekerheid? Je proeft door de verhalen heen haar drang om echt te weten te komen hoe je onbezonnen door het leven kunt stappen en volmaakt gelukkig kunt worden/zijn.
De actrice Simone Kleinsma, zei ooit in een televisie-interview (ik meen: Villa Felderhof): “Achteraf weet je pas dat je toen gelukkig was, dat weet je nooit op het moment zelf”.

Toch zal de lezer van Neem een geit tijdens en na het lezen bij zichzelf te rade gaan hoe je gelukkiger kunt worden. Je komt jezelf tegen, want ook jij ziet en herkent de woorden in het boekje. Een boekje wat je als naslagwerk kunt gebruiken met wijze raad en tips. Maak jezelf mooi, maak herinneringen, je bent wie je bent, kijk naar jezelf en naar die ander. Want is dat niet wat iedereen graag zou willen een lang en gelukkig leven?

Neem een geit van Claudia de Breij is sinds 26 oktober jongstleden te koop in de boekhandel en bij de digitale webshops.
Een cadeautje voor jezelf of voor die speciale vriend(in), liefde, ouder of kind.