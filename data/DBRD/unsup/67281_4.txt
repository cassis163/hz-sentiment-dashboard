Mollie en Seb is geschreven door een Vlaamse schrijfster. Dat merk je nauwelijks als Nederlandse lezer, met uitzondering van een aantal woorden. Zoals “wijfje, pels, pennenzak en microgolfoven”. Ik vond het niet storend, voor de Nederlandse lezer een mogelijkheid om de woordenschat te vergroten.
Het is een modern verhaal, waar meerdere alleenstaande ouders in voorkomen. Een verhaal over een bijzondere vriendschap,  zowel tussen buitenbeentjes Seb en Bindu als tussen dier en mens zoals Mollie en Seb. Het gaat over pech hebben in het leven, zowel kat Mollie, de kinderen als hun ouders hebben het niet makkelijk.
Het verhaal heeft als ondertitel “het geld onder de vloer”. Aan het begin leer je Seb kennen,  hij is niet de standaard jongen, waardoor hij op school gepest wordt. Thuis is hij vaak alleen,  omdat zijn vader is weg gegaan, moet mama veel werken om genoeg geld te hebben. Op een dag ziet hij een katje op straat. Ze is erg mager en kijkt bang. Seb beschermt haar tegen een boze meneer. Zo ontstaat een hechte en bijzondere vriendschap. Mollie besluit dan ook om een groot geheim met Seb te delen. Het geheim van “het geld onder de vloer”. Samen met poes Mollie en zijn enige mensenvriendin Bindu gaat Seb op een spannende en gevaarlijke zoektocht naar het geld. Zo wil hij het leven van hem en zijn moeder beter maken en zorgen dat Mollie bij hem kan blijven. De strijd voor wat hem dierbaar is geven hem een moed, die hij niet dacht te hebben, zo overwint hij angsten en kan hij ook beter op tegen het pesten.
Cat Calcoen is erin geslaagd een razend spannend verhaal te schrijven, dat ook vol warme en ontroerende momenten zit. De zwart-wit illustraties van Michael Vincent, die paginavullend door het hele boek staan, zijn prachtig en vormen een perfecte aanvulling voor het verhaal.