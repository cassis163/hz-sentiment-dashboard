In “Belofte maakt schuld” maak je kennis met Ava, Lisa en Marilyn: drie verschillende vrouwen maar alle drie hebben ze een geheim. Lisa en Marilyn zijn collega’s en vriendinnen; Ava is de zestienjarige dochter van Lisa.

Het verhaal wordt verteld vanuit de ik-persoon met steeds een wisselende hoofdpersoon. De gebeurtenissen in het hier-en-nu worden afgewisseld met flashbacks waardoor de lezer een steeds beter inzicht krijgt in het hoe-en-waarom. Tegen het eind van het boek wisselt het vertelperspectief tussen de ik-persoon en de alwetende verteller.

Het boek begint gelijk met een cliffhanger: we lezen mee met de vader van Ava die de afscheidsbrief van Lisa leest die hem zojuist heeft verlaten met de boodschap dat hij hen vooral niet moet gaan zoeken. Hij is razend en zint op wraak.
Vervolgens maken we een sprong in de tijd en komen we het leven van Lisa en Ava binnen op het moment dat Ava 16 jaar wordt. Samen met nog drie andere meiden zit zij in een zwemteam. Ze staat op het punt om “het” voor de eerste keer te doen met haar vriendje, maar eigenlijk heeft ze meer gevoelens voor een de mysterieuze Mr X die ze via Facebook heeft leren kennen.

Ava’s leven wordt voor een groot deel beheerst door haar overbezorgde moeder Lisa, die samen met Marilyn op een werving & selectiebureau werkt. Zij heeft net een grote klant binnengehaald waar ze meer gevoelens voor heeft dan haar lief is. Vanaf het begin is duidelijk dat Lisa iets te verbergen heeft en voortdurend in angst leeft. Tot slot maken we kennis met Marilyn, collega en vriendin van Lisa, die ogenschijnlijk een perfect huwelijk heeft en een succesvol en gelukkig leven leidt.

Gaandeweg het boek wordt echter duidelijk dat het leven van Marilyn niet zo perfect is als het lijkt en dat Lisa zich behoorlijk wat dingen ontzegt om haar verleden te ontlopen. En ook Ava heeft iets te verbergen, waardoor haar leven (en dat van haar omgeving) behoorlijk op zijn kop komt te staan. Door een bijzondere gebeurtenis tijdens een festival lijkt het erop dat het verleden van Lisa haar in begint te halen, wat niet alleen gevolgen heeft voor haarzelf, maar ook voor Ava en Marilyn. Vanaf dat punt raakt het leven van alle drie de vrouwen in een stroomversnelling.

Het boek wordt in een prettige, toegankelijke stijl geschreven en de spanning wordt zowel door de inhoud als de vertelstijl goed opgebouwd. Het verhaal wordt in een stevig tempo verteld, wat bijdraagt aan het “ik-wil-weten-wat-er-gebeurt” niveau. De plot vond ik echter erg ver gezocht en op het eind neemt het verhaal een wat ongeloofwaardige wending. Een grote domper waren de taalfouten die her en der opdoken: zonde! Ondanks dat, heb ik het boek met plezier gelezen en zou het niet misstaan in een vakantiekoffer.