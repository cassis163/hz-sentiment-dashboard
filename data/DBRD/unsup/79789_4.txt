Dit alles zal ik je geven – Dolores Redondo

Over de schrijfster:
Dolores Redondo (San Sebastián, 1969) is een Spaanse auteur. Ze studeerde rechten en gastronomie en werkte een aantal jaren in deze beroepen. In eerste instantie begon ze met het schrijven van verhalen en sprookjes voor kinderen.
In 2009 maakte ze haar thrillerdebuut met het boek Los privilegios del Ángel, maar ze brak pas echt door in 2012, toen ze haar Baztán-trilogie introduceerde, genoemd naar de Baztán-vallei in het Spaanse Baskenland, het decor waarin de verhalen zich afspelen. Het eerste deel El guardián invisible (2013) sloeg zo aan dat de filmrechten direct door producent Nadcon werden aangekocht. Het boek werd in tweeëndertig talen vertaald en verscheen in Nederland onder de titel De beschermengel. Alleen al in Spanje werden meer dan 300.000 exemplaren verkocht.
Achterflap:
In de steile wijngaarden van het Spaanse Ribeira Sacra komt Alvaro om bij een auto-ongeluk. Zijn partner Manuel reist zo snel hij kan van Madrid naar Galicië, maar tevergeefs: het politieonderzoek is al gesloten. Zijn adellijke, invloedrijke schoonfamilie ziet hem bovendien liever meteen weer vertrekken. Als Manuel op het punt staat de regio te verlaten, staat gepensioneerde politiecommandant Nogueira ineens voor zijn neus, die beweert dat de dood van Alvaro geen ongeluk was... Manuel, Nogueira en priester Lucas, jeugdvriend van Alvaro, beginnen aan een onheilspellende tocht op zoek naar de waarheid. Gaandeweg raken ze meer en meer verstrikt in een web van leugens, bedrog en familiegeheimen.
'Dit alles zal ik je geven' is een intrigerende psychologische thriller over vriendschap, verraad, diep weggestopte geheimen, complexe familiebanden en duistere religieuze overtuigingen.

Mijn mening:
Alles zal ik je geven is de titel van een verhaal waarin deze woorden erg letterlijk worden genomen. Alvaro Muniz de Davilia, komt om bij een auto ongeluk en laat een enorm kapitaal achter. Hij is een rijke markies waarvan zijn bezittingen niet in geld zijn uit te drukken. Alvaro is al jaren gelukkig met Manuel Ortigosa, een relatie waarmee de familie van Alvaro veel moeite heeft, waardoor Alvaro ervoor gekozen heeft Manuel niet met zijn familie te confronteren. Door de dood van Alvaro komt de familie ongewild in aanraking met Manuel, en andersom, dat heeft voor beiden verstrekkende gevolgen.
Alles zal ik je geven is een dikke pil van 600 digitale bladzijdes die mij pas over de helft echt in zijn greep wist te krijgen. De eerste helft was langdradig, zelfs saai en de spanning was ver te zoeken. Het verhaal draaide veelal om Manuel die nogal uitgebreid stil stond bij hetgeen hij zag, dacht en beleefde.
De tweede helft van het boek stond voor mij in schril contrast met het eerste deel, de spanning liep op, de verhaallijnen werden ingewikkelder en vooral de hoofdpersonen kwamen steeds meer tot leven. Er worden gebeurtenissen beschreven die de boosheid in mij naar boven haalde.
Langzaam wordt duidelijk dat de familie Muniz de Davilia een kei is in het geheim houden van zaken die het daglicht niet kunnen verdragen, dat er mensen zijn die dit met de dood moeten bekopen is werkelijk ongelofelijk. Zonder blikken of blozen is men in staat tot moord. Naarmate het einde naderde viel ik van de ene verbazing in de andere. Telkens als je denkt de plot ontrafeld te hebben, wordt er weer een lijntje uitgegooid wat je op andere gedachten brengt. De plot kwam voor mij als een totale verrassing, walgelijk maar zeer goed bedacht.
Helaas heeft het verhaal veel herkenbare kanten, de herkenning met de realiteit in onze maatschappij was met momenten groot. Het meemaken van traumatische ervaringen vormen een kind voor zijn verdere leven, dat wordt in dit boek meer dan duidelijk. Verder is de zucht naar geld, macht en bezit een trigger om tot acties over te gaan die mensonwaardig zijn. Tel daarbij op het accepteren van je kind bij de keuzes die hij maakt in het aangaan van relaties en je hebt een spannende psychologische thriller in handen.
Voor mij had de eerste helft van het boek de helft minder bladzijde moeten bevatten, dan was het een perfecte thriller geweest.

Originaliteit: ****
Schrijfstijl: ***
Spanning: ***
Psychologie: *****
Plot: *****
Leesplezier: ***

Alles zal ik je geven krijgt van mij afgerond 4 kraaien.
Bianca