Het verhaal begint met de verdwijning van Kayla, de dochter van Karin Buitendijk. Het meisje zat mooi te spelen toen de moeder even naar boven ging. Bij de terugkomst bleek ze verdwenen. Verdwenen in het niets samen met haar knuffels. Vervolgens gebeuren er allerlei zaken die vreemd zijn. Een knuffel die weer tussen de andere knuffels in het kamertje staat, terwijl Kayla die mee had toen ze verdween. Schoentjes die terug zijn en zo gebeuren er nog een aantal zaken.
Karin belandt in een nachtmerrie en gaat steeds vaker weer naar het kamertje van Kayla. Niemand neemt Karin serieus als vertelt over de spullen die verdwijnen en terugkomen. De politie staat ook voor een raadsel. Karin denkt inmiddels dat ze gek aan het worden is, gaat in therapie en aan de pillen. Ze begint aan zichzelf te twijfelen en weet niet meer hoe ze verder moet. Zou er dan niemand meer in haar geloven?

Maalstroom is een verrassend goede roman. Eenvoudig taalgebruik en korte zinnen maken dat je heel makkelijk wegleest in dit boek en dat het ook heel gauw uit is. Je wil doorlezen om te weten hoe dit af gaat lopen. De spanning in dit boek is precies goed, al is het middenstuk een klein beetje langdradig. Maar dat maakt het verhaal niet minder. Je leeft met de moeder mee, je krijgt met haar te doen. Een thriller kan ik het niet echt noemen, meer een psychologische roman. Maar een verrassend boek is het zeker. De plot is goed, al is wellicht ietsiepietsie voorspelbaar. Maar ook dat past in dit verhaal. Aan het eind komt de liefde ook nog even om de hoek kijken, leuk!
Een prachtig debuut wat van mij vier sterren krijgt, een aanrader!