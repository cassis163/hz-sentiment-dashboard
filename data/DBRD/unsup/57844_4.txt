'Samen' is de vijfde thriller van de Nederlandse Anita Terpstra. Zij schrijft niet alleen boeken, maar is ook freelance journalist en redacteur. Eerder werk van haar werd al genomineerd voor de Schaduwprijs en de Crimezone Thriller Award.

In 'Samen' zijn de hoofdrollen weggelegd voor Matt, een terdoodveroordeelde die schuldig werd bevonden aan het ontvoeren van enkele vrouwen, en Mackenzie, een vrouw die als enige in de onschuld van Matt lijkt te geloven en zelfs met hem wil trouwen.

Natuurlijk heeft Terpstra geen 'en ze leefden nog lang en gelukkig'-verhaaltje geschreven, maar heeft ze de nodige spanning en plotwendingen voor ons in petto. Wie is die Mackenzie precies en waarom wil ze Matt absoluut redden ?

De auteur heeft ervoor gekozen verschillende personages aan het woord te laten, ofwel één van de ontvoerde vrouwen, ofwel Mackenzie, steeds in de ik-vorm. Mackenzie mag het vaakst haar zegje doen, zodat we het verhaal grotendeels vanuit haar perspectief beleven.

Het boek leest ontzettend vlot, dit is enerzijds aan het niet al te complexe verhaal te danken en anderzijds aan de schrijfstijl die eenvoudig en rechttoe rechtaan is. Een onverwachte wending in een thriller wordt door de lezer op gejuich onthaald, meerdere onverwachte plotwendingen zijn misschien een beetje van het goede te veel. Naar sommige dingen moet je toewerken, niet plompverloren aan de lezer meedelen. Beetje jammer ook dat personen die uiteindelijk vrij belangrijk voor het verhaal blijken te zijn aanvankelijk nauwelijks aandacht krijgen en min of meer uit de lucht komen gevallen.

Dat laatste maakt het moeilijk om te beslissen of 'Anders' drie dan wel vier sterren verdient. Omwille van het leesplezier zijn het er vier geworden.