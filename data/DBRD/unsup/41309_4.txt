In 1934 liet de Australische schrijfster Pamela Lyndon Travers ons kennis maken met de boekenreeks 'Mary Poppins' over de gelijknamige kinderjuffrouw. Het personage heeft met haar lange knoopjas, hoed en paraplu een kenmerkend uiterlijk dat onlosmakelijk aan het karakter Mary Poppins verbonden is. De ijdele, ietwat strenge kinderjuf is recht voor zijn raap en zegt wat ze vindt. Tegelijkertijd heeft ze een hartverwarmende kant, die ze vooral toont aan haar vrienden en kennissen. Haar magische krachten zouden overblijfselen zijn van haar kindertijd. Waar de meeste kinderen deze verliezen als ze groter worden, heeft Mary deze krachten weten te behouden. Vanuit die krachten heeft Mary haar geheel eigen stijl in het opvoeden van de kinderen die ze tegen komt.

In Op reis met Mary Poppins gaat het bekendste verhaal (de film-/musicalversie) verder. Mary komt op bezoek bij Jane en Michael Banks voor een nieuw avontuur. Wanneer ze gaan vliegeren in het park, verschijnt Mary aan het vliegertouw. Ze maken een uitstapje door Londen. Wanneer ze 's avonds naar bed gaan hebben ze een bijzondere droom samen met Mary. Is het wel een droom? Wanneer Jane en Michael samen naar de sterren kijken, zien ze Mary opeens weer verschijnen. Ze neemt hun mee de nacht in en verteld dat het tijd is om naar bed toe te gaan.

Illustrator en designer Hélène Druvert maakte eerder al het bijzondere kinderboek Anatomie, New York Melody (Engelstalig) en een prachtige versie van 'de verhalen van 1001 nacht' (Franstalig). Nu zet ze een bijzondere versie van 'Mary Poppins' neer, waarvoor ze zich heeft laten inspireren door de oorspronkelijke boekenreeks. Het korte verhaal op rijm is ideaal als voorleesverhaal voor kinderen voor het slapen gaan. De dagelijkse elementen in het verhaal, zoals een bezoekje aan de stad, zorgen ervoor dat het een voor kinderen herkenbaar verhaal is.

De bijna magische illustraties zijn op zijn zachtst gezegd bijzonder. Het boek bevat klassieke zwart wit illustraties, met als grote bijzonderheid prachtig sierlijke en gedetailleerde uitsneden in donker papier. Die van twee kanten prachtig over het verhaal en de zwart wit illustraties heen passen. Door verlichting achter de uitsneden te plaatsen , kun je de schaduwen op een mooie manier op de muur projecteren, als extra element tijdens het voorlezen.

Wie bij Op reis met Mary Poppins verwacht het traditionele verhaal van Travers tegen te komen, zal wellicht teleurgesteld zijn tijdens het lezen. Duidelijk mag zijn dat het bedoeld is als prentenboek en dus als voorleesverhaal voor jongere kinderen. Dit heeft geresulteerd in een prachtig kort verhaal met een magisch randje. Leuk als introductie en heerlijk ter aanvulling voor die kinderen die hun hart aan Mary Poppins verloren hebben.

De kracht van het boek zit hem niet zozeer in het verhaal maar in de prachtige vormgeving. Een heus pareltje dankzij de illustraties en uitsneden die de aantrekkingskracht van het boek enorm versterken. Als liefhebber van speciale edities van boeken, de verhalen van Mary Poppins en prentenboeken, biedt dit boek de ideale combinatie. Een verhaal dat voor kinderen zeker leuk zal zijn en een prachtig boek waarbij zowel kinderen als volwassenen hun ogen uit zullen kijken. Daarmee is Op reis met Mary Poppins een musthave voor alle liefhebbers van Mary Poppins, die iets speciaals aan hun verzameling willen toevoegen.