'Witte ruis' is mijn tweede boek van Edwardson, maar mijn eerste kennismaking met Erik Winter, die naar Spanje verhuisd is. Wanneer hij terugkeert naar Zweden, worden zijn voorgevoelens werkelijkheid. 'Hij wist dat er iets gruwelijks zou gebeuren als hij weer in Zweden was, iets wat hij nog nooit had meegemaakt.' De gruwelijke gebeurtenis is de moord op een vrouw en haar twee kinderen. De baby van het gezin is ongedeerd. Meteen start de zoektocht naar de moordenaar en de reden waarom het jongste kind mocht blijven leven. Deze verhaallijn is erg spannend. Het wisselende vertelperspectief zet de lezer voortdurend op het verkeerde been, maar verplicht hem/ haar ook om de aandacht bij het lezen te houden. De verhaallijn die zich afspeelt in Spanje, vertraagt de handeling en zorgt zelfs af en toe voor verwarring. De dialogen met zeer snelle beurtwisselingen komen onnatuurlijk over en zijn soms zelfs irritant.
Het nieuwste boek van Edwardson is vrij spannend, maar haalt zeker niet het niveau van heel wat andere Scandinavische thrillers.