Je wordt er niet echt vrolijk van, als je Tien jaar gevangen leest! Een gouden tip: lees dit boek voor of na je vakantie, maar doe dit vooral niet tijdensâ€¦ Toch draagt deze beklemmende en emotioneel zwaar geladen roman een menselijke boodschap van hoop met zich mee. Hoop doet immers leven.

Amanda Berry en Gina DeJesus schreven de meest afschuwelijke periode uit hun nog jonge leven van zich af. Beide jonge vrouwen werden bijgestaan door Mary Jordan en Kevin Sullivan, twee ervaren journalisten. Tien jaar gevangen wordt verteld door de ogen van Amanda en Gina, twee van de drie meisjes die door Ariel Castro, een man uit hun buurt, ontvoerd, gevangen gehouden, gebrutaliseerd en verkracht werden.

Deze hartverscheurende roman is neergeschreven aan de hand van de dagboeken van Amanda en Gina, aangevuld door de twee journalisten die de acties beschrijven van de betrokken families en instanties om de drie jonge vrouwen terug te vinden. Dit boek dat zich afspeelt in Cleveland, heeft veel weg van een true crime thriller of van een claustrofobische roman, waarbij geen enkele gruwel of vernedering uit de weg wordt gegaan. Je beleeft vanaf de allereerste rij de martelingen, de verschrikking die de drie meisjes gedurende tien jaar moesten ondergaan. De brutaliteiten en psychologische spelletjes van Castro de onmens worden uiterst precies weergegeven. Als lezer is het bijna onmogelijk om te beseffen, welke verschrikkingen de ontvoerde meisjes hebben doorstaan. Anderzijds is in deze roman ook voldoende ruimte voorzien om de voortdurende inspanningen van de families en instanties weer te geven, in de hoop de meisjes terug te krijgen. Uiteindelijk komt een einde aan die lange periode van angst, pijn en onrust.

De echte kracht van deze roman vind je terug in de kleinste details; zeker geen summiere weergave wat er tijdens die langdurige periode van gevangenschap is gebeurd, integendeel. Het is evenwel jammer dat Michelle Knight, het derde ontvoerde meisje, haar versie van de gebeurtenissen afzonderlijk in het boek Finding me heeft ondergebracht. Ook zij was een slachtoffer van het beest Castro, die uiteindelijk de eer aan zichzelf hield en in zijn cel zelfmoord pleegde. Zijn levenslange gevangenisstraf was toen nog maar nauwelijks begonnen.

Tien jaar gevangen is een roman over eindeloos doorzettingsvermogen en bovenal van hoop. Want hoop doet leven!