Vroeger als tiener las ik veel Fantasy en Science Fiction boeken, maar op een gegeven moment kon dit genre mij niet meer zo boeien. Door mee te doen met een actie van Hebban Fantasy kwam ik in het bezit van een mooi pakket van Uitgeverij Q.

Robopocalyps is het eerste boek wat ik ter hand heb genomen. Tegenwoordig lees ik voornamelijk thrillers dus dit was toch wel even wennen.
In de tijd dat dit verhaal zich afspeelt zijn veel mensen in het bezit van huisrobots en worden ook andere werkzaamheden inmiddels uitgevoerd door robots. Maar dan beginnen de robots zich plots vreemd te gedragen zonder dat veel mensen hier echt wat van merken. Doordat de zelflerende robot Archos geprogrammeerd wordt met menselijke trekken gaat deze robot ook zelf nadenken. Archos wil de wereld veroveren en dit zal ten koste moeten gaan van de mensen. Alle robots gaan in opstand, de robotoorlog is begonnen. Hoe verfijnder de robot is, hoe slimmer hij zal zijn. De robots komen tot leven.

In Robopocalyps lees je het verslag van Cormac Wallace, één van de mensen die deze robotoorlog heeft overleefd. Doordat ik dit genre al tijden niet meer had gelezen, maar ook omdat er heel veel verteld wordt in het boek, vond ik het soms lastig om het verhaal te blijven volgen. Soms kwam het geheel ook wat onwerkelijk over, maar gezien de voortschrijdende techniek zal dit in de toekomst misschien best mogelijk kunnen zijn, machines die gaan denken en de macht overnemen.

'De techniek verandert, maar mensen blijven hetzelfde.'

Er zaten zeker spannende gedeeltes in het boek, soms een beetje horror- achtig, soms als in een thriller. Maar ook het verhaal over de mens, welke probeert te overleven. Een verhaal over goed en kwaad. In dit boek gaat het over de oorlog tussen mens en machine, maar het had ook over een andere oorlog kunnen gaan. In elke oorlog draait het nu eenmaal altijd om macht en overheersing.

'Hoeveel verandering kan een mens verwerken voordat alles zijn zin verliest? Leven om te leven is geen leven. Zingeving is net zo belangrijk voor de mensen als zuurstof.'

Normaal gesproken ben ik iemand die liever het boek leest, dan dat ik de film zou kijken. Ben niet zo’n televisie en filmmens. Robopocalyps wordt verfilmd en ik denk dat ik de film leuker ga vinden dan het boek. Moet wel zeggen dat doordat ik het boek gelezen heb, graag de film wil zien en hoop dat ik het verhaal dan beter kan volgen. Dit was dus na jaren een vernieuwde kennismaking met het Fantasy genre. Het is zeker niet tegengevallen, maar mijn favoriete genre blijft toch de thriller. Er zaten nog drie mooie boeken in het pakket, welke ik zeker te zijner tijd ga lezen en mijn mening over zal geven, maar ik duik eerst weer even lekker de thrillerwereld in.