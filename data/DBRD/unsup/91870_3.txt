Nanda Roep is een oud-journaliste en sinds 1996 ook schrijfster. Ze heeft in haar carrière voornamelijk kinderboeken geschreven. Van familie moet je het hebben en kun je het krijgen ook! is haar derde roman voor volwassenen. Leuk detail hierbij is dat het is uitgegeven door haar eigen uitgeverij.

Het verhaal gaat over Bianca, die in deze roman haar levensverhaal vertelt aan haar dochter. Daarin maken we al haar ups en downs mee van de afgelopen 40 jaar. Bianca is geboren in een gezin waarin het niet vanzelfsprekend was dat de kinderen onvoorwaardelijke liefde van hun ouders kregen. Je familie heb je niet voor het uitkiezen, en deze roman beschrijft heel realistisch wat de gevolgen daarvan kunnen zijn. Samen met haar zusje vocht Bianca om de aandacht van hun ouders, die ze nauwelijks terug gaven. Tijdens haar studie heeft ze een kind gekregen met Michael, waardoor ze de studie niet kon afmaken. Ze blijft wel lange tijd met hem samen en krijgt bij zijn familie de steun die ze bij haar eigen familie zo lang gemist heeft.

Zelfs als lezer word je bijna boos door de onredelijkheid. Een voorbeeld hiervan is dat Bianca haar moeder op een gegeven moment opbelt. Compleet overspannen, huilend en in paniek vraagt ze of die haar misschien een middag zou kunnen komen helpen op het werk. Haar vriend is net bij haar weggegaan, haar baas ligt in het ziekenhuis en nu moet ze het drukke café in haar eentje runnen. Uiteindelijk komt haar moeder veel te laat aan met haar vader en haar zus. Met z'n drieën gaan ze aan de bar zitten en bestellen thee en appeltaart. Als Bianca vraagt of ze nu dan kunnen komen helpen (waar ze tenslotte voor gebeld had), gaan ze weg. Haar vader sist nog: "heb je het weer voor elkaar? Dat jij zo overspannen bent, hoef je niet op ons af te reageren", schudt zijn hoofd en loopt ook de deur uit. Zo zijn er heel veel voorbeelden waardoor dit verhaal onder je huid gaat zitten, als lezer voel je wat Bianca voelt. Dat heeft Nanda Roep in een redelijk simpel verhaal heel knap voor elkaar gekregen.

In de roman gaan het vrolijke en het trieste van het leven moeiteloos hand in hand. Het is voor het grootste gedeelte grappig en luchtig geschreven, en ook de chaotische structuur versterkt dit. Aan de andere kant lopen de serieuze situaties als een rode draad door het verhaal. Dan gaat het over de relatie tussen Bianca en haar familie of tussen Bianca en haar vriend. Citaten als: "Geliefd worden, dat moet je aankunnen. Beseffen de mensen die zich zo moeiteloos in relaties storten dat wel, dat ze daarmee iets waardevols kunnen?" markeren deze meer serieuze kant.

Hoewel het verhaal niet heel erg spannend is, en weinig verrassende elementen bevat, is Van familie moet je het hebben en kun je het krijgen ook! toch een aanrader om te lezen. Nanda Roep heeft het gevoel van haar hoofdpersoon heel goed over kunnen brengen, samen met Bianca's worsteling en de opvatting dat je voor altijd bij je familie zou moeten blijven.