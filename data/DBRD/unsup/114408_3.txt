Peter Geelen (1960) schreef eerder al een succesvolle trilogie over de tempelridders. Met zijn eerste thriller Volbracht dompelt hij zijn lezers opnieuw onder in een stukje geschiedenis. Nu staat het leven van componist Ludwig van Beethoven centraal. Geelen combineert het leven van Beethoven met een hedendaags verhaal dat zich afspeelt in New York. Zijn grondige kennis over het leven van Ludwig en zijn tijd maken dit boek tot een uniek geschiedenisboek in thrillerformaat.
Carl Gardener, professor literatuur aan de Columbia University in New York krijgt opdracht van de bibliotheek van Berlijn om een aantal notitieboekjes van de beroemde 18de eeuwse componist Ludwig van Beethoven grondig te onderzoeken. De boekjes worden hem persoonlijk door de Duitse directeur van de bibliotheek van Berlijn toevertrouwd en Carl ontdekt al snel dat het vermoeden van de directeur enkel maar bevestigd kan worden. Er is iets niet pluis aan de schriftjes. Het handschrift is niet steeds hetzelfde en bepaalde passages zijn aangepast. Het waarom is echter een raadsel. Samen met zijn collega Simon probeert Carl het geheim van de schriftjes verder te ontrafelen. Als Carl op een ochtend van een kopje Starbuckskoffie geniet op een bootscheut van de universiteit, een dagelijkse gewoonte die hij zichzelf heet toegeëigend sinds hij in New York doceert, komt hij zijn oude studiegenoot David Lewis tegen. Lewis is pianist en verblijft momenteel in New York waar hij les geeft aan de Manhattan School of Music. Lewis is gepassioneerd door Beethoven en komt voor Carl als een geschenk uit de hemel voor zijn verdere onderzoek naar de notitieschriftjes van de beroemde componist. Davids kennis over Beethoven is voor Carl van onschatbare waarde. Beetje bij beetje wordt Carl volledig ondergedompeld in het leven van de beroemdste componist, een leven dat beheerst werd door pijn, smart, huislijk geweld en verdriet om zoveel onbeantwoorde liefdes. Om nog maar te zwijgen over de toenemende doofheid waarmee Ludwig af te rekenen krijgt, zowat het ergste wat een muzikaal genie kan overkomen. Het onderzoek neemt een drastische wending wanneer Carl op een avond thuiskomt en zijn appartement totaal overhoop gehaald is. Er is blijkbaar niets gestolen maar de daders hebben wel een doodsbedreiging achtergelaten voor zijn vrouw Liss. Tot overmaat van ramp blijkt David onvindbaar en zit er niets anders op dan de politie in te schakelen.
Peter Geelen is er met Volbracht in eerste instantie in geslaagd een boeiend biografisch werk te schrijven over Ludwig van Beethoven. Het boek bestaat uit twee verhaallijnen, enerzijds omschrijft het boek het leven van de beroemde componist vanuit het standpunt van Ludwig zelf en biedt ons zo een overzicht van zijn hele leven, anderzijds is er de tweede verhaallijn die zich afspeelt in het hedendaagse New York waar het onderzoek naar de notitieschriftjes van Ludwig de basis vormen van de thriller. Wat opvalt is het verschil in kwaliteit tussen de twee verhaallijnen. In het biografisch gedeelte slaagt Geelen er met een bijzonder aangename schrijfstijl in de volledige levensloop van Beethoven uit de doeken te doen. Het tweede stuk is veel minder samenhangend. Ongetwijfeld heeft dit te maken met Geelens uitmuntende kennis over Beethoven en zijn eerste stappen in het thrillergenre. Je merkt het als lezer meteen dat hij zijn eerste stappen waagt in dit voor hem nieuwe genre. Er zijn nog te veel toevalligheden die het thrillerverhaal onwaarschijnlijk maken. Ik neem aan dat het voor de auteur ook een leerschool is geweest en ik kijk dan toch reikhalzend uit naar nieuw thrillerwerk, want één ding staat vast: Geelen is een schrijver in hart en nieren en wanneer hij zich vastbijt in een thema resulteert dat in een schitterend verhaal.