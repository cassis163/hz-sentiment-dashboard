Het is al bijna vijftig jaar geleden dat ik deze roman voor het eerst las op de middelbare school. Het was mijn eerste kennismaking met het werk van Couperus. Sindsdien is mijn voorkeur voor zijn werk gebleven. Voor wie nog nooit een boek van Couperus heeft gelezen is dit boek zeker een aanrader!

De kracht van Couperus, ook in deze roman ,is de tekening van de karakters. Alsof hij zijn tijd een eeuw vooruit was, weet Couperus de spanning in “Van oude mensen “ zorgvuldig op te bouwen. De oude mensen omschrijven het grote geheim als ‘het vreselijke Ding’ en lang blijft onduidelijk wat dat voor ding is. Naarmate meer familieleden het geheim ontdekken, of al op de hoogte blijken te zijn, wordt de lezer een stapje dichter bij de waarheid gebracht.

De roman laat vooral zien hoe een moord, al is die dan ook zestig jaar geleden gepleegd, zijn sporen trekt in de historie van de familie. Deze roman is eigenlijk een 'boek van wroeging'.