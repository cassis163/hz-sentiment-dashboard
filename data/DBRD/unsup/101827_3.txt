Op de omslag van "Onvindbaar" staat een aanbeveling van Karin Slaughter. Dit wekt de indruk dat het om een spannende thriller gaat. Dat is helaas niet het geval. Dit boek is eerder een roman met spannende elementen. De schrijfstijl is mooi, maar hier en daar wat langdradig. Met name tijdens het middenstuk vroeg ik me af welke kan het verhaal nu eigenlijk op zou gaan. Dit middenstuk wordt vooral gebruikt om beschrijvingen te geven van water. Het water in de omgeving, maar ook de mysterieuze lekkages in het huis. De vraag wat er met de tweeling is gebeurd lijkt dan een beetje op de achtergrond te raken. De spanningsboog is daar soms ver te zoeken. Aan het einde van het verhaal (de ontknoping) komt er weer wat meer vaart in het verhaal. Toch zou ik dit boek geen thriller noemen. Het is, zoals gezegd, eerder een roman met hier en daar wat spannende elementen. Omdat de verwachting gewekt werd dat het om een thriller zou gaan, viel het boek mij een beetje tegen. Toch zou ik het boek wel aanraden aan mensen die van mooi geschreven romans met een mysterieuze verdwijning als onderwerp houden. Zelf houd ik het op 3 sterren vanwege de niet ingeloste verwachtingen.