Uitgeverij Hogarth, onderdeel van Penguin Random House, heeft een reeks boeken gepubliceerd waarin bekende schrijvers het verhaal uit een toneelstuk van Shakespeare in een modern setting opnieuw vormgeven. Recent is in die reeks is “Macbeth” geschreven door Jo Nesbo verschenen. Nesbo heeft er een thriller van gemaakt die zich afspeelt in een trieste stad waar de industrie en andere werkgelegenheid verdwenen is, misdaad en corruptie welig tiert en veel inwoners aan verdovende middelen verslaafd zijn. De koning en de edelen uit het toneelstuk van Shakespeare zijn hier de burgemeester, de hoofdcommissaris van politie en zijn politiechefs met de namen van de personages van Shakespeare.
Vanaf begin tot eind zit het verhaal vol moorden die op gewetenloze wijze gepleegd worden. Dat is geen prettige lectuur. Alleen door het te lezen als een duidelijke hervertelling van het toneelstuk van Shakespeare en daardoor een zekere afstand te houden tot de personages en hun geweld blijft het verteerbaar.
Nesbo weet hoe je een spannend verhaal vertelt. Zijn taal is helder, hij gebruikt geen moeilijke woorden. Het moet niet moeilijk zijn van dit boek een film of beter nog een stripverhaal te maken. De personages blijven een-dimensionaal. Ze vertonen geen innerlijke ontwikkeling.
Het is een dik boek, 503 pagina’s, maar je leest het in een keer uit, zo weet de auteur steeds weer door onverwachte ontwikkelingen de spanning op te bouwen. Interessant is hoe hij de verwikkelingen en de personages van Shakespeare in een moderne setting weet te zetten.