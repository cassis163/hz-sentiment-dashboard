Oktober 1917, Sint-Petersburg.

Door gewelddadige opstanden, hongersnood en tyfus heerst er complete chaos in de stad. Mensen lopen er verdwaasd rond en het is ieder voor zich. Maxim, een dakloze die door de straten zwerft, is zich niet bewust wat er aan de hand is, maar kijkt wel op tegen de aristocraten die de leiding hebben. Nog wel ...
De revolutie staat op losbarsten en Maxim wordt verliefd op Vera ,een meisje uit de hogere kringen, die in de desorganisatie een kans ziet om aan het milieu te ontsnappen waarin ze is opgegroeid.

Oktober is een boek vol met tegenstrijdigheden. Het heftige onderwerp staat in schril contrast met de wat luchtige en kinderlijke manier van schrijven. Naarmate het verhaal vordert neemt dit af en wordt het harder en rauwer. Ondanks de prachtige illustraties die het boek ondersteunen kan ik dat niet zeggen voor de e-boekversie die ik heb gelezen.

Het verhaal is in sneltreinvaart geschreven en ik heb zeer aan deze schrijfstijl moeten wennen. Gaandeweg ging ik het wel beter waarderen.

Ik wist niet veel over deze periode in de geschiedenis van Rusland, behalve wat ik vroeger op school heb geleerd. Dit boek heeft er wel voor gezorgd dat ik veel meer over de Oktoberrevolutie te weten wil komen.