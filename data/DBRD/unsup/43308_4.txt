Het vergt toch altijd weer een bepaald soort moed om aan een GoT boek te beginnen. Het telt een heleboel pagina's en nog veel meer namen en details die je ook allemaal geacht wordt om te onthouden omdat ze dan ineens later ook nog belangrijk blijken te zijn. Mij is al verteld dat ik vanaf boek 4 de appendix ongetwijfeld ga gebruiken. Maar zolang ik dat kan vermijden, blijf ik dat natuurlijk gewoon heel koppig doen.

Ondanks het feit dat ik de serie gezien heb, vind ik dat het boek wel degelijk echt wat aan de serie toevoegt. Door de vele verschillende point of views komen de denkpatronen van sommige karakters veel beter tot zijn recht. Vooral Sansa, en met name haar intelligentie, wordt in de serie regelmatig tekort gedaan, omdat we daar alleen de uitkomst van haar denken zien, maar nooit de gedachten achter haar gedrag en doen en laten.

Net als bij het eerste boek zijn er natuurlijk karakters waar ik meer mee heb dan met anderen. Het karakter van Daenerys staat in dit boek een beetje stil, en ook dat van Daavos maakte op mij nog geen diepe indruk (alhoewel zijn informatie wel noodzakelijk is voor het verhaal). Daarnaast vind ik ook Arya's verhaallijn op papier een beetje slepen. Dat wordt echter ruimschoots goed gemaakt door Catelyn, die in dit boek verrassend interessant en wellicht het meest emotioneel is, Jon, die op papier ongelooflijk goed overkomt en dan uiteraard de eerder genoemde Sansa.

Ik merk wel dat meer dan 300 pagina's per dag lezen gewoon niet gaat met dit boek. Daarvoor is de schrijfstijl te gedetailleerd en te emotioneel afstandelijk en staat er gewoon te veel informatie, namen en details in. Maar ik heb er wel erg van genoten en ben benieuwd naar het volgende deel!