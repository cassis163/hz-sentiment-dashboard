De carrière van Alan Banks verloopt niet voorspoedig. Als zijn chef Jimmy Riddle zijn hulp inroept is hij hogelijk verbaasd. Hun verhouding is problematisch, ze moeten elkaar niet. Toch gaat Banks op zoek naar de dochter van Riddle die weggelopen is en van wie naaktfotos op internet zijn verschenen.

Kil als het graf is het vierde boek van Robinson dat in Nederlandse vertaling is verschenen. Helaas zijn ze niet in de juiste volgorde vertaald, dat blijf ik jammer vinden met name omdat er een opbouw zit in de reeks.
In dit boek is de hand van Peter Robinson weer duidelijk merkbaar. Alan Banks wordt zo langzamerhand voor mij een goede bekende. Hij is een menselijke, hardwerkende inspecteur die ook zijn persoonlijke besognes heeft. Zo is hij bezig zijn komende scheiding te verwerken en heeft hij moeite met het feit dat zijn dochter, net als alle kleine meisjes, groot wordt. Dan is er nog Annie, een collega, met wie hij moet samenwerken. Dat gaat niet altijd van een leien dakje. Robinson is ook herkenbaar door de vele verwijzingen naar allerlei soorten muziek. Het is wederom duidelijk dat hier een grote passie ligt van deze schrijver.
Kil als het graf is goed opgebouwd en toegankelijk geschreven. In het verhaal zitten enkele zeer verrassende wendingen.
Toch ben ik over dit boek van Robinson minder enthousiast dan over enkele vorige. Sommige passages vond ik te breed uitgesponnen. En wat betreft de plot, het kwartje valt, de dader is duidelijk, maar ergens vond ik het toch niet bevredigend. Dat heeft te maken met het feit dat er teveel sprake is van toeval. Dit boek heeft mij ook niet verrast, verwonderd of anderszins aangegrepen.
Toch blijven de boeken van Robinson zeker de moeite waard en zijn van goede kwaliteit. Mijn favoriet is nog steeds Onvoltooide zomer, onlangs genomineerd voor Anthony Award 2004. Een mooie opsteker voor deze Peter Robinson.