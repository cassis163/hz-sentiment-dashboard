De Nederlandse Anita Terpstra is freelance journalist en redacteur, maar ze vindt ook de tijd om regelmatig een thriller te schrijven. 'Vonk' is de laatste in het rijtje, het verhaal speelt zich af in het balletwereldje, een interessante insteek die voor een originele plot kan zorgen.

De Nederlandse Mischa en de Russische Nikolaj zijn een beroemd danspaar en ook priv√© vormen ze een koppel, ze lijken voor elkaar geboren. Maar... schijn kan bedriegen. Want wanneer er brand uitbreekt in hun huis en beiden de ramp maar nauwelijks overleven, beschuldigen ze elkaar ervan de brand te hebben aangestoken met de bedoeling de ander te vermoorden. Gedurfde en onverwachte uitspraken voor een droomkoppel.

Doorheen het verhaal zitten heel wat aanwijzingen, waaruit je zou kunnen opmaken wie de dader is. Alleen, ze kunnen het natuurlijk niet allebei gedaan hebben. Wie haatte de ander het meest? Wie had het grootste motief voor deze wandaad? Wie spreekt de waarheid en zal die ook aan het licht komen? Het zijn vragen waar Terpstra uiterst langzaam naartoe werkt. Het is bijna onmogelijk als lezer te ontdekken wie de ander erbij wil lappen.

Mischa en Nikolaj doen om de beurt hun verhaal, allebei in de ik-vorm. In het begin van een nieuw hoofdstuk is daarom niet altijd meteen duidelijk wie aan het woord is, maar storen doet dat geenszins. Er wordt heel veel gesprongen in de tijd, er zijn flashbacks naar tien jaar terug, negen jaar, twee jaar, enzovoort, een beetje van het goede te veel. De personages zijn vrij goed uitgewerkt, je krijgt een idee van hun karakter, hoe ze denken en doen. Zoals we het van Terpstra gewend zijn, steekt de plot prima in elkaar en is het boek vlot leesbaar. Aan de ontknoping schort echter iets. Out of the blue komen we te weten hoe alles in zijn werk is gegaan, een beetje verrassend einde toch wel. En onbevredigend, niet wat je verwachtte na het lezen van de rest van het verhaal.

Goede thriller, maar geen topper.