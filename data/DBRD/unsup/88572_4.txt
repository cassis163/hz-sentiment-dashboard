Een spannend begin, een meisje, Corey, dat met het vliegtuig op weg is naar haar vroegere woonplaats om haar beste vriendin, Kyra, op te zoeken. Alleen, die vriendin is een paar dagen terug dood gevonden onder het ijs....
Een begin wat een hoop mensen zal aanspreken, omdat gelijk het mysterie erin naar boven komt. Hier begint ook de rollercoaster waarin dit boek je volledig mee neemt. Wat is er allemaal met Kyra gebeurd terwijl Corey de stad en haar nieuwe leven onveilig maakte?

Marieke Nijkamp is een verhalenverteller, globetrotter en een dromer, en dit vind je in het hele boek terug. Het verhaal zit ijzersterk in elkaar en maakt dat je wil doorlezen. Er is, eenmaal begonnen, geen weg meer terug naar het vliegtuig waarin Corey haar reis begon, en als lezer blijf je op het puntje van je stoel zitten tot de laatste letter.

Je krijgt een complete kijk in de reis die Kyra in haar eentje heeft gemaakt sinds Corey Lost Creek heeft verlaten. Gaandeweg komen er tijdens het lezen steeds meer vragen bij de lezer op, die onderweg een antwoord krijgen. Ook wordt je als lezer volledig meegenomen in de emoties die Corey heeft, en ook de gevoelens van de overige karakters worden niet vergeten!

Kortom, een boek waar je snel doorheen leest door de pakkende verhaallijn en een boek waar meer dan voldoende spanning in zit!