Er zijn thrillerauteurs die men ervan kan verdenken een sjabloon te gebruiken voor hun boeken. Ze schrijven een eerste succesvolle thriller en daar wordt het sjabloon van afgeleid. Alle volgende thrillers lijken op de eerste. Dezelfde hoofdpersonages, een zelfde afwikkeling van de plot, weinig variatie. Ze worden na verloop van tijd oersaai. Het minste wat van Luc Deflo kan gezegd worden is dat hij niet zo'n auteur is. Hij heeft zich al meerdere keren opnieuw proberen uit te vinden. Hij begon met een aantal thrillers rond de Mechelse speurders Bosmans en Deleu. Daarna introduceerde hij Cel 5, maar keerde ook geregeld terug naar Bosmans en Deleu. Vervolgens ontwikkelde hij een nieuwe reeks die zich in Hasselt afspeelt en die hij in duo schrijft. En dan is er Kick.

Kick speelt zich af in het Antwerpse misdaadmilieu. Nicolas Van Geneugden ontmoet in de kickboksclub Driss, Bo, Redouan en Yasmina en zij fascineren hem. Hij is jaloers op hun vriendschap, die hij zelf met niemand heeft. Na een racistische aanvaring met de portier van de Equinox, een discotheek, besluiten de vier Marokkanen wraak te nemen en Nicolas hoort hen overleggen. Hierin ziet hij zijn kans en biedt zijn hulp aan. Ze nemen niet alleen wraak, maar nemen ook het portierschap van de Equinox over. Vanaf dan zijn ze een kliek van vijf. Ze komen echter terecht in het milieu van de Albanese maffia en dat moet haast wel slecht aflopen.

Het is Nicolas Van Geneugden die gedurende heel het boek vertelt. Hij vertelt wat de vijf vrienden meemaken vanaf het moment dat hij de andere vier leert kennen en dat gebeurt in de typische Deflo-stijl: rauw, direct, grofheden niet schuwend. De personages voeren vaak korte, bijtende dialogen, zoals dat ook in andere boeken van Deflo geregeld het geval is. De vijf vrienden zijn stuk voor stuk in meer of mindere mate criminelen maar ze wekken sympathie op door de manier waarop ze naar voren worden gebracht. Het geheel vormt een voortrazende thriller. Het clich√© "pageturner" is dan ook heel erg op dit boek van toepassing.

Nieuw voor Deflo is dat er geen speurders aan te pas komen. Nicolas Van Geneugden en zijn vier makkers zijn de hoofdpersonen, met nog een mooie bijrol voor Petrit Basha, een Albanese gangster. Ook geen Mechelen, Brussel of Hasselt deze keer, maar de Antwerpse regio. Geen sjabloon voor Deflo maar een volledig nieuw boek zoals hij er nog geen schreef. De pogingen van Deflo om te blijven verrassen en niet steeds hetzelfde boek te schrijven, leveren af en toe een minder boek op, maar meestal slagen zijn pogingen. Ook dit keer is dat zo. Ze is zelfs meer dan geslaagd. Dit is een van zijn betere boeken van de afgelopen jaren.