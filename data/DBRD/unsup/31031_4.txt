Voor 'Koekoeksjong' moet je echt de tijd nemen. Dat geldt trouwens voor de meeste boeken - kwaliteit boven kwantiteit - maar voor dit in het bijzonder. Ouderwets traag tempo, waarin je lekker mee moet gaan. De personages worden uitgebreid geïntroduceerd, de setting gedetailleerd beschreven, het onderzoek uitvoerig belicht. Heerlijk! Mooie afwisseling temidden van het vele 'snelle' werk.

Cormoran Strike en Robin Ellacott vormen een geweldig team! Gelukkig houdt het na één deel niet op. 'Zijderups' (#2) en 'Het slechte pad' (#3) liggen klaar om gelezen te worden. Nog heel wat uurtjes leesplezier voor de boeg dus.

Het heeft mij wat bedenkingen gekost om aan deze reeks te beginnen. Dat Robert Galbraith een pseudoniem is van J.K. Rowling is daar debet aan, ik ben namelijk geen Harry Potterfan. Blij dat ik het toch gedaan heb!

[spanning 4, plot 4, schrijfstijl 4, leesplezier 4, originaliteit 4, psychologie 3]