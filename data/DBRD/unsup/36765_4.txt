Een vleugelslag van een vlinder kan een orkaan veroorzaken aan de andere kant van de wereld, luidt het gezegde. Zo heeft het weglopen van de kleine, 15-jarige zigeuner Marco uit zijn clan grote gevolgen, die zich uitstrekken van het kantoor van een bankdirecteur in Denemarken tot een ontwikkelingsproject voor pygmeeën in Afrika.

Marco hoort bij een clan van dieven geleid door zijn oom Zola, die betrokken is bij de moord op een Deense ambtenaar die een project voor ontwikkelingshulp in Afrika controleerde. De moord wordt onderzocht door het nogal a-typische politieteam van de cold-case afdeling Q, bestaande uit de uitgerangeerde chef Carl Morck, de mysterieuze Syriër Assad en de punkerige, dellerige Rose. Hierbij stuiten ze onder andere op de jonge Marco die hen graag wil helpen maar hen tegelijkertijd niet vertrouwt omdat hij illegaal in Denemarken is. Wat zullen ze met hem doen? Hij is uit de clan gevlucht omdat zijn oom hem kreupel wil laten maken zodat hij meer geld op kan halen bij het bedelen en hij wordt achterna gezeten door de corrupte en meedogenloze opdrachtgevers van de moord op de ambtenaar. Hij zit aan alle kanten klem.

Fraude, corruptie en moord vormen een haast onontwarbare knoop die Morck en zijn mensen op hun eigen wijze moeten zien te ontwarren. En dat met de hijgende adem van hun nieuwe chef, die het liefst afdeling Q wil opheffen, in de nek.

Ik heb weer genoten van deze nieuwe thriller van Adler-Olsen. Er gebeurt veel, er zijn veel personages en het verhaal maakt af en toe een paar sprongen in tijd en plaats. Dat vergt een goed oplettende lezer. De ontknoping is als altijd verrassend, hoewel dat nu juist geen verrassing meer zou moeten zijn voor de fan van Jussi Adler-Olsen. Wat mij betreft komt er gauw een zesde deel in deze geweldig goede serie!