Samuel is gestorven in een auto-ongeluk, maar niemand weet hoe hij daadwerkelijk aan zijn einde is gekomen: was het kwaad opzet of een ongeluk of was het zelfmoord? Dat wordt onderzocht door een schrijver die een kennis was van één van Samuels vrienden, Panter. Hij houdt interviews met zijn kennissenkring om te analyseren wat er daadwerkelijk gebeurd is. Naast vrienden en familie, worden ook zijn toenmalige vrienden, Laïde en zijn beste vriend, Vandad geïnterviewd. Weten zij misschien iets meer over zijn beweegredenen of wat het gewoon een ongeluk?

In het begin is het verhaal nogal verwarrend, omdat er tussen de verschillende personages wordt afgewisseld en omdat ik als lezer niet altijd onmiddellijk doorhad wie er nu aan het spreken was, maar je weet snel wie er allemaal belangrijk was in het leven van Samuel zodra je de personages beter leert kennen. De schrijver is ook subtiel aanwezig in het verhaal als personage. Zo kent Panter een Tunesisch Zweedse schrijver, die interesse toont in het verhaal van Samuel, omdat ook iemand uit zijn leven is weggenomen door de dood. Als een soort eigen rouwverwerking probeert de schrijver de laatste dag van Samuel te reconstrueren om zo alles beter te begrijpen.

Om dat te bestuderen, is het boek opgedeeld in drie delen: 1. Ochtend, 2. Laïde en 3. Middag. In deel één, Ochtend, zijn ‘minder belangrijke mensen’ aan het woord en wordt er geschetst wat er zich heeft afgespeeld tijdens de ochtend voor zijn dood. Dit dient om het verhaal wat te kaderen: wat voor iemand was Samuel en wat is er gebeurd? In het tweede deel, Laïde, zijn de twee belangrijkste personen op dat moment in zijn leven aan het woord: Laïde, zijn toenmalige vriendin en Vandad, zijn beste vriend. Algauw wordt snel duidelijk hoe hun relatie ten opzichte van Samuel was, maar ook hoe Laïde tegenover Vandad stond en omgekeerd. Hier leren we Samuel nog beter kennen, maar wat we natuurlijk niet weten is in welke mate het verhaal van Vandad en Laïde gekleurd is om er zelf goed uit te komen. In het derde deel, Middag, komen we te weten waar Laïde en Vandad waren op het moment van het ongeluk en wat ze toen deden. Tot slot komt de demente grootmoeder van Samuel aan het woord en komen we misschien als lezer te weten hoe de vork nu precies in de steel zit.

Dit verhaal boeit van begin tot einde en weet de lezer zeker te intrigeren met het afwisselende perspectief en de verschillende verhalen over Samuel. Je leeft mee en wilt weten wat er nu precies gebeurd is, want ergens zit je met het gevoel dat er meer aan de hand is. Om dat te weten te komen, moet je het boek natuurlijk lezen. Iets wat ik u ten stelligste aanraad!