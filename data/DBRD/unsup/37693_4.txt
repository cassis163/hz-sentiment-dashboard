In Polen beschrijft Michener de Poolse historie vanaf de dertiende tot de eenentwintigste eeuw. Aan de hand van de belangrijkste episoden uit de Poolse geschiedenis schetst hij een indringend beeld van de voortdurende dreiging van invasies en overheersingen van vijandige mogendheden. Michener maakt deze geschiedenis tastbaar, invoelbaar en meeslepend door de wederwaardigheden te beschrijven van drie families - uit drie verschillende sociale geledingen - in een dorpje aan de Weichsel ten noorden van Krakau.

NBD|Biblion recensie: Aan de hand van de geschiedenis van drie fictieve Poolse families geeft de Amerikaanse auteur een beeld van de Poolse historie vanaf de dertiende eeuw tot 1981. Voor deze geschiedenis in romanvorm baseerde Michener zich op een grondig historisch onderzoek in Polen. Het leven van de drie families wordt bepaald door het tragische lot van Polen, voortdurend bedreigd door invasies en overheersing door de omringende mogendheden. De schrijver etaleert in deze populaire geschiedschrijving een veelheid aan feiten, maar is er tegelijk in geslaagd een kleurrijk beeld te ontwerpen van het leven van de lagere en hogere adel.

Echt een aanrader voor wie iets wil weten van de geschiedenis van Polen. Prettig leesbaar. Wie Polen bezoeken wil en iets meer wil begrijpen van wat de betekenis is van de historische plaatsen moet dit boek zeker lezen.