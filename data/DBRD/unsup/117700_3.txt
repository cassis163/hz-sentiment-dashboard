'Willen: een verlangen om iets te bezitten of te doen; een wens,
Nodig hebben: iets essentieels wat vereist is, omdat je er niet zonder kunt leven.
Wat heb jij nodig?'

Kaylee weet wat ze nodig heeft: een nier voor haar zieke broer DJ. Wanneer er een nieuwe website online komt waar de tieners van Ottawa High School een verzoek kunnen indienen met wat ze nodig hebben zorgt dat voor veel enthousiasme. Het verzoek wordt ingewilligd in ruil voor een paar simpele taken. Ook Kaylee kan het niet laten om zich aan te melden. Maar tegen welke prijs krijgt ze haar verzoek? En wie zit er eigenlijk achter de site?

'Nodig' is het 7Days Reading Challenge boek van februari en ik heb een exemplaar via Hebban van uitgever Karakter ontvangen. Ik had nog niet eerder werk van Joelle Charbonneau gelezen maar ik was erg benieuwd naar haar werk. Haar eerdere Young Adult 'De Test'- trilogie klinkt ook als een spannende boekenserie.

Kaylee is de hoofdpersoon en je volgt haar via het ik-perspectief. Ze is heel sympathiek door haar benijdenswaardige toewijding om haar broer te helpen. Daarnaast volg je in de hij/zij-perspectief nog een aantal van haar klasgenoten, zoals de onzekere Brian en de adrenaline-junkie Ethan. Vooral op het begin van het verhaal wissel je net iets te veel van perspectief waardoor je niet altijd goed de scholieren kunt onderscheiden en blijven ze wat oppervlakkig.

Maar de constante wisseling van perspectieven draagt ook veel bij aan de spanning. De spanning wordt steeds meer opgebouwd: hoever gaan de scholieren en wat zijn de gevolgen daarvan? Het boek laat goed de reikwijdte van social media zien en laat zien wat de destructieve gevolgen zijn van een materialistische wereld. Toch voelt de ontknoping enigszins teleurstellend. Er komen veel verhaallijnen samen, maar niet op de meest geloofwaardige manier. De achterliggende gedachte achter de Nodig-website vind ik wat matig.

'Nodig' is een indringend en spannend verhaal. Helaas is de ontknoping niet heel sterk. Toch weet het verhaal je mee te slepen en ga je nadenken: wat zou jij in zo'n situatie doen en hoever zou jij gaan?