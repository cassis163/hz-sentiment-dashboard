In het derde deel van Serie Q krijgt Carl Mørck het privé nogal zwaar te verduren, werkt het team aan vreemde brandstichtingen (waar de inbreng van bureau Q uiteindelijk zorgt voor de opheldering) en krijgen zij te maken met een duistere boodschap uit het verleden. Een zeer oude brief met een noodkreet over een ontvoering, althans dat blijkt het na veel gepuzzel te zijn omdat het nauwelijks meer leesbaar is door de jaren die verstreken zijn sinds het met bloed geschreven is. Een zeer vreemde zaak blijkt het te zijn als Mørck en Assad nu bijgestaan door Yrsa -zus van Rosa, die even van het toneel verdwijnt- toch in staat zijn om een van de ontvoerden op te sporen.
Deze ontvoering en moord lijkt een niet op zichzelf staande gebeurtenis, maar een van velen. Zonder motief of daadwerkelijk bewijs –geen andere ex-ontvoerde die zich meldt of een lijk dat gevonden wordt- gaat het team van Mørck maar uit van een hypothese. Het kan veel vaker gebeurd zijn omdat slachtoffers door hun bijzondere geloofsachtergrond waarschijnlijk geen aandacht vragen voor de situatie. Een lastige speurtocht met bizarre ontwikkelingen is het gevolg.
De dader doet parallel aan het onderzoek zijn entree in het verhaal. Zijn modus operandi kent de lezer eerder dan Mørck en zijn team. Het boek sleept je steeds verder mee met alles wat de ontvoerder / moordenaar doet. Je ontdekt gaandeweg zijn privéleven en het bizarre leven als en wording tot ontvoerder. Net als zijn drijfveren, zijn haat die in zijn jeugd verborgen ligt. Het verhaal maakt je deelgenoot van de voorbereiding tot een nieuwe ontvoering en moord van idee tot uitvoering, terwijl Bureau Q nadert.
Weer een uitstekend verhaal uit deze serie. Een sterke plot, uitgekiende situaties en spannende gebeurtenissen met een vleug humor. Gedragen door sterke karakters met een duidelijke historie in relatie tot het verhaal.