Sterker door strijd gaat over een 32-jarige vrouw die voor haar carrière naar Rotterdam verhuist. Ze heeft er nog geen vrienden en gaat daarom op Hyves op zoek naar mensen die ook in Rotterdam wonen. Daar leert ze een aantal mensen kennen die haar meer leren over de stad, maar ze leert er ook een man kennen waar ze al snel een relatie mee begint. Ondertussen krijgt ze ook promotie, en daarmee ook een zeer jaloerse collega. In dit boek zie je hoe het hoofdpersonage met dit alles om gaat en hoe ze dit allemaal tot een goed einde probeert te brengen.

In dit boek ligt er een grote focus op het ontdekken van Rotterdam, aangezien het hoofdpersonage nieuw is in Rotterdam, en daar horen een heleboel beschrijvingen van plekken bij. Als niet-Rotterdammer werd dit me soms iets te veel, omdat al die namen van cafés, gebouwen en straten me vrij weinig zeiden. Maar ik kan me inbeelden dat dat boek zoveel leuker geweest zou zijn als ik een echte Rotterdammer was, die al deze plekken kan herkennen.

Gelukkig lag de focus niet alleen op Rotterdam, maar was er ook nog de liefdesrelatie en de carrière van het hoofdpersonage. Ik vond het wel leuk om hierover te lezen. De relatie kwam voor mij een beetje snel en uit het niets, maar dat is nu eenmaal hoe online dating werkt. Ik weet niet of dat toen op Hyves ook al zo was, want ik was toen nog iets te jong om dat te kennen, maar als het iets weg heeft van de sociale media van tegenwoordig dan snap ik de snelle relatie wel. De carrière en werkomgeving in dit boek waren ook een aspect in dit boek die zeer goed uitgewerkt waren. Ze deden heel realistisch aan en ze gaven door de jaloezie net dat tikje spanning dat dit boek nodig had.

Dit is het debuut van Julie van Mol en je ziet echt dat ze er heel veel moeite en opzoekwerk in heeft gestoken. Petje af voor zo’n sterk debuut. Het was niet meteen mijn smaak, doordat het zo sterk op Rotterdam gericht is, maar het was daarom geen slecht boek. Ik geef dit boek 3 sterren, omdat het een sterk debuut is, maar mij persoonlijk niet heeft kunnen overtuigen. Ik ben benieuwd wat Julie van Mol verder nog gaat doen op vlak van schrijven.