Ik kan mijn geluk niet op als ik Kleine Vos ontdek in een platte, kartonnen doos, die kort daarvoor door DHL is geleverd. Mijn eerste blik in het boek vol papierkunst resulteert in het minutenlang aanschouwen van de eerste plaat. Kleine Vos in het geelbruin, in haar natuurlijke habitat. Het bos in wit en donkergroen opgebouwd. Paarse vlinders om haar heen. Dit is mindfulness op papier, bedenk ik me. En dan zie ik de tekst op de linkerpagina.

De zon gaf warmte aan het water.
Kleine Vos keek om zich heen.
Ze dacht aan nu, maar ook aan later
en deed dat uren achtereen.

'Het is op rijm.' Ik hoor mezelf zuchten in ons stille huis. Wat een geluk! De dichtkunst is zo prachtig filosofisch geschreven, dat het een aanslag doet op mijn emoties. Ik kijk van de tekst naar de plaat en weer terug. Dit is wat de Druïden Awen noemden, stromende spirit.

Paperartist Thysa Zevenbergen sneed beelden uit papier en vulde daarmee het wonderschone boek Kleine Vos op zoek naar Overal & Nergens. Schrijver Ru de Groen vertaalde de emoties en de zoektocht van Kleine Vos in poëzie.
Kleine Vos is eigenlijk best tevreden met haar plek in het bos, maar vraagt zich toch ineens af of er niet iets is wat zij mist. Ze besluit Hert te vragen of er een land is zonder problemen, vol geluk en eeuwig zon. Volgens Hert ligt dat land overal en nergens en Kleine Vos besluit ernaar te zoeken.
Door de vakkundigheid van Thysa en Ru komt Vos tot leven in dit prentenboek voor jong en oud. Verschillende perspectieven in beeld én in zienswijze van de dieren in het boek passeren de revue in een mooi kleurverloop. En Kleine Vos? Die komt erachter dat geluk voor ieder weer iets anders is en dat het geheim van het vinden van geluk in tevredenheid ligt. 'Wat ik zocht dat vond ik thuis.'

Een aanrader voor paperlovers, poëzieliefhebbers en voorlees-fans!