Het is waarschijnlijk heel weinig mensen opgevallen, maar wie wist dat viervijfde van de kunstkerstbomen uit China komt? Of dat een op de drie mobiele telefoons ergens in dat onmetelijk grote land in elkaar wordt gezet? Het zijn van die kleine weetjes die het nieuwe boek van Roel Janssen (Karaktermoord) een extra dimensie geven. Het heeft natuurlijk niets te maken met het plot van deze thriller. Het lost de moord op een Chinese handelaar niet op en het maakt evenmin duidelijk waarom de Nederlandse handelaar Harro Hollingen aan tegenslagen ten onder dreigt te gaan, maar het zijn wel leuke feitjes.

Roel Janssen blijft in zijn boek dicht bij zijn expertise. In het dagelijkse leven schrijft hij over financiÃ«le en economische onderwerpen voor NRC Handelsblad. Die kennis van de economie laat hij nadrukkelijk doorklinken in Karaktermoord. Het eigenlijke onderwerp is de opkomende macht van China in de internationale zakenwereld en de Europese reactie op die groei. Of liever gezegd: het ontbreken van een Europees antwoord op het ontwaken van de grootmacht in het Verre Oosten.

In het verhaal is Hollinger de tussenpersoon tussen een groot Europees bedrijf dat zijn mobiele telefoons in China laat maken. Maar op de dag dat de contracten moeten worden getekend wordt de Chinese zakenpartner van Hollinger dood gevonden in zijn hotelkamer. Een hartaanval? Moord? Een Rotterdamse rechercheur van Chinese afkomst denkt het laatste. De rest van de politie, Hollinger, de Chinese ambassadeur denken het eerste. Uiteindelijk weten de rechercheur, Hollinger en diens vriendin het raadsel toch op te lossen.

Roel Janssen heeft een vlotte pen waardoor de lezer door Karaktermoord wordt gegrepen. Met een flinke dosis humor beschrijft Janssen de avonturen van de zakenman, die bijna een verbaasde toeschouwer in zijn eigen levensverhaal lijkt te zijn. En als er ook maar even ruimte is in het verhaal, volgt een soort college globalisering. Verplaatsen van arbeidsplaatsen naar lagelonenlanden, handelsoverschotten, dollarreserves, het zijn niet langer waardeloze woorden voor degene die Karaktermoord heeft gelezen. Dat is heel wat prettiger leesvoer dan een handboek internationale economie.
Het nadeel van Janssens aanpak is wel dat het soms de vaart uit het verhaal haalt. Dan ligt de nadruk erg op uitleg en minder op ontwikkelingen in het plot. Misschien blijft daarom wel het gevoel hangen dat het boek opeens is afgelopen. Misschien wel een te plotseling einde voor een boek waarin de lezer zich net zo lekker kan verliezen.