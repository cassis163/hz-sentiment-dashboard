In Rinkel de kinkel pats boem vertelt de auteur het verhaal van Oelewapper de uil en Bibberientje de wezel. Ze wonen in het kringloopbos en zijn dikke vriendjes. Ze doen alles samen. Als ze gaan picknicken gaat er iets fout. Bibberientje is heel erg boos op Oelewapper. Ze roept: ‘Uilskuiken, kijk uit! Zo kan het echt niet langer. Oelewapper, jij moet weg!’

Waarom is ze zo boos? Komt het weer goed tussen Oelewapper en Bibberientje?

De cover van dit handzame boek ziet er vrolijk uit. Bibberientje drinkt rode limonade met een rietje uit een glas. Oelewapper staat naast haar en kijkt blij. Ze zijn in het kringloopbos.

De auteur heeft in eenvoudige bewoording een verhaal geschreven, dat gaat over vriendschap, ruzie en weer goed maken. Ze laat de jonge lezers op het puntje van hun stoel zitten door de levende dialogen tussen Bibberientje en Oelewapper. Daarnaast geeft ze de gedachtegang van beiden goed weer.

De mooie kleurrijke en toepasselijke natuurfoto’s waarop een afbeelding van Bibberientje en Oelewapper te zien is, maken het nog leuker om dit boek te lezen.

Het is niet alleen een leesboek. De auteur weet te verrassen met liedjes, die op een bekende melodie zijn geschreven.

Bibberietje en Oelewapper wonen niet voor niks in het kringloopbos. Materialen die ze daar vinden gebruiken ze om te knutselen en om mee te spelen. De uitleg hoe je van gebruikt materiaal weer iets anders kunt maken is duidelijk beschreven. De materialen die hiervoor nodig zijn, heeft iedereen wel in huis. Je kind wordt milieubewust gemaakt, maar ziet ook hoe leuk het kan zijn om gebruikte materialen te hergebruiken.

Het is een echt lees-, zing-, doe- en leerboek, waar je samen met je kleuter veel plezier aan kunt beleven. Het boek is geschikt voor de beginnende lezer, al zullen de namen van uil en wezel en woorden als picknicken, vrachtwagen, glasscherven en appelstroop waarschijnlijk iets te moeilijk zijn.

Op de achterflap staat dat dit een doe-boek is voor kleuters. Voor mijn gevoel is het een mix tussen kleuter- en kinderboek.

Knap om dit allemaal samen te laten komen in één boek, dat slechts zevenenzestig bladzijden telt.