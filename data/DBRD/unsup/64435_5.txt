Dit is een van de beste thrillers die ik in lange tijd heb gelezen. Pierre Lemaitre schreef dit boek reeds in 2006, toch werd het pas onlangs in vertaling uitgegeven, nadat deel twee (Alex) en deel drie (Camille) reeds gepubliceerd waren. Dit werd 'rechtgezet' door Irène als prequel uit te geven. Jammer, want je mist heel wat als je deze reeks niet chronologisch leest. De korte beschrijving hierboven bevat jammer genoeg meteen de grootste spoiler.

Los daarvan is dit boek spannend van begin tot eind, en behoorlijk gruwelijk op de koop toe. Camille Verhoeven wordt geïntroduceerd als eigenwijze, één meter vijfenveertig grote commandant, belast met het onderzoek naar een wel heel wrede moord. Gaandeweg komen er meer lijken uit de kast en opent het team van Verhoeven de jacht op een seriemoordenaar met een passie voor misdaadliteratuur, die moorden uit de klassiekers in het genre reconstrueert. De zoektocht en verwijzingen naar deze literaire werken zijn op zich al een reden om aan dit boek te beginnen.

Lemaitre schrijft meeslepend en weet je helemaal op het verkeerde spoor te zetten. Zelfs al is het einde grotendeels een gegeven, het laat je niettemin knock-out achter. Gewéldig boek!