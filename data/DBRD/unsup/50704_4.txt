Ze schreef vol overgave aan de biografie van haar vader, stichter en bezieler van Rodania, Zwitsers merk van uurwerken, toen Belinda Aebi besmet werd met het schrijfvirus. Zigeunerbloed is haar vijfde thriller in een reeks rond onderzoeksrechter Maud Gelderman en haar team. Aebi bevestigt dat ze dit verhaal met groot enthousiasme en ambitie heeft opgetekend, in de hoop dat haar lezers deze geestdrift daadwerkelijk zouden aanvoelen en genieten van een aantal uurtjes leesplezier. Ze gaat er evenwel ook van uit, dat er na het lezen iets blijft nazinderen om over na te denken.
Zigeunerbloed speelt zich af tijdens de Gentse Feesten, telkens weer dé gebeurtenis van het jaar in die stad. Iulia is een Roma-meisje, negentien jaar jong en moeder van een baby. Ze verdwijnt tijdens de eerste feestavond. Kort voor haar verdwijning overhandigt ze haar dagboek aan maatschappelijk werker Lukas Bekaert. Maud Gelderman en haar team moeten onmiddellijk het onderzoek opstarten. Via de mobiele telefoon van Iulia worden bizarre en cryptische sms-berichten naar bekenden verstuurd, ook naar Lukas, die tegen wil en dank bij het lopende onderzoek wordt betrokken. Hij belandt midden in de leefwereld van de Roma. Een heel team gaat op zoek naar het verdwenen meisje, terwijl Gent zich gedurende tien dagen te pletter feest. Wie zal haar vinden, leeft ze nog en wat is er met haar gebeurd?
Belinda Aebi durft het telkens weer aan om heikele thema’s op te rakelen; in Zigeunerbloed is het de beurt aan de Roma die de Gentse regio flink bevolken. De combinatie van fictie en de prachtige locatie, gevormd door de binnenstad in vol feestornaat, zorgt voor een bruisend verhaal. Waarheidsgetrouw en uiterst precies geeft Aebi de locaties binnen en interessante weetjes over Gent weer. Ze weet waarover ze schrijft. Dit boek wordt aardig opgesmukt door het sporadische gebruik van Gentse woorden en uitdrukkingen. Ze steekt haar sympathie voor deze stad niet onder stoelen of banken. Korte, maar krachtige dialogen, gevolgd door een heldere beschrijving van acties en situaties, dit mag je verwachten wanneer je het boek leest.
Deze thriller heeft ook een sentimentele inslag, zeker daar waar spanning en drama elkaar ontmoeten. Het verhaal is voldoende afwisselend dankzij het wisselende perspectief; we volgen telkens de gebeurtenissen via een ander personage. De beknopte dagelijkse nieuwsbrief over de Gentse Feesten aan het begin van een nieuw hoofdstuk is een leuke vondst. De feiten volgen elkaar in sneltempo op en de karakters zijn zeer geloofwaardig. Een boek met veel stof tot nadenken. Het is ook een beetje beangstigend om vast te stellen dat dergelijke verdwijning tijdens een massa-happening helemaal geen fictie hoeft te zijn. Ook de problematiek rond de Roma-zigeuners blijft even hangen.
Kort samengevat: Zigeunerbloed is een vloeiende thriller, niet alleen geschikt voor feestgangers maar ook voor iedereen die van een scherp geschreven verhaal houdt en niet onverschillig staat tegenover emoties. Belinda Aebi heeft er met opzet voor gekozen een niet-alledaags verhaal te schrijven voor Vlaamse thrillerfanaten en een stapje dichter bij haar noorderburen te komen. Ze heeft al de nodige progressie geboekt en is zonder enige twijfel nog niet aan het eind van haar Latijn.