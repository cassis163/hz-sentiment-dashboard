In een nieuw boek van Thom Arisman en tevens een eerste deel in een nieuwe serie neemt een doorgewinterde single man je mee in het leven van dates, het single bestaan en heel veel vrouwen. Het boek is opgedeeld in korte columns, dus zeker perfect om een paar korte gedachtenspinsels van Thom tussendoor te lezen!

Ondanks de titel gaat ' Sex & The Single niet enkel om het single leven en sex. Eigenlijk heeft Thom erg weinig seks als je zijn boek leest (tenzij je handwerk meetelt ;)). Naast zijn escapades met verschillende vrouwen komen ook gevoelens en de man in het algemeen aan bod. En dat doet hij zeer uitgebreid. Nee, Thom neemt geen blad voor de mond.

Al zijn avonturen worden met veel humor verteld en het is dan eerder een gewoonte dan uitzondering dat je hardop zit te lachen. Waarschuwing: lees dit boek op eigen risico in het openbaar. Je zit geheid regelmatig hardop te lachen terwijl je geniet van bananenavonturen (nee, niet die banaan), het leven met een goudvis of verhalen over Vlaamse vrouwen.

Of ' Sex & The Single' daadwerkelijk is geschreven door een man is de vraag en waar we waarschijnlijk nooit antwoord op zullen krijgen. Desondanks zal het boek zeker voor wat uurtjes leesplezier zorgen en train je ondertussen ook je buikspieren! Beter kan niet, toch?