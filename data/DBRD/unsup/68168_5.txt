Mijn eerste indruk

Wat een vette en mysterieuze cover! Eigenlijk hetzelfde als de vorige, maar dan in een andere kleur. Dit vind ik ontzettend mooi! Ik ben gek op series waarbij aan de cover te zien is dat het om een serie gaat. Bovendien staat het heel mooi in de boekenkast! Wat erg fijn is, is dat het boek eerst een korte terugblik geeft op deel één. Mocht je deel één een tijdje geleden gelezen hebben, dan ben je direct weer up to date! Ook worden voorafgaand aan het nieuwe verhaal feiten vertelt, leuk en informatief! Ook in dit tweede deel is er direct actie. Ik maakte me in de eerste regels zelfs al direct zorgen om de avontuurlijke en onbevangen Lisa.

Het verhaal

Secret scouts en de vermiste president gaat verder waar deel 1 is opgehouden. Namelijk de geheime boodschap: “kom naar één, één, één, zes, één“ van een man waarbij Leonardo da Vinci op bezoek was. Nieuwsgierig als het viertal is gaan Lisa, Sophie, Tom en Jack op onderzoek uit in de bibliotheek. Om extra informatie voor hun onderzoek te vinden besluiten ze zich met de tijdmachine te laten flitsen naar het jaar 1915. Ze komen in hun eigen dorp terecht en ontmoeten hier wereldberoemde kunstschilder. Nadat ze meer informatie hebben over de geheime boodschap maken ze meer sprongen in de tijd voor andere ontmoetingen en informatie. Dit is niet zonder gevaar want het viertal weet steeds in gevaarlijke situaties te belanden. Net als alles rustiger lijkt te verlopen, horen ze dat president Obama wordt vermist en dat dit door iemand komt die ze wel heel goed kennen. Zal dit goed komen?

Wat ik ervan vond

Secret Scouts en de vermiste president is weer een zalig boek om je in onder te dompelen, avonturen mee te maken en je te verplaatsen in vier avontuurlijk tieners! Wat mij betreft is Secret scouts en de vermiste president nog beter dan het eerste deel. De opbouw van het verhaal is nog vlotter dan bij het eerste deel en personages, met allen hun eigen karaktertrekjes, worden nog duidelijker weergegeven. Dit zorgde ervoor dat ik met de bladzijde gekker werd op deze koters! Het is interessant om te lezen hoe Kind en Kind geschiedenis, kunst en tijdreizen in elkaar weten te verweven, zonder dat het saai wordt. Het verhaal is enorm avontuurlijk en er zitten veel wendingen in waardoor je alsmaar nieuwsgierig blijft.

De conclusie van Secret Scouts en de vermiste president

Dit rete-spannende boek heeft aan al mijn verwachtingen voldaan! Sterker nog, ik vond het beter dan deel 1. Het verhaal is ondanks alle geschiedenis die er in verwerkt is heel eigentijds. Een combinatie van Piet Mondriaan, Steve Jobs, Keizer Karel de Vijfde, president Obama en Martin Luther King. Je moet er maar opkomen! Ik raad beide boeken aan iedere avontuurlijke lezer aan! Tiener of niet. Gewoon hop naar die boekhandel en gaan met die banaan!