Dit boek werd me aangeboden om te recenseren door Lisa. Lisa loopt stage bij uitgeverij Horizon. Horizon is onderdeel van Overamstel Uitgevers. Natuurlijk was ik dol-enthousiast en zei direct ja tegen dit aanbod. Ook over het boek ben ik enthousiast. Op welke manier? Dat lees je in mijn artikel.

Het is ingewikkeld (*****)
Kaat De Kock

Het is ingewikkeld is een doldwaze Chicklit over een jonge vrouw die tegen alle mannen die haar op date vragen “ja” moet zeggen. Een boek met veel humor en de nodige romantiek.

Korte inhoud
Esther dumpte haar vriend omdat hij geen kinderen wilde en zijn ambities geen ruimte lieten voor haar carrière. Nu is het háár beurt om haar dromen na te jagen. Helaas blijken haar droomjob en haar droomman niet zomaar in haar schoot te vallen en zit ze vast in een saaie, uitzichtloze job en een piepklein flatje.
Tot ze op een dag een aanbod krijgt dat ze niet kan weigeren: ze mag een artikel schrijven voor haar favoriete weekblad omdat ze niemand op de redactie bereid vinden om dat te doen. Dat houdt in dat ze een maand lang ‘ja’ moet zeggen tegen elke date, of ze nu wil of niet, en daarvan verslag moet uitbrengen. Esther begint vol goede moed, maar ontdekt al snel waarom geen enkele andere redactrice dit artikel wilde schrijven.
Vindt Esther op deze manier de liefde? En wat gebeurt er als ze per ongeluk met de foute man slaapt, wat weleens heel veel invloed zou kunnen hebben op haar carrière én haar leven?

Cover
De cover past natuurlijk echt bij een Chicklit. Superzoet. Maar het ijsje komt ook nog terug in het verhaal. Helemaal perfect.

*************************

Met haar heerlijk losse schrijfstijl en geweldig gevoel voor humor zet Kaat De Kock een ontroerend, maar ook gezellig verhaal op papier. De situatie waarin de hoofdpersoon zich bevindt is zeer herkenbaar en je kunt je dan ook goed voorstellen hoe ze zich voelt. De hedendaagse belevenissen van Esther ontwikkelen zich op een begrijpelijke manier. En de personen in haar leven zijn subtiel met elkaar verbonden.
Het verhaal ontwikkelt zich heerlijk spontaan, ondanks de gedwongen afspraakjes, en bouwt rustig op naar de uiteindelijke liefde in Esther’s leven die eigenlijk heel erg voor de hand ligt en toch ook weer niet. Een heerlijke Chicklit waar je zorgeloos van kunt genieten.
Kaat heeft met haar heerlijke schrijfstijl mijn hart veroverd.