Sommige feelgoodlezers zweren bij de boeken van Christina Lauren, een schrijversduo bestaande uit Christina Hobbs en Lauren Billings. Ik wil niet voor je vallen is de nieuwste en inmiddels derde stand-alone die door Xander uitgevers is gepubliceerd. In Ik wil niet voor je vallen maken we kennis met Carter en Evie, die opeens strijden om dezelfde functie binnen één bedrijf.

Het zit Evie niet mee in de liefde, en ook Carter heeft moeite met het vinden van de juiste partner. Wanneer Evie en Carter elkaar ontmoeten op een Halloweenfeest, slaat de vonk onbewust over. Ondanks dat ze concurrenten zijn - ze voeren hetzelfde werk uit bij een ander bedrijf - gaan ze op date met elkaar. Ze kunnen werk en privé toch wel gescheiden houden? Die vraag komt pas echt tot leven als de werkgevers van Carter en Evie gaan fuseren. Er is één probleem. Of Evie, óf Carter kan de baan behouden. Wie wint de strijd? De liefde, de baan of allebei?

Gedurende het verhaal maken we kennis met de twee hoofdpersonen van het boek. Carter is een charmeur die de juiste vrouw nog niet gevonden heeft en Evie heeft zich er een beetje bij neergelegd dat ze voorlopig nog niet aan de man is. Vanuit dit startpunt begint het verhaal, ook al weet je dat wanneer Carter en Evie elkaar ontmoeten, zij het koppel zullen zijn waar dit verhaal om draait.

Een groot deel van het boek speelt zich af op de werkvloer en dan wel het kantoor. Er zijn veel veranderingen gaande en zoals in veel bedrijven, weet ook P&D de ontwikkelingen goed voor zich te houden. Omdat de lezer net zo in het ongewisse wordt gelaten als de hoofdpersonen, blijft de plot verrassend als het om het werk gaat. Het verhaal wordt nergens echt zwaar en de lange stukken tekst worden zo nu en dan afgewisseld met e-mailberichten en sms- of whatsappberichten, vormgegeven in wolkjes. Dit breekt de pagina’s en zorgt voor heerlijke afwisseling en snelheid tijdens het lezen. Het vlotte van deze schrijfstijl komt terug in de rest van het verhaal.

Carter en Evie zijn vlotte personages, dat blijkt niet alleen uit de dialogen, maar ook uit de hoofdstukken waarin hun perspectieven steeds wisselen. Zo lees je wat in het hoofd van beide personages omgaat en heb je echt het idee dat je hen leert kennen. Carter geeft zich iets meer bloot dan Evie, de afstand tussen haar en de lezer is wat groter, maar dit is gedurende het verhaal niet storend. Pas wanneer Carter en Evie elkaars rivalen worden, krijgt het boek echt vaart. In het begin kan het even doorzetten zijn. Evie en Carter halen alles uit de kast om elkaar te overtreffen en je merkt aan de schrijfstijl dat dit een perfecte keuze is geweest voor het schrijversduo. Het lijkt wel alsof zij in de huid van de personages zijn gaan zitten en de strijd met elkaar aan zijn gegaan. Dit gevoel geeft het boek een realistische twist.

Ik wil niet voor je vallen is een geweldige titel voor dit boek en vat het verhaal goed samen. Maar, iets dat je niet wil is niet altijd te voorkomen en dat levert bijzondere situaties op. Zo zit het met de humor in dit verhaal goed en zijn ook de soms uitgebreide erotische passages duidelijk aanwezig en niet storend. Aan het einde kun je je nog maar één ding afvragen? Als ik Evie was, wat zou ik dan gedaan hebben?