Wat een heerlijk boek; moeilijk om weg te leggen, je móet doorlezen. Een boek in de categorie 'True crime' over een misdaad die is gepleegd in augustus 1892 in het plaatsje Fall River, Massachusetts.

Plaats van handeling is het huis van de gegoede familie Borden; bewoners zijn vader Edward, stiefmoeder Abby, de twee ongetrouwde volwassen dochters, Lizzie en Emma, en de meid Bridget.

De gruwelijke moord op Andrew en zijn tweede vrouw Abby waar het in het boek om draait wordt gepleegd op 4 augustus 1892. De moord is een vaststaand gegeven, een waargebeurde misdaad. Sarah Schmidt heeft de moord vanuit diverse personages beschreven en alle (lugubere) details komen uitvoerig aan bod. Een ieder heeft zo zijn eigen kijk op bepaalde zaken en ook de onderlinge verhoudingen spelen een enorm grote rol. Wat is echt en waar speelt de fantasie een hoofdrol...?

Het boek is soepel en heel beeldend geschreven en prettig vertaald. Mooie beschrijvingen van het dagelijks leven, de jeugd van de dochters. Een heerlijk boek wat je het liefst in één ruk uit wilt lezen.

De tijdlijn, achterin het boek, geeft een duidelijk overzicht van de personages en de gebeurtenissen. Complimenten ook voor het omslag.