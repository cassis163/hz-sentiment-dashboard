Bij het openslaan van dit kleurrijke informatieve boek maken we kennis met alle families die in deze serie voorkomen. Lou in het ziekenhuis is een onderdeel van de reeks ‘Diversiteit? Heel gewoon!’ en dit zie je gelijk terug aan de samenstelling van de gezinnen, ja heel gewoon zo de maatschappij is.
Een samenwerking tussen uitgeverij Clavis en Çavaria.

Lou is bij het buitenspelen met andere kinderen gevallen met zijn fiets. Zijn been staat krom, het doet pijn. Er wordt een ambulance gebeld en Lou wordt naar het ziekenhuis gebracht. Zijn opa gaat mee en op een prettige en duidelijke manier wordt in beeld gebracht wat de verschillende handelingen zijn voordat je been in het gips zit. Op de brancard, onderweg in de ambulance, kennismaken met de dokter en de zuster, een röntgenfoto compleet met loden schort, de operatiekamer met infuus en roesje, de uitslaapzaal en vervolgens het op zaal zijn met wassen, bezoek, het eten en de controle van de dokter. Het verhaal wordt goed afgesloten, Lou mag weer naar huis.

Per twee pagina’s wordt in een tekstblok verteld wat er in deze scène gebeurt. In ieder tekstblok komt wel een woord voor dat de woordenschat uitbreidt. Bijv. een radioloog, röntgenfoto of spalken. Ook kan er met synoniemen worden gewerkt: een zuster wordt verpleegkundige genoemd, een ambulance is een ziekenwagen en een narcotiseur is een slaapdokter. Tijdens het voorlezen leer je ook dat het gewoon kan zijn dat opa ‘vake’ wordt genoemd en ‘ontwaakzaal’ een uitslaapkamer is.

Een zeer aan te raden informatief prentenboek waarin tekst en illustratie exact op elkaar zijn afgestemd. De sprekende illustraties bevatten verschillende details om te benoemen of details die de situatie duidelijker maken. Het fijne boek kan bijdragen aan een goede voorbereiding of verwerking als iemand in de omgeving met het onderwerp ‘ziekenhuis’ te maken heeft. Vanzelfsprekend is het verhaal van Lou zeer goed inzetbaar bij het terugkerend thema ‘ziek zijn’ in de kleutergroepen van de basisschool. Een boek over ook diversiteit waarin iedereen gewoon mag zijn wie hij of zij is. Een kleurrijk boek in meerdere opzichten. Gewoon!