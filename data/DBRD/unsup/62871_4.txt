De thriller Een vlaag van waanzin is gebaseerd op een waargebeurd verhaal, en voelt onwijs realistisch. Voor de buitenwereld vormen ze een perfect gezin, maar er ontstaan wat scheurtjes, en dan vermoordt Anthonie zijn vrouw. De sluimerende spanning maakt deze thriller moeilijk om weg te leggen!

Van het perfecte gezin tot moord. Hartman beschrijft in detail hoe deze ontwikkeling plaatsvindt in het gezin van Anthonie en Romée van Baerle met hun drie kinderen. Ze lijken het perfecte gezin: hij is een succesvolle ondernemer, zij een yogalerares en ze wonen in een villa met zwembad. Alles lijkt koek en ei, er is niets opmerkelijks aan dit gezin. Een herkenbare situatie wordt geschetst: dit is een standaard gezin met de gewoonlijke struggles. De dagelijkse bezigheden zijn aan de orde van de dag en doordat dit gezin zo herkenbaar is, lijkt het alsof dit iedereen kan overkomen.
De hoofdstukken laten wisselend het perspectief van Anthonie en Romée zien, en hoe hun gezinsleven in elkaar zit. Hartman beschrijft treffend hoe hun huwelijk begint af te brokkelen door het sluimerende wantrouwen. Romée heeft een geheim en wil dit niet delen met haar man. Het zwaard van Damocles hangt boven dit gezin, en ze zien het zelf nog niet aankomen. Het plot is meeslepend en je kan het boek niet zomaar wegleggen! De hoofdstukken van Anthonie en Romée worden afgewisseld met schuingedrukte hoofdstukken met onheilspellende toespelingen. Eerst is het vrij onduidelijk wiens perspectief dit is, maar al snel is het duidelijk dat dit Anthonie is, die vertelt hoe hij de bewuste avond waarop hij z’n vrouw vermoord heeft beleefd. Deze onderbrekingen zijn huiveringwekkend.
In dit spannende familieverhaal zie en voel je de moord aankomen, maar toch is het moeilijk Een vlaag van waanzin weg te leggen. Romée vertelt Anthonie over hun perfecte leven: “we houden een illusie in stand”. Deze onheilspellende uitspraak blijft zich herhalen, tot de illusie in een vlaag van waanzin om zeep wordt geholpen. Dit is geen thriller vol geweld en bloederige scenes, maar met onderhuidse spanning die ervoor zorgt dat je door moet lezen. Ondanks dat de afloop al bekend is, weet Hartman de spanning erin te houden.