Het geheim van mijn man gaat over Cecilia die bij toeval een brief van haar man vindt. Op de envelop staat dat deze pas geopend mag worden als hij dood is. Ook gaat het boek over Tess die huwelijksproblemen blijkt te hebben en over Rachel, wier dochter op 17-jarige leeftijd vermoord is. Deze drie verhalen die aan elkaar gerelateerd blijken, worden breed uitgesponnen. Zo besluit Cecilia pas op de helft van het boek - na allerlei hersenspinsels te hebben gehad over de aard van [het geheim van] haar man - om de envelop te openen. In vervolg hierop volgen vele overwegingen over wat er zou moeten gebeuren naar aanleiding van hetgeen CeciliaÂ´s man haar in zijn brief heeft opgebiecht. De ontwikkelingen rond het huwelijk van Tess verbleken bij hetgeen Cecilia ondergaat, zijn niet wezenlijk in het verhaal en hadden even goed achterwege kunnen blijven. Het slot van het boek is dramatisch, maar tegelijk sterk. Het geheim van mijn man is een goed leesbaar boek; het had nog beter kunnen zijn wanneer de vaart erin zou zijn gehouden door hier en daar minder uit te wijden.