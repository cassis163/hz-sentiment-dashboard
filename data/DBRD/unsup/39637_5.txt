Voordat ik Thomas Olde Heuvelt bij ‘de slimste mens’ had gezien, had ik nog nooit van hem gehoord. Door zijn leuke optreden in dit programma ben ik toch nieuwsgierig geworden naar HEX. Vooral de quote van Stephen King op de voorkant van het boek trok mijn aandacht: ‘Briljant en volstrekt origineel’.

In HEX wordt het dorpje Beek geteisterd door de zeventien-eeuwse Wylerheks. Ze verschijnt bij de bewoners in hun huizen en tuinen en kan ook zo opeens weer verdwijnen. De bewoners laten haar zoveel mogelijk met rust, bang om haar kwaad te maken.

Dit boek is waanzinnig spannend! De spanning wordt vooral veroorzaakt door de mysterie die rond de Wylerheks hangt. In het begin van het boek is het even inkomen. Je stapt middenin het verhaal en begrijpt nog niet helemaal wat deze heks nu precies is en doet. De bewoners reageren heel kalm terwijl er toch een heks in hun kamer verschijnt. Naarmate het verhaal vordert begint steeds duidelijker te worden waar de bewoners van Beek precies mee te maken hebben. Echter de spanning en mysterie blijven door het hele verhaal bestaan, omdat niemand goed weet wat de heks nu wilt en wat er precies gebeurt als haar dichtgenaaide ogen geopend worden. In de tweede helft van het boek neemt de spanning nog verder toe als een groepje tieners besluit om wat ‘tests’ uit te voeren met de Wylerheks. Dit zorgt voor veranderingen in haar eens zo voorspelbare gedragspatroon en zet iedereen in het dorp op scherp.

Je stapt binnen bij de familie De Graaf en kan bijna niet anders dan sympathie voor deze mensen voelen. Naast dit spannende verhaal over de Wylerheks beschrijft Olde Heuvelt ook een mooie band tussen vader en zoon De Graaf en brengt zo behoorlijk wat diepgang in het verhaal. Een centrale vraag is hoeveel een ouder bereid is op te offeren voor zijn kind. Ook weet Olde Heuvelt heel goed de groepsdynamiek binnen het dorp weer te geven. Vooral de groepshysterie en paniek voelen levensecht.

Het boek is geschreven in een vlotte en humoristische stijl. Vooral de jeugdige taal van de tieners en de beschrijving van technieken en social media van de huidige tijd maken het erg herkenbaar. Ondanks dat heksen niet bestaan en dit boek bestempeld kan worden als ‘fantasy’, zorgt de relativerende humoristische schrijfstijl en de levensechte beschrijving van Beek voor een heel geloofwaardig beeld. Dit geldt helaas alleen niet helemaal voor het einde van het boek.

Over het einde is al veel gediscussieerd in recensies. Sommigen vinden het geweldig, anderen vinden het chaotisch en afgeraffeld. Het is in ieder geval niet te ontkennen van Olde Heuvelt behoorlijk wat fantasie heeft en het einde is zeker niet voorspelbaar. Het is wat ‘over the top’ en ongeloofwaardig, maar zeker niet slecht. De grafische omschrijvingen maken het einde behoorlijk luguber. Het boek blijft nog lang in je hoofd zitten. Niet alleen door de spanning maar ook door de vragen die het oproept door het open einde weet Olde Heuvelt mij een week na het uitlezen van HEX nog steeds bezig te houden. Stephen King had zeker gelijk over de originaliteit. Nooit eerder las ik een boek zo spannend en mysterieus, en tegelijk humoristisch en mooi.