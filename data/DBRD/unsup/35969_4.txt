Het verhaal speelt zich af rond het jaar 1930. Cassandra Mortmain is 17 jaar oud en woont met haar excentrieke familie in de ruïne van een middeleeuws kasteel. Haar vader schreef ooit een bestseller, maar lijdt sindsdien aan een writersblock. Hij slijt zijn dagen met het lezen van detectives in zijn studeerkamer. Zijn gezin, bestaande uit Topaas (de stiefmoeder van Cassandra) en de kinderen Rose, Thomas en Cassandra, moeten zien rond te komen van ... niets. Cassandra verdrijft de tijd door haar dagelijkse belevenissen en observaties op te schrijven in haar dagboeken.

“Ik zit er redelijk comfortabel bij, want ik heb mijn schooljas aan en er ligt een warme steen bij mijn voeten, maar ik wilde wel dat het niet mijn week was voor het ijzeren ledikant. Rose en ik slapen om beurten in het hemelbed.”

Het boek, hoe kan het ook anders met een dagboek, is in de ik-vorm geschreven en dat maakt het verhaal heel persoonlijk. Bovendien is hoofdpersoon Cassandra een scherpzinnige tiener met een humoristische kijk op het leven. Cassandra richt haar aandacht vooral op de dagelijkse beslommeringen en gebeurtenissen terwijl haar zusje Rose droomt van een rijke man die in één klap alle geldzorgen zal oplossen. De komst van een tweetal jonge, rijke Amerikanen in het naastgelegen kasteel zijn de aanzet van romantische verwikkelingen. Dat klinkt als een klassiek kasteelromannetje en in zekere zin is dat het ook, ware niet dat Smith zich niet bedient van al te zoete scenes, maar die doorspekt met een heerlijk vleugje humor.

“Ik voelde dat ik bloosde en veranderde haastig van onderwerp. Heb je de laatste tijd nog iets geschreven? vroeg ik. Hij zei dat hij begonnen was aan een essay over mijn vader, maar dat hij er niet toe kon komen het af te ronden.”

De scherpzinnigheid en nuchtere kijk op het leven die Smith haar hoofdpersonage heeft meegegeven, is uiterst verfrissend. Zeker wanneer je in ogenschouw neemt dat het verhaal zich niet in de huidige tijd afspeelt. Ondanks dat is het personage Cassandra uiterst geloofwaardig. De overige karakters komen overigens eveneens prima uit de verf, maar het is logisch dat Cassandra het meest in the spotlights verkeert.

‘De dagboeken van Cassandra Mortmain’ kan het best gelabeld worden als 'coming of age' roman. De schrijfstijl van Smith is uiterst aantrekkelijk. Ze laat Cassandra beurtelings ontroerende en dan weer humoristische gebeurtenissen uit de doeken doen. En, hoe knap voor een dagboek, de opbouw van het verhaal is prima gestructureerd. De lezer zal nergens ‘struikelen’.

Kortom, een uiterst fijn boek en aanrader voor Young Adults én volwassenen.

Over de auteur
Dorothy Gladys (Dodie) Smith (Whitefield (Greater Manchester), 3 mei 1896 - Uttlesford, 24 november 1990) was een Engelse romans- en toneelschrijfster. Smith verwierf de meeste bekendheid met haar ‘101 Dalmatians’, dat een klassiek jeugdboek werd en meermaals verfilmd.

Uitvoering
Uitgeverij Karmijn
ISBN 9789492168061
Paperback, 368 pagina’s
Vertaling Hannie Tijman

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/