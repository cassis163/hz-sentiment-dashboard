Op een vroege maandagochtend wordt de 19-jarige Kyra Slagter door haar broer Jarno wakker gebeld. Er hangt een man aan een lantaarnpaal op de kade van het IJ. Dood, vermoord blijkt later. Omdat Kyra zeer ge√Ønteresseerd is in recherchewerk, en dan in het bijzonder de forensische kant, filmt ze het tafereel met haar mobiele telefoon. Daarnaast geeft ze Maud Mertens, de rechercheur die het onderzoek leidt, ongevraagd advies.

Kyra heeft de man herkend als haar kunstdocent Marc Gaullier. Het onderzoek richt zich, omdat Gaullier naaktportretten van Kyra's klasgenoten heeft geschilderd, eerst in die richting. Maar als later opnieuw een moord wordt gepleegd, deze keer op een zakenman, heeft de politie al snel in de gaten dat het om dezelfde dader moet gaan. Nu de link en het motief nog.

Galgenveld is het eerste deel van de serie De Noordzeemoorden en speelt zich af in Amsterdam-Noord. De belangrijkste personages, Kyra Slagter en Maud Mertens, worden gedurende het verhaal steeds meer uitgewerkt zodat je als lezer een beter beeld van hen krijgt. Daarbij merk je dat Kyra een nogal eigenzinnig en soms wijsneuzig meisje is. Dat laatste wil nog wel eens storend zijn.

Het boek speelt zich af in een hoog tempo en is prettig leesbaar. Het niet ingewikkelde taalgebruik en de korte hoofdstukken hebben daar zeker invloed op. Het boek heeft voldoende spanning en die spanning wordt op de juiste momenten gebruikt. Helaas is het, zodra zijn naam voor het eerst in het boek gebruikt wordt, meteen duidelijk wie de dader van de moorden is. Dat is jammer, want mede daardoor is het net iets te voorspelbaar geworden.

Het 'optreden' van Kyra is vaak wat ongeloofwaardig. Want welk 19-jarig meisje is zo bezeten van de forensische recherche als zij? En welke rechercheur laat het toe om vaak ongevraagde hulp te krijgen van een dergelijk meisje? Als dit wat gedoseerder was gebracht en wanneer de recherche zelf om hulp gevraagd had, zou het wat realistischer zijn. Maar dit is dan misschien weer wat minder interessant voor het verhaal.

In het boek komt ook nog een andere, zij het veel kortere, verhaallijn voor. Deze heeft, in ieder geval zoals het nu lijkt, niets met De Noordzeemoorden te maken. In de volgende delen kan en zal dit wel duidelijk worden. Deze korte verhaallijn heeft wel verwijzingen naar de verdwijning van Kyra's zus Sarina. Want wat er met haar precies gebeurd is, is vooralsnog een raadsel. En dat maakt nieuwsgierig.

Galgenveld is niet de opzienbarende en bijzondere thriller die ervan gemaakt is, maar het is wel degelijk een aangenaam en prettig boek om te lezen. Het is in ieder geval een goed begin van een veelbelovende serie boeken.