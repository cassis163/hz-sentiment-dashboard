Wie kent Appie Baantjer (1923) nou niet? De oud-Amsterdamse rechercheur die bij vriend en vijand bekend staat om zijn De Cock (met ceeooceekaa)-boeken en -TV-serie. Hij was geliefd bij de fans van de Nederlandstalige detective. In 2010 overleed hij.
Simon de Waal (1961) is de andere helft van het duo en ook een bekend auteur van detectives. Net als Baantjer vroeger, werkt De Waal bij de recherche in Amsterdam. Nadat hij als adviseur bij een speelfilm was betrokken heeft hij als scenarioschrijver aan talloze series meegewerkt. In 2005 verscheen zijn debuutthriller Cop vs Killer, die gelijk werd genomineerd voor De Gouden Strop en De Diamanten Kogel.
Op een gegeven moment hebben Baantjer en De Waal de handen ineen geslagen en hebben ze een nieuwe detectiveserie geïntrodueerd rondom de Amsterdamse rechercheur Peter van Opperdoes en zijn collega Jacob. Een wolf in schaapskleren is al weer het achtste deel in de serie waarvan twee maal per jaar een nieuw deel verschijnt. De plots zijn mede gebaseerd op ideeën en verhalen van Baantjer. Om die reden en als eerbetoon aan zijn oude vriend verschijnt de serie, die nu wordt geschreven door De Waal, onder de auteursnaam De Waal & Baantjer.

Nostalgie maar toch ook weer niet. De Waal & Baantjer gebruiken oude patronen (en soms ook figuren) uit de DeCock-serie als basis voor deze modernere variant van de Amsterdamse politiethriller. En dat pakt wonderwel goed uit: het resultaat is een frisse, goed opgebouwde detective terwijl voor mij de oude Baantjerboeken met De Cock en Vledder aan slijtage onderhevig waren. Van Opperdoes en Jacob is een interessant koppel dat goed op elkaar ingespeeld is. Van Opperdoes is de oudere politieman die af en toe wijze woorden krijgt ingefluisterd van zijn overleden vrouw. Het is geen bovennatuurlijk gegeven, maar een passend intermezzo in het verhaal en geeft er een zekere lichtheid aan. Jacob is de jonge hond maar met een volwaardige rol in het geheel. In Een wolf in schaapskleren proberen ze te achterhalen wat de achtergrond is van de dood van de jonge student Jan Willem die in de gracht wordt gevonden. Moord? Zelfmoord? Ongeluk? Gescheiden ouders, een opdringerige leraar, een beruchte Amsterdamse crimineel; bij wie ligt de sleutel naar de dood van Jan Willem? Het kost Van Opperdoes en Jacob heel wat hoofdbrekens om uiteindelijk achter de waarheid te komen.

De heren De Waal en Baantjer halen het beste in elkaar naar boven wat leidt tot een geloofwaardige politieroman. Een aangenaam, vlot lopend verhaal dat ondanks zijn compactheid toch heel compleet is en met vlotte pen geschreven. Genieten dus!