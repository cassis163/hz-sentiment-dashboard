In De Emerson locomotief volgen we de jacht op de Illuminati, een meedogenloze secte die zich afzet tegen de vooruitgang, en die zich tot doel stelt de wereldbevolking te vernietigen om daarna een nieuw, uitsluitend uit hun volgelingen bestaand, ras op aarde te zetten. Het boek begint ergens in de tweede helft van de negentiende eeuw. Daar legt de schrijver de basis voor de hoofdmoot van het verhaal, dat speelt aan het einde van het vorige millennium. We maken kennis met Sengies Emerson, een Illuminatus, die zijn oog heeft laten vallen op Emi, de vriendin van Andy Rotsaert, een privé-detective aan de Costa del Sol. Als Sengies de vrouw ontvoert, begint detective Andy aan een zoektocht. Het is een race tegen de tijd, waarin hij het ene na het andere probleem moet omzeilen, en waarin niemand is wie hij lijkt. Bovendien blijkt Sengies hem altijd een paar stappen voor te ze zijn.
Het begin van het boek wekt, ondermeer door het gebruik van veel korte zinnen, de indruk dat het een jeugdboek is. Maar als het verhaal eenmaal op dreef komt, zorgt deze schrijfstijl, in combinatie met de vele actiescènes, voor heel veel vaart. De lezer wordt als het ware meegezogen in het verhaal.
Het is prettig vast te stellen dat de schrijver grondige research heeft gedaan naar de achtergrond waartegen hij zijn verhaal heeft geschetst. Vooral de hoofdstukken die zich afspelen in de negentiende eeuw zijn erg realistisch. Maar ook later in het werk duiken regelmatig waarheidsgetrouwe stukken informatie, locaties of feiten op.
Het immense plot is zeer doordacht en vakkundig uitgewerkt, zodat de lezer meerdere keren op het verkeerde been wordt gezet, zonder dat het geheel ongeloofwaardig wordt.
De Emerson locomotief is een waardige winnaar van de Diamanten Kogel 2002, en een aanrader voor zij die houden van boeken vol avontuur, misdaad, faction en actie.