Dit boek staat al heel lang op mijn lijstje. Jammer genoeg heeft de bib dit boek niet in de catalogus staan, maar op het Boekenfestijn kwam ik dit boek tegen. Het lag heel snel in mijn trolley! :-)

De lab baby is een roman. Suzanne en Jasper zijn al enkele jaren een koppel. De kinderwens van het koppel is zo groot, maar het wil niet lukken. Ze zoeken hun toevlucht tot de medische mallemolen. Eerst proberen ze iui, maar dit lukt niet. Dan wordt het een stapje verder, namelijk ivf. Tijdens de behandelingen gieren de hormonen door het lijf van Suzanne. Dat er in haar omgeving heel wat gebeurt met betrekking tot baby's maakt het niet gemakkelijker voor haar. Komt de droom van Suzanne en Jasper uit? Worden ze mama en papa?

Het boek is onderverdeeld in korte hoofdstukken. Doorheen de hoofdstukken gebeuren er verschillende dingen waardoor je verder wilt blijven lezen. Je wilt weten hoe het afloopt. Uiteraard wil je als lezer ook weten of Suzanne zwanger wordt. En zo ja, of ze zwanger blijft?

Het verhaal is gebaseerd op het waargebeurde verhaal van de auteur, maar is geromantiseerd. Alle personages bestaan niet echt, maar hun karaktertrekken, wat ze meemaken, ... zijn gebaseerd op het leven van de auteur, met hier en daar fantasietjes.

Het boek leest vlot en is mooi geschreven. Het einde is voorspelbaar, maar de weg daarnaartoe biedt nog wel wat spanning. Je begint mee te leven met Suzanne en Jasper en gunt hen ook dat kindje.

Kortom, een leuk boek om te lezen. :-)