De hoofdpersoon lijkt iemand te zijn die geen keuzes maakt in het leven. "Op macroniveau botert het wel tussen jou en Sarah. Je was dan wel in die hele relatie beland toen je even niet aan het opletten was, niet alles was structureel fout."
Hij gaat mee met de stroom, is succesvol en hierover zeer nonchalant. Het lijkt hem in zijn schoot geworpen te worden. Niet dat het iets uitmaakt, maar wie is nu eigenlijk de hoofdpersoon? Is het echt die zelfingenomen man die moeite heeft met zich verplaatsen in een ander en alles voor lief neemt of is er meer? Zoals ook in het echte leven ligt de waarheid ergens in het midden en is het belangrijk je te realiseren dat een verhaal meerdere kanten kent.

Het gebruiken van een juist ongebruikelijk perspectief zorgt ervoor dat je scherp gehouden wordt. Je blijft je afvragen vanuit wie je dit verhaal aan het beleven bent. Dit maakt het boek meteen interessant.

Het boek heeft mooie metaforen en zinnen die een lach uitlokken. Het is een verhaal die jou met vragen gaat achterlaten, maar hoe heerlijk is het dat er ruimte is voor eigen fantasie!

Dit is de debuutroman van Moerman. Laten wij hopen dat hij snel met meer boeken komt.