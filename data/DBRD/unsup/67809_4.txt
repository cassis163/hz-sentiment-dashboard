Sarra Manning begon haar schrijfcarrière in de muziekkrant, Melody Maker. Daarna werkte ze vijf jaar bij het legendarische Engelse tienerblad J17, eerst als schrijver, daarna als entertainment editor. Vervolgens was ze editor van de tienermode bijbel Ellegirl UK en het magazine What to wear van de BBC. Vervolgens werkte ze als freelance schrijfster voor verschillende tijdschriften waaronder Elle, Grazia en Red maar ook voor The Guardian en Sunday Times Style. Inmiddels schrijft ze fulltime. Sarra Manning woont in het noorden van Londen, Engeland.

De laatste dans van Sarra Manning is een prachtige roman tegen de achtergrond van de Tweede Wereldoorlog. Het verhaal speelt zich af in twee perioden, namelijk in 1943 en in het heden.
Londen, 1943, oorlogstijd. Rose is pas 17 als ze het benauwende platteland verruilt voor het leven in de grote stad. In Londen aangekomen smeekt ze twee Amerikaanse soldaten haar mee te nemen naar Rainbow Corner. Ze kent het gebouw uit het bioscoopjournaal en hoorde van de nieuwslezer dat Rainbow Corner nooit dichtgaat, dat ze de sleutel van de voordeur hebben weggegooid zodat ze altijd open zijn voor iedereen die een onderkomen nodig heeft. Rose vindt een baan in de stad en deelt met drie nieuwe vriendinnen een appartement. Eén van haar vriendinnen regelt een baantje voor Rose voor de avonduren in Rainbow Corner.
Ze verliest haar hart aan Danny, een Amerikaanse piloot.
Las Vegas, nu. Jane trouwt halsoverkop met Leo nadat ze, eerder die dag en in haar bruidsjurk, in de steek is gelaten door haar bruidegom. Haar doel is getrouwd te zijn, met een rijke man, voor haar 27ste levensjaar. Leo neemt Jane mee naar Londen na een telefoontje uit Engeland dat zijn oudtante erg ziek is en niet lang meer te leven heeft. Leo wil het goedmaken met zijn tante omdat ze in het verleden een erge ruzie hebben gehad. Het fortuin van Leo’s oudtante lijkt Jane een mooie bonus…

Het heden en verleden wisselen elkaar steeds af in het verhaal. Mede door flashbacks komen we meer te weten over het leven van zowel Rose als Jane. Beide vrouwen maken een enorme groei door van kind naar volwassen vrouw met alle ellende die daarmee gepaard gaat.
Sarra Manning heeft een boeiende schrijfstijl en het verhaal leest vlot. De twee verhaallijnen verweven zich langzaam met elkaar en eindigen in een mooi slot. Vriendschap, liefde, relaties en de Tweede Wereldoorlog zijn de duidelijke hoofdthema’s in dit boek. Het verhaal bevat een paar heftige gebeurtenissen. Sarra Manning slaagt er volledig in om je nieuwsgierig te maken en daardoor aan het boek gekluisterd te houden. De laatste dans is zeker een boeiend en meeslepend verhaal.