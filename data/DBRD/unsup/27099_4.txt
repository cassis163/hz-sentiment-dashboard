Dit luisterboek zette ik aan omdat ik even niets anders wist te luisteren op Storytel. Ik moest even wennen aan de voorleesstem. De naam zei me niets, maar ik herkende de stem van 'Frits' van 'In de Vlaamsche Pot'. Uiteindelijk is het een fijne voorleesstem om naar te luisteren. Ik had net 'De Krijtman' geluisterd. De in dat boek gemiste humor wordt ruimschoots goedgemaakt in 'Ragdoll'. Het boek deed me vaker aan tv-series denken dan aan andere boeken. Soms een beetje aan tv-series als Baantjer, soms aan de Netflix series Broadchurch, The Killing of Dicte. Soms dacht ik even dat Wolf mank zou lopen en stiekem Cormoran Strike zou zijn. Ondanks dat het me aan een heleboel andere series en wat boeken deed denken, vind ik het toch een origineel verhaal.
Naast de humor vond ik het echt een doodeng boek om te lezen. Toen er op een spannend luistermoment iets omviel in mijn huiskamer schrok ik me echt wild. Het verhaal is het prototypische verhaal waar ik van hou: seriemoordenaar, een rechercheur plus collega's en een timeframe waarbinnen de moordenaar gevonden moet worden. Ik vond het einde een klein beetje teleurstellend, maar de rest van het verhaal heeft dat ruimschoots gecompenseerd. Het zijn allemaal fijne personages en het verhaal is nergens te traag. Deel twee in deze serie wil ik lezen op de dag dat het boek uitkomt!