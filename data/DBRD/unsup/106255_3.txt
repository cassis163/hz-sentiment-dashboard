Yara de Best wordt gedesoriënteerd, half ontkleed, onder de blauwe plekken en zonder herinnering aan wat er de afgelopen dagen met haar is gebeurd, door haar buurvrouw Lotte in haar eigen achtertuin gevonden. Ze kan niet leven met het idee dat zij niet weet wat haar is overkomen. Zij ontmoet hypnotherapeut Kyle Hendriks en accepteert zijn aanbod om haar te helpen de herinnering aan de verloren dagen terug te halen. Onder hypnose ontdekt zij dat zij in totale duisternis door iemand gedwongen werd om aan de hand van steekwoorden te graven in haar verleden, een verleden dat zij het liefst wilde vergeten maar dat haar nu onontkoombaar inhaalt. Langzaam wordt het haar duidelijk wat er jaren geleden is gebeurd en hoe die gebeurtenissen haar huidige leven zo ingrijpend beïnvloeden. Maar welke prijs moet zij voor deze onthullingen betalen?
De Nederlandse schrijfster Melissa Skaye (1972) geniet grote bekendheid door de fantasy boeken over Jeremy Jago, waarvan tot nu toe vier delen verschenen zijn. Daarnaast schrijft zij thrillers in de zogenaamde VT-reeks (Virtuele tango, Verboden tranen en Verleden tijd). De ontvangst van haar boeken was steeds positief. In onschuld is haar laatste pennenvrucht.

Het taalgebruik van Melissa Skaye is heel erg beeldend en het resultaat daarvan is een boeiende thriller die uiterst aangenaam leest. Het verhaal is kundig in elkaar gezet waarbij Melissa Skaye uitgaat van twee perspectieven die goed met elkaar in evenwicht zijn. Het eerste perspectief speelt een aantal jaren geleden als Yara als jongvolwassene opwindende vakanties met haar vrienden en vriendinnen beleeft. Melissa Skaye gebruikt in dit perspectief de taal op een manier die in Young Adult verhalen niet zou misstaan en waarmee de sfeer in zo’n vriendengroep heel goed wordt weergegeven. Het tweede perspectief is veel volwassener van toon en speelt in het heden. Het losbandige leven van de eenendertigjarige Yara is vastgelopen en zij heeft er geen idee van hoe dat komt. De belangrijkste personages in beide verhaallijnen zijn goed uitgewerkt.
Hypnose speelt in In onschuld een belangrijke rol en daarmee begeef je je als schrijver toch een beetje op glad ijs. Hypnose als instrument om persoonlijke problemen te analyseren en op te lossen is omstreden en omdat teruggebrachte herinneringen niet altijd zuiver zijn, zijn ze als basis voor een therapie onbetrouwbaar. Met de manier waarop Melissa Skaye hypnose in het verhaal verwerkt zoekt ze de grenzen van de geloofwaardigheid op; geloofwaardigheid die ook door een paar andere zaken onder druk staat.
Hoewel Melissa Skaye de grenzen van de geloofwaardigheid het hof maakt, is In onschuld een prima thriller. Het verhaal is goed geschreven en spannend. De personages spreken tot de verbeelding, de opbouw van het verhaal is evenwichtig en kent interessante plotwendingen. Een thriller die de moeite van het lezen beslist waard is.