De Gritfactor is een aanrader voor wie het meeste uit zichzelf en anderen wil halen. Dat kan zijn persoonlijk of professioneel, maar eigenlijk zijn die onlosmakelijk verbonden.

De Gritfactor

Waarom hebben getalenteerde mensen vaak moeite om hun doelen te bereiken terwijl minder begaafde individuen soms zonder slag of stoot verbazingwekkende prestaties leveren? Op basis van haar eigen verhaal als dochter van een wetenschapper die zich vaak beklaagde over haar vermeende gebrek aan intelligentie, beschrijft Angela Duckworth haar loopbaan door het onderwijs, de consultancy business en de neurowetenschap. Het leidde tot de hypothese dat werkelijk succes vooral ontstaat door een speciale mix van volledige overgave en de vastberadenheid om te werken aan je langetermijndoelen: grit. In dit boek helpt Duckworth iedereen om aan de hand van zes kernwaarden hun eigen grit-factor te bepalen: hoop, inspanning, precisie, passie, rituelen en prioriteiten.

De mythe van talent

Je televisie vult de ruimte met het geluid van een juichende commentator. Een Nederlandse sporter heeft olympisch goud gewonnen. “Wat een prestatie!” roept hij. “Wat een talent!” Maar is het wel talent? Of is het jarenlang keihard trainen en dus eigenlijk doorzettingsvermogen? In De Gritfactor overtuigt Angela Duckworth je ervan talent niet te verwarren met oefening. Succes begint met een passie of zelfs een roeping, gecombineerd met een groeimindset en het nodige optimisme.

Via onderzoeken, hypotheses en persoonlijke succesverhalen neemt Duckworth je mee in haar verhaal. Regelmatig geeft ze haar interpretatie van onderzoeksresultaten met de notie dat verder onderzoek gewenst is. Doordat ze voorzichtig haar professionele overtuiging deelt krijg je meer mee van het onderwerp dan wanneer ze enkel feiten zou beschrijven. Je loopt hierbij wel het gevaar haar mening voor feiten aan te zien, dus oplettendheid is gewenst.

Duckworth inspireert en stimuleert de lezer kritisch na te denken over zijn eigen ontwikkeling. Het is mooi hoe ze een Grit-test heeft ontwikkeld, waarbij ze benadrukt dat het een momentopname is. Hoe gritty jij bent, staat niet vast. Je hebt het zelf in handen. De Gritfactor is een aanrader voor wie het meeste uit zichzelf en anderen wil halen. Dat kan zijn persoonlijk of professioneel, maar eigenlijk zijn die onlosmakelijk verbonden.

(Deze recensie verscheen eerder op www.alexhoogendoorn.nl. Hiervoor heb ik een gratis recensie-exemplaar ontvangen van de uitgeverij.)