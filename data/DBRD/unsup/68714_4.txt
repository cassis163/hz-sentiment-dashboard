Michael Travis is FBI agent en krijgt zijn eerste echte zaak die hij bovendien alleen mag leiden en oplossen. Tijdens een circus is een dode man gevonden. Identiteit onbekend, dader onbekend.
We schrijven 1959, de koude oorlog is nog in volle gang, de grote baas van de FBI is Edgar Hoover, geen onbesproken figuur. Michael Travis is trouw aan de FBI en gelooft in recht en rechtvaardigheid. Hij denkt dat hij voor de goeden werkt.

Michael Travis heeft een donker verleden. Toen hij zestien was, doodde zijn moeder zijn vader. De vader was een bruut die zijn vrouw mishandelde, hij dronk ook veel. Sinds dat gebeuren is Michael bang dat het bloed van zijn vader later van hem ook zo'n bruut zal maken.

Het circus waar het onderzoek loopt, lijkt hem vanaf dag één tegen te werken. Ze vertellen niet de waarheid, spelen woordspelletjes, lijken dingen uit zijn verleden te weten.
Wanneer hij een voorstelling bijwoont, kruipt het circus onder zijn huid. Hoe meer hij te weten komt over de artiesten van het circus, hoe verder hij van zijn opdracht komt.
Wat moet hij doen? Moet hij aan zijn opdracht verzaken en het juiste doen of moet hij zijn opdracht uitvoeren?

Michael Travis wordt erg goed neergezet, psychologisch klopt het helemaal.
Mooi boek.