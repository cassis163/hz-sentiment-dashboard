Tomas Ross geldt als een van de beste Nederlandse thrillerschrijvers. Al meer dan dertig jaar lang. Blijkt. En nu pas heb ik voor het eerst een boek van hem gelezen. Ik kan nu al zeggen, het blijft niet bij dit ene boek.

In Het meisje uit Buneos Aires speelt het Koninklijk Huis een belangrijke rol. Vooral Máxima. Best een interessant gegeven omdat je je hier een voorstelling bij kunt maken. Ondanks dat vast niet alles op de realiteit gebaseerd zal zijn.

Het boek draait om een aantal foto's die tijdens de junta in Argentinië gemaakt zijn. Vanuit dat land meegesmokkeld naar Nederland. Op een aantal van deze foto's staat de vader van Máxima afgebeeld. En dat verklaart de rol die het Koningshuis in dit boek speelt.

Omdat de waarheid niet boven water mag komen, ontstaat er een jacht op de foto's. Met alle nare gevolgen van dien.

Tomas Ross werkt in het boek naar een ware climax toe. Aanvankelijk nog zonder de spanning die bij een thriller hoort, maar dit is niet vervelend. Het verhaal is dermate interessant dat het boeit. Het heeft eerst een ander soort spanning. De echte spanning komt later in het boek. Vooral wanneer de politie zich met de zaak gaat bemoeien.

Mede dankzij een aantal, soms toch wel verrassende, wendingen blijft het boek tot het eind boeien. Met Het meisje uit Buenos Aires heeft Ross in ieder geval een prima en vlot leesbaar boek afgeleverd.