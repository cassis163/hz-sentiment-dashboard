https://indeboekenkast.wordpress.com door Fany van Hemelen:
Raaf is een fascinerend eerste deel van de originele fantasy-reeks Verhalen van de Lacune, dat leest als een duister sprookje en vol verbeelding zit!

Carine A. Maes is een Belgische, die fantasy voor iedereen schrijft, die houdt van absurde, magische, fantastische, mysterieuze en avontuurlijke elementen. Volgens haar zijn dit de elementen voor een goed boek en in Raaf combineert ze deze rijkelijk. Ze schreef eerder poëzie en korte verhalen en is in het dagelijkse leven analist-programmeur. Haar creativiteit en fantasie deelt ze met ons in dit boek. Raaf wordt uitgegeven door Celtica Publishing en de royalty’s gaan naar: Kom op tegen kanker.

Eerst was er één universum, maar haat en jaloezie veranderde alles en iedereen.

Om geen spoilers weg te geven, moet ik heel voorzichtig omspringen met het vertellen van de rode draad in dit zorgvuldig opgebouwde begin van deze nieuwe fantasy-serie. Misschien lijkt deze recensie apart en stel je je na het lezen van deze mening heel wat vragen. Dan ben ik geslaagd in mijn opzet, omdat dit originele verhaal absurd en mysterieus start, maar om de betovering van Raaf te ondergaan, moet je echt dit boek lezen en je gewoon laten onderdompelen in deze wereld.

Raaf werd op een dag achtergelaten als jongetje in een abdij en hierbinnen beschermd opgevoed. Hij kreeg de naam Raaf omdat de boodschapper een gewonde witte raaf was, die later die dag stierf. Raaf groeide op en leerde op de abdij over geschiedenis, flora en fauna, wetenschap en allerlei andere wijze zaken. Op een dag veranderde alles. Raaf werd verblind door een groene flits en viel bewusteloos neer. Vanaf dat ogenblik waren zijn zintuigen superscherp, vergat hij zijn verleden en ontwaakte hij als een “speciale” raaf in het woud. Tijdens zijn tocht door de, voor hem onbekende en spannende omgeving, blijkt dat hij een bepaald pad moet “kiezen”. Gelukkig komt hij onderweg helpers tegen: beschermers en leraren. Zoals bijvoorbeeld de goede heks Hekate en Matinou de bliksemvanger.

Balderus, de grappige en breedsprakige weerkat is van in het begin zijn begeleider en aparte wijze tijdens zijn opleiding. Raaf ontdekt dat hij magische krachten heeft die hij moet leren onder controle te houden en af moet weten te stemmen op iedere situatie. De keuze voor Raaf bleek eigenlijk al in de sterren geschreven te staan. Op de reis met Balderus ontmoet hij allerlei magische figuren en verneemt Raaf dat hij een belangrijke rol te vervullen heeft om de eenheid in het universum terug te herstellen.

Raaf beleeft een hachelijk, maar ook magisch avontuur en in deze vertelling loopt alles anders dan verwacht. In dit absurde verhaal zijn er wonderbaarlijke dieren, betoveringen en zoals in een echt sprookje te verwachten valt: een prins en een prinses, maar hier is de uitkomst op zijn minst verrassend en anders dan we gewend zijn. Op het einde volgt er een cliffhanger van formaat, die de poort openzet naar een vervolg op deze fascinerende sage.

In de wereld van Raaf zijn avontuur, speciale wezens en absurde magie de realiteit. Dit heerlijke en aparte verhaal staat vol met prachtige details en blinkt uit in fantasie. Raaf leest vlot door de korte hoofdstukken en de beeldrijke taal. Het boek kan ook prima gelezen worden door young-adults die houden van een uitdagende en sprookjesachtige fantasy.
Ik begon in dit verhaal en kwam terecht in een wereld vol magie waar goed kwaad moet overwinnen en haat soms sterker lijkt dan liefde. Toch heeft het boek Raaf naast die duistere kant ook een ongelooflijke schoonheid en lichtheid. Het sprookjesachtige is verweven in heel het boek en in de personages zie je zowel licht als donker.

Dit is het eerste deel in een fantasy- reeks die hopelijk een trilogie wordt, omdat de auteur vermoedelijk creatief genoeg is om nog onverwachte avonturen en wonderlijke wezens te bedenken. Raaf, Balderus en alle andere karakters zijn prachtig uitgewerkt en dit is werkelijk een avontuurlijk, magisch en grappig verhaal.

Raaf nam me mee naar een absurde plek die als echt aanvoelde en me ontzettend boeiend lijkt om verder te verkennen. In deze fictieve wereld was net, zoals in de echte wereld, sprake van hebzucht, macht en jaloezie. Gelukkig heeft ook deze wereld ruimte voor vriendschap, romantiek en hoop. Soms verdronk ik in de fantasie en leek ik even te verdwalen in Raaf, maar alle verhaallijnen hebben een doel en komen uiteindelijk mooi samen in één geheel. Na het open einde is het volgende deel een must-read omdat ik gewoon wil weten hoe het verder gaat!

Door de magie, onvergetelijke personages en de donkere sprookjeswereld, die met veel gevoel voor detail, sfeer en originaliteit bedacht zijn, ben ik met recht betoverd door Raaf!

★★★★★
Titel: Verhalen van de Lacune 1 – Raaf | Leesfragment | Auteur: Carine J.A. Maes | Uitgeverij: Celtica Publishing | Categorie: Fantasy & Science fiction | Uitvoering: paperback | 234 pagina’s| ISBN13: 9789491300813 | Verkrijgbaar sinds: juli 2018 |Recensent: Fany van Hemelen | Datum recensie: 7-10-2018 | Prijs: €15,- | Bestellen