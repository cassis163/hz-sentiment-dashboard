Leesadvies vooraf: Vergeet Jessica Haider, lees de zinnen aandachtig en bovenal geniet!

Na de zeer succesvolle Jessica Haider serie, slaat Corine Hartman met Een vlaag van waanzin een nieuwe weg in. Geïnspireerd door een krantenartikel, baseert Corine haar nieuwe boek op een waargebeurd verhaal met als onderwerp partnermoord. We maken kennis met het echtpaar Anthonie en Romée van Baerle, samen hebben ze drie kinderen: zoon Thijmen en tweelingdochters Chloë en Ciara. Anthonie is eigenaar van een reclamebureau en Romée is yoga-docent. Samen met hond Guus lijken ze het perfecte gezin.

De flaptekst is een summiere samenvatting van wat er daadwerkelijk in het boek gebeurt. Ook al is de afloop van het boek enigszins bekend, de spanning is mede door het gedrag van Anthonie samen met de andere karakters, acties en gedachten continu aanwezig in het boek. Mede door het gebruik van flashforwards naast het verhaal in het heden, in combinatie met de wisseling van oogpunten gedurende het boek, maakt dat de onderhuidse spanning in het boek hoog oploopt. Een vlaag van waanzin is met recht een psychologische thriller. Gevoelens spelen de absolute hoofdrol in Een vlaag van waanzin.

Corine Hartman ontpopt zich in Een vlaag van waanzin in een ware woorden-kunstenaar. Op een compleet ander niveau als in de Jessica Haider serie. Weg zijn de hardheid en gruwelijke details. Welkom subtiliteit, onderhuidse spanning en vooral mooie juweeltjes van zinnen. Op vele momenten in het boek, lezen de geschreven woorden als ware poëzie en vergeet je als lezer de gruwelijkheid van het verhaal. Herlezen van mooie woorden en omschrijvingen komt regelmatig voor. Langzaam lezen en genieten is het credo.

Het moment suprême is beschreven als nooit eerder gelezen in een boek. Het is waanzinnig, gruwelijk en vooral prachtig tegelijk. Vol gevoel en poëtisch mooi. Dwingt tot een aantal keer herlezen en genieten. Ja , je leest het goed, echt waar, genieten van een moord. De rillingen lopen je over de rug. Het wisselen naar het gebruikte oogpunt is subliem en voegt een extra dimensie toe. Vele beschrijvingen in het boek zijn hartverscheurend en levensecht, dat je als lezer intens meeleeft en een arm om iemand heen zou willen slaan. Een vlaag van waanzin ben je niet zomaar vergeten als je het boek dichtslaat.