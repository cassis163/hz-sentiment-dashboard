Dit boek heb ik mogen lezen voor de Hebban Epic Reads leesclub van de maand oktober doorlopend in november. ‘Broken Things’ is een young adult boek van de Amerikaanse schrijfster Lauren Oliver. Zij heeft inmiddels al behoorlijk wat titels op haar naam staan maar ik moet eerlijk bekennen dat ik voor dit boek nog nooit van haar gehoord had. Laat staan iets van haar eerdere werk gelezen had. Toen ik mij inschreef voor de leesclub werd ik voornamelijk getriggerd door de flaptekst die mij toen al deed denken aan ‘Pretty little lairs’ en ‘The secret garden’.

Ook vind ik het heerlijk om zo nu en dan in het Engels te lezen. Het leest voor mij net zo gemakkelijk als Nederlands en soms is het gewoon fijner om een verhaal in de originele taal te kunnen lezen. Ik heb dan toch het idee dat de bedoeling van de schrijfster of schrijver met het verhaal meer tot z’n recht komt, er minder verloren gaat wat betreft beeldspraak, humor en sfeersetting. Uiteraard kan dat natuurlijk ook volledig in mijn hoofd zitten en nergens op slaan. Maar feit blijft dat ik de Engelstaal gewoon erg aangenaam vind om te lezen.

De inhoudelijke vormgeving van het boek beviel mij bijzonder goed. Elk deel heeft een apart voorblad en het boek bestaat in totaal uit vier delen. Daarnaast staat boven elk hoofdstuk vanuit welk personages het geschreven is, wat verwarring voorkomt vanuit wie je nu eigenlijk leest. Tevens lees je regelmatig tussendoor stukjes uit ‘The Way into Lovelorn’ of van ‘The return to Lovelorn’ in een schuingedrukt lettertype. Dat geeft je het gevoel dat dit bestaande titels zijn tijdens het lezen en maken je nieuwsgierig naar het geheel. Maar dit blijken dus achteraf geen bestaande titels te zijn, wat overigens voor ons als leden van de leesclub enigszins teleurstellend was en al inspiratie gaf om het zelf te gaan schrijven. Wel geeft het aan hoe de meiden in het verhaal geobsedeerd zijn geraakt door het Lovelorn boek en daar hun eigen fanfictie op geschreven hebben.

De vriendinnen Summer, Mia en Brynn worden zowel in hun jongere jaren als later op zo’n manier beschreven dat je met hen meeleeft, meevoelt met alles wat zij meemaken. Het enige wat ik echt miste in het geheel was nog meer informatie over Summer. Tussen alle regels door lees je wel enigszins over haar traumatische ervaringen en wat er daardoor van haar geworden is. Maar het wordt wel vaag gehouden. Nu is het zo dat het boek sowieso meer gaat over Mia en Brynn, zij moeten leren leven na Summer, na alles wat er met hen gebeurd is en nog gaande is. Wat Summer betreft zou er wel ruimte zijn voor een prequel (= een voorgaand deel). Het is mooi om na te denken over alle thema’s die aanbod komen in ‘Broken Things’ , deze titel geeft perfect weer waar het geheel echt overgaat.

Het is een aanrader voor de beoogde doelgroep door de thematiek van vriendschap, zelfontwikkeling, op eigen benen staan, het loslaten van het verleden en nog veel meer. Toch kan het ook zeker een grotere doelgroep bekoren vermoed ik zo juist door de uitgebreide onderliggende onderwerpen. Ik heb het boek althans met genoegen gelezen en als ik de kans krijg ben ik wel van plan om eens andere titels van deze schrijfster te lezen.


Ik geef dit boek 4 sterren

Spanning: 6
Plot: 7
Leesplezier: 8
Schrijfstijl: 8
Originaliteit: 7
Psychologie: 7