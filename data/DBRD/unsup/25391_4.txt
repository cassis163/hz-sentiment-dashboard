In IJskoud ontmoeten we Kyra Slagter en Maud Mertens weer. Het verhaal gaat verder na een aantal maanden waarin Kyra is bijgekomen van alles wat er in Galgenveld is gebeurd, de moord op Marc Gaullier, de zoektocht naar haar zusje.
Deel 2 begint met de verdwijning van Jesse, het oppaskind van Sophie Verster, op een kinderboerderij. Sophie roept de hulp in van haar beste vriendin Kyra, die op haar brommer komt aan gesneld en daar aangekomen in het water duikt naast de kinderboerderij. Jesse wordt echter niet gevonden, de politie is inmiddels ook daar gearriveerd en Kyra ontmoet Maud Mertens, de rechercheur die ze leerde kennen tijdens de moordzaak op Marc Gaullier.
Als er al snel op dezelfde dag weer een kind verdwijnt, lijkt het er verdacht veel op dat deze zaken met elkaar te maken hebben. Er wordt een grootschalig politieonderzoek gestart, toch verdwijnen er nog meer kinderen in de dagen daarna.
Bij Maud brengt dat veel herinneringen naar boven van een zaak van een aantal jaren geleden, waarbij een jong meisje verdween. Ze heeft nog steeds een soort schuldgevoel over haar functioneren van toen.
Er worden zoektochten op touw gezet en het hele land is in de ban van deze verdwijningen.
Het raakt Maud diep en ze is vastbesloten om deze zaak zo snel mogelijk op te lossen en de kinderen ongedeerd terug te vinden.
Als de politie eindelijk ontdekt wat deze kinderen gemeen hebben, komen ze eindelijk dichterbij en wordt de achtervolging op de daders ingezet.
Bij Kyra brengt dit alles weer terug naar de verdwijning van haar zus Sarina, vier jaar geleden. Na het ontvangen van een briefkaart van haar zus, vier jaar na dato, gaat ze op onderzoek uit en vertrekt naar het eiland waar ze hoopt iets over Sarina te vinden.
Ondertussen speelt zich het verhaal van het gevonden meisje Jane, die we leerden kennen in deel 1, ook nog af. Wie is zij en welke rol speelt zij in deze serie?

De cover samen met de titel intrigeert, de pop op de voorgrond verwijst naar de herinneringen van de zaak waar Maud nog steeds aan denkt. De titel is prima gekozen. Het water, de Noordzee, de winter, en het gevoel wat het verhaal bij je oproept, allemaal IJskoud!
Het verhaal pakt je vanaf het begin, de spanning wordt in het begin al opgevoerd en dat blijft tot het eind van het verhaal. Een leuk detail is dat de schrijfster in dit verhaal actuele gebeurtenissen in het afgelopen jaar in ons land heeft verwerkt.
De drie verhaallijnen, de verdwijningen van de kinderen, van Sarina en het verhaal van Jane, wisselen elkaar af in het boek, waardoor je geboeid blijft lezen, nergens zakt het verhaal in, de spanning blijft opgevoerd en aan het eind ging ik zelfs steeds sneller lezen!
Een prima vervolg op het eerste deel, laat de derde maar komen!