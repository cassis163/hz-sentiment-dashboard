Zomervakantie. De twaalfjarige Bert De Couter mag zijn vader begeleiden bij diens werkzaamheden als leider van archeologen in het West-Vlaamse Slijpe. Hij is dolgelukkig dat hij deze keer niet bij zijn tante Elodie hoeft door te brengen zoals in andere jaren het geval was. Bert kan zijn vader nu al goed helpen nu hij twaalf is en mag onder andere de activiteiten en vondsten fotograferen.
Al snel wordt duidelijk dat er ook mensen met minder goede bedoelingen interesse hebben in deze opgravingen en wat er blootgelegd zal worden vlakbij de tempelierhoeve. Er wordt een middeleeuws graf ontdekt en dat is meteen het startschot van een avontuur.
Een avontuur waarin Bert en de andere hoofdpersonen je via Zuid-Frankrijk meeneemt naar hartje Jeruzalem.

Voor Bert is het meer dan een zoektocht naar het geheim van de tempelier. Hij krijgt dromen en dat zijn geen gewone dromen. Wat er zich afspeelt in deze dromen kan hij zich heel nauwkeurig herinneren wanneer hij 's morgens wakker wordt. Hij kan bij niemand terecht voor antwoord op zijn vragen en staat er voor zijn gevoel alleen voor.
Het blijft voor Bert een aaneenschakeling van verrassingen en openbaringen. En dat alles in iets meer dan één week van zijn vakantie!
In dit verhaal worden actuele onderwerpen behandeld, die van alle tijden blijken te zijn. Het neemt je afwisselend mee naar de tijd van de tempeliers, soms zelfs nog eerder en daarna weer mee terug naar het heden.

'Het geheim van de tempelier' is een lekker spannend verhaal, voorzien van plattegronden en foto's met uitleg waardoor je alles goed kunt volgen.
Het is een heerlijk avonturenboek waarin het er soms hard aan toe gaat, en dat je bovendien een kijkje in de historie gunt.
Voor lezers vanaf 12 jaar.
3,5/5*