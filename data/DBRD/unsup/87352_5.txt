Recensie “De derde stem” van Cilla & Rolf Börjlind – juni 2014
Beschrijving
Ik vind de cover angstaanjagend en ziet er tevens al heel spannend uit. Ik geef een score van 8 punten.
Ik heb voor dit boek gekozen omdat ik het vorige boek en tevens hun debuutboek “Springvloed” heb gelezen en ik dit zeer goed vond, en ook omdat deze boeken uit een serie bestaan nl. Een Rönning & Stilton thriller.
Het verhaal speelt zich af in Stockholm en 2459 km verder in Marseille.
In Stockholm wordt Bengt Sahlmann dood gevonden. Er is getracht dit op zelfmoord te laten lijken maar dit is duidelijk niet het geval. Het onderzoek komt bij Mette Olsäter terecht, lezers van eerdere boeken kennen haar van het vorige boek. Zij en haar team onderzoeken deze zaak.
Deze zaak wordt onmiddellijk in verband gebracht met een drugsvangst en naarmate het boek vordert wordt het duidelijk dat deze persoon ook nog in iets anders verwikkeld is. Bengt’s dochter Sandra blijft ouderloos achter, haar mama is jaren terug overleden tijdens de Tsunami in Thailand en zij had een zeer hechte band met haar vader .
Olivia Rönning is juist terug van haar buitenlandse reizen naar Mexico en Costa Rica en keert terug naar Stockholm wetende dat haar leven er anders uit gaat zien. Ze wil het een totaal andere wending geven totdat zij Sandra onderdak geeft waarvan haar vader is vermoord. Olivia voelt zich verbonden met het meisje omdat ze nu ook ouderloos is en wil het meisje alle hulp aanbieden die ze nodig heeft. Daardoor geraakt ze terug in contact met Mette Olsäter die het Oliva zeer kwalijk neemt dat ze haar neus in politiezaken steekt en voornamelijk deze zaak die haar aandacht opeist.
Koppig en vastberaden zoals ze is gaat ze op eigen houtje verder met haar eigen onderzoek waarbij ze onder andere in contact komt met Alex Popovic, een journalist, en zo komt ze stapje per stapje dichter bij de waarheid wat betreft de moord op Bengt Sahlmann. Ondertussen klampt Sandra Sahlmann zich zó vast aan Olivia dat ze op den duur ook niet goed weet hoe ze deze meid kan troosten en haar kan helpen om haar verdriet te verwerken. Dit terwijl ze intussen zelf verder voor detective speelt en alsmaar meer in de nesten geraakt zonder dat ze het eigenlijk zelf weet. Haar relaties met Stilton en Mette staan door vorige gebeurtenissen ook op een laag pitje maar tijdens het verhaal moeten ze toch met elkaar samenwerken om de moorden op te lossen.
Na een jaar komt Olivia terug in contact met Stilton en hij biecht iets op aan Olivia wat haar laat inzien dat hij toch nog niet zo slechts is en ook waarom hij dingen heeft verzwegen.
Mette Olsäter is ondertussen ook druk bezig met de moord op te lossen van Bengt Sahlmann en is intens bezig om het spoor op te volgen van de drugstrafiek tot er iets gebeurt in haar privéleven. Het onderzoek naar de drugstrafiek en een bijkomende moord lijden er niet onder, ze bijt zich dan ook vast in het onderzoek als een pitbull samen met haar team en Stilton, Olivia en Abbas.
Stilton is er na jaren als dakloze te hebben geleefd weer bovenop geraakt en heeft nu onderdak gevonden op een aak die hij huurt van Luna. Hij verdenkt deze vrouw, met de tatoeage in haar nek, ervan een duister verleden te hebben.
Abbas El Fassi, wonende in Stockholm, haalt zijn Franse krant uit de brievenbus en leest over een in stukken gesneden vrouwenlichaam dat is gevonden in een natuurpark in Marseille. Hierbij roept hij de hulp in van Tom Stilton en samen trekken ze naar Frankrijk. Abbas, is een oude bekende van Stilton en Mette, hij is croupier in een casino en heeft het Soefisme geleerd. Abbas heeft ook een verleden waar niemand iets van weet. Abbas heeft ook een duister kantje en is ook zeer handig met messen. Stilton gebruikt zijn contacten bij de politie in Marseille. Abbas begeeft zich intussen in een andere donkere wereld van Marseille en wordt stilaan een opgejaagd stuk wild. Abbas, gekweld door verdriet, zal Marseille niet verlaten tot zijn taak volbracht is en de moordenaar vindt van zijn geliefde. Stilton vraagt zich ondertussen af hoe lang hij nog in Marseille moet blijven nu zijn taak erop zit maar weet ook dat Abbas opgejaagd wild is en hij wil zijn vriend niet in de steek laten.
Tenslotte is het Abbas zelf die Stilton terug naar Stockholm stuurt en verder zijn gang gaat in Marseille. Nu Stilton weg is veranderd Abbas van instelling, hij voelt zich “dood” nu hij weet de liefde van zijn leven vermoord is. Hij zoekt verder tot hij zelf in de problemen komt en terug wordt gestuurd naar Stockholm door de Franse rechercheur Jean-Baptiste.
Ondertussen is Stilton terug in Stockholm en heeft hij maar één missie en dat is de jacht openen op een hooggeplaatste rechercheur die hem in het verleden zo diep heeft laten vallen dat hij nu eerherstel wil. De schaamte die hem is aangedaan heeft hem nu zo woest gemaakt dat hij alles op alles zet om zijn einddoel te bereiken. Stilton gaat deze stad van tolpoort tot tolpoort uitkammen om een getuige te vinden die hem de hooggeplaatste rechercheur kan ruïneren, hier komt hij ook weer een oude bekende die eerst weigert van te getuigen maar als zowel zij als haar zoon wordt bedreigd helpt ze toch Stilton om het leven van haar en haar zoon te beschermen.
Jackie Berglund komt in dit boek ook weer op de proppen en ze heeft haar oude streken nog niet verleerd, en Stilton doet terug onderzoek op zijn eigen manier naar deze vrouw. Wat hij echter niet weet is dat zij nu een kennis heeft en die neemt het ook niet zo nauw met de wet.
In dit verhaal speelt ook een firma mee die zich bezig houdt met het privatiseren van rusthuizen en waarbij de directeur, een succesvolle kapitalist, geen mensen kan dulden die voor zijn voeten lopen. Hij is heel machtig en houdt ook graag de touwtjes in handen waarbij hij wordt geholpen door zijn vaste medewerker die ook al geen doetje is, het is zijn taak om zijn meesters vuile klusjes op te knappen. Op een bepaald moment komt zijn firma in een slecht daglicht te staan en hier gaat hij achter de schuldige(n) aan die hem zouden kunnen weerhouden van de contractonderhandelingen die hij heeft met de stad Stockholm.
Op het einde van het boek moet “de vriendenclub” weer samenwerken om alles tot een goed resultaat te brengen, ondanks de strubbelingen die zich hebben afgespeeld. Ik kan hier niet veel over uitweiden want dan geef ik spoilers weg!
Gaandeweg vallen alle puzzelstukjes in elkaar over de moorden en ook de gemeenschappelijke factoren die er zijn. Over de nieuwe personages wordt niet veel uitgeweid maar daar zal wel een vervolg op komen.
Wil je dit boek lezen, dan raad ik iedereen aan om eerst “Springvloed” te lezen. Dit omdat dezelfde personages terugkomen in het verhaal en dat de verhaallijn duidelijker is omdat je de voorgeschiedenis kent en de onderlinge relaties je duidelijk zijn. Ik kan /ga niet teveel namen geven omdat het al een dergelijk lange lijst is en ik heb liever dat de lezer het zelf ontdekt maar als je “Springvloed” hebt gelezen pik je de draad snel weer op.
Mij heeft het boek enorm aangegrepen omdat het een spannend boek is maar tevens leer je zowel de oude als de nieuwe personages nog beter kennen, wat het nóg spannender maakt en waarvan je nu ook wel weet dat er zeker een nieuw boek over zal verschijnen. Er zijn zoals eerder vermeld veel nieuwe personages in dit boek en hier kan ik helaas niet veel over vertellen want dan is het één groot spoiler alert, de lezer zal zelf wel ontdekken hoe de vork aan de steel zit.
Ook hebben sommige passages mij enorm ontroerd en zeker met het verleden van Abbas, andere dan weer triestig als Stilton in contact komt met een dakloze vrouw die hij in het verleden goed gekend heeft en de relatie tussen hem en Olivia. Ook de vriendschapsband tussen Olivia en Mette wordt dusdanig op de proef gesteld. Olivia worstelt ook in haar privéleven met een vriend waarbij ze haar gevoelens tegenover hem niet goed kan plaatsen.
Het slot is ook enorm ontroerend en dit met betrekking op één personage, iets wat ik zeer pakkend vond.
Een ander vreemd woord vond ik “Begrafeniskoffie” dat totaal niet bij ons in België gebruikt wordt maar waar ik toch enigszins om moest glimlachen ook al is het in deze context misschien niet gepast.
De relatie tussen Olivia en Sandra is ook heel intens en bij tijden heel aangrijpend, Olivia weet dat Sandra haar wereld is binnen gedrongen, ze had een hand uitgestoken en een volkomen gebroken meisje op haar schoot gekregen. Olivia voelt zich ook verplicht ten overstaan van Sandra dat ze de moordenaar van haar vader wil pakken.
Het boek is heel spannend en leest zeer vlot en is bij tijden zeer pakkend. Het verhaal in het algemeen laat je niet los, kortom een boek dat je direct wilt uitlezen en wil weten hoe het verder gaat. Dit boek is dan ook een echte aanrader!
Ik geef dit boek 5 sterren en kijk al uit naar het 3e boek van dit schrijversduo !!!