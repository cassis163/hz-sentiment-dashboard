Bendrik Freek is, zoals hij zelf zegt, een heel lelijke man. Zijn hoofd is veel te groot voor de rest van zijn lijf. Daardoor komt hij maar zelden buiten, bang om het mikpunt van spot te zijn. Hij schrijft graag en veel en als zijn eerste boek een bestseller blijkt te zijn, wordt er al snel een fanclub gevormd, ‘het verwantschap’. Zijn fans achtervolgen hem en worden steeds veeleisender, daardoor slaat Bendrik op de vlucht. Hij belandt op Landgoed Heem samen met andere mensen die er ook blijkbaar bij toeval beland zijn. Het zijn wetenschappers en vrijdenkers.
Hij ontmoet daar ook weer Emiliënne Bovys, een jonge dichteres die hij eerder gezien heeft tijdens de boekpresentatie van een van haar dichtbundels. Tijdens hun verblijf worden er o.a. veel sages verteld door een van de bezoekers, Fleur Dietzoon. De sages zijn vaak gruwelijk van toon en vertellen van wat er in vroeger tijden rondom Landgoed Heem gebeurde. Het gezelschap filosofeert er duchtig op los, op zoek naar totale harmonie, wat dat ook mag zijn.

Tegelijkertijd komen ook ‘de Soulmates’ bij elkaar. Dat is een genootschap van mensen die het eeuwige leven nastreven. Ze hebben een oude ziel waar ze om de zoveel tijd een passend lichaam voor zoeken. Hun aantal is sterk verminderd, ze zijn dringend op zoek naar geschikte lichamen. Maar ook naar de juiste procedure om de ziel te verplaatsen van het oude naar het nieuwe lichaam. Hun procedure tot nu toe lijkt niet erg succesvol, ze worden steeds wanhopiger. Op een lijk meer of minder kijken ze daarbij niet.

Dat zet rechercheur Sally Zuidersma en haar baas Henk Willemsen aan het werk. Ze worden ingeschakeld om de verdwenen leden van een zangkoor op te sporen. Bij hun speurtocht stuiten ze uiteindelijk op het werk van ‘de Soulmates’. Zijn ze in staat om dat macabere genootschap te stoppen?

De auteur weet de verschillende verhaallijnen prima bij elkaar te brengen in een spannende ontknoping.


Mijn mening: De ondertitel van dit boek luidt: ….Alles is elders…., een goed gekozen ondertitel want alles is anders in dit boek. Steeds als je denkt te weten waar het verhaal naar toe gaat, komt de auteur weer met een onverwachte wending. Alle hoofdstukken beginnen met de letter A en worden daarna genummerd. In het boek speelt muziek een grote rol en wordt het via de snaartheorie van een van de wetenschappers op Landgoed Heem wetenschappelijk vertaald. Het is een origineel boek, niet altijd gemakkelijk om te lezen, maar wel een prachtige mix van wetenschap, geloof, filosofie, lustgevoelens, horror, muziek, geaardheid en humor!
Een boek waarin bovendien veel ruimte wordt gelaten om er als lezer zelf de ‘waarheid’ uit te halen. Een goed boek dus, drie sterren.