Wat een heerlijke en hilarische boeken kan Holly Smale toch schrijven. Net als het eerste deel heb ik herhaaldelijk in een deuk gelegen om de onhandige momenten waarin Harriet elke keer weer verzeild raakt. Om de feitjes die op de meest rare momenten in haar opkomen. Om de leuke en grappige lijstjes die ze op kan stellen maar nergens op slaan. Het is gewoon hartstikke leuk om over Harriet en haar gebeurtenissen te lezen in Geek Girl Blundert Door. De eerste bladzijde was al helemaal geweldig door een uitleg van de titel, Harriet stijl!

Harriet is gelukkig geen steek verandert in de zes maanden tijd die verstreken zijn sinds Geek Girl. Nog even geeky en awkward. Vooral als het om modellenwerk en jongens gaat, maar dat maakt het ook zo leuk om over haar te lezen. Helemaal als ze erachter komt dat ze voor haar werk naar Japan mag, het land dat al jaren op haar places-to-be lijstje staat. Dat vraagt natuurlijk om een hoop misverstanden, genante momenten voor haar en hilariteit van mijn kant. Ik heb nog nooit zo vaak hardop moeten lachen als met dit boek, alhoewel het eerste deel aardig in de buurt komt...

Naast Harriet is haar even geweldige en grappige vader ook weer van de partij, alhoewel zijn vrouw daar op sommige momenten anders over lijkt te denken. Haar stalker slash vriend en natuurlijk haar beste vriendin kunnen ook niet ontbreken en in dit boek maken we kennis met een ander geweldig personage: Bunty. Bunty, die gezien haar uiterlijk en gedrag verrassend genoeg de moeder van Annabel is. Oh, ze is net zo geweldig als Harriets in dierenprinten en roze gestoken agent, Wilbur. Ik weet niet hoe Holly Smale het voor elkaar krijgt, maar zij kan als geen andere boeiende en hilarische personages bedenken die geen elke keer over de top aanvoelen! Ik kijk nu alweer uit naar het volgende deel :)


Conclusie
Een kortere recensie dan gewoonlijk, maar ik wil gewoon de pret niet bederven, daar is Geek Girl Blundert Door een veel te leuk boek voor. Heb je zin in een paar uurtjes lekker lachen en je hoofd schudden om Harriet en haar hilarische gebeurtenissen en vrienden? Zoek dan niet verder en begin aan deze super leuke serie. Ik raad wel aan om deze boeken niet in een openbare ruimte te lezen, want dan kunnen mensen raar naar je kijken :D

Deze recensie verscheen als eerste op CarpeLibra.nl