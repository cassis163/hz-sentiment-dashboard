Matthias Soberon laat in het tweede deel van de TAGMAG-fanfictionserie zien dat hij probleemloos pagina’s vol kan schrijven over het leven van tienermeisjes. In Backstage stond Emma nog centraal, in het vervolg Worldwide deelt ze die spotlight met haar beste vriendin Nora. Natuurlijk zijn ook alle andere personages weer van de partij, waaronder de wereldberoemde zanger Josh, het vriendje van Emma. Weet Soberon zijn lezers te boeien in zijn tweede roman?
In Backstage viel vooral de vloeiende schrijfwijze van Soberon op. Je kunt duidelijk merken dat hij als docent regelmatig met pubers in aanraking komt, aangezien de gesprekken tussen de meisjes heel natuurlijk overkomen. Misschien hadden er wat minder uitroeptekens, ‘OMG!’ en ‘bitch!’ in mogen zitten, maar dat is nu eenmaal hoe veel tienermeisjes zich uitdrukken. Ook in Worldwide houdt Soberon zijn lichte, natuurgetrouw stijl vol van begin tot eind. Dat leest lekker weg, als je door de Vlaamse woorden en zinsconstructies heen kijkt.
Emma is echter niet het beste hoofdpersonage ooit. Ze heeft namelijk niet echt een eigen karakter. Ja, ze huilt veel – echt héél veel – en maakt van alles een drama. Maar verder? Soms is ze heel lief en geduldig, dan weer wordt ze vreselijk jaloers en negeert ze één van haar beste vriendinnen. Het ene moment is ze honderd procent gelukkig met haar vriendje, het volgende werpt ze zich snikkend en groen van jaloezie op bed. Je zou deze karakterwisselingen kunnen wijten aan het feit dat ze nu eenmaal een zestienjarig meisje is, maar het is meer dan dat. Soberon is er niet in geslaagd haar Emma een geloofwaardig persoon van vlees en bloed te maken.
Hetzelfde geldt voor Nora. De scènes die vanuit Nora geschreven zijn, verschillen qua toon weinig tot niets van de stukken over Emma. Het grootste verschil tussen de twee is Emma’s hang naar drama en Nora’s luidruchtige en brutale kant. Nora’s eigen stem uit zich dan ook vooral in het aanzetten van de CAPSLOCK-functie van het toetsenbord. Gelukkig zorgt Nora’s hobby wel voor de nodige interessante scènes. Zij maakt namelijk make-uptutorials. Waar het in Backstage Emma was die werd gezien door een beroemdheid, is het nu Nora’s beurt om indruk te maken op make-up artist Elisa, een bekende vlogger van het kanaal LizzyLips. Zo belanden Nora en Emma op een persevenement voor YouTube-sterren, waar natuurlijk ook de nodige leuke jongens rondlopen.
Net als in Backstage worden er allerlei maatschappelijke thema’s tussen neus en lippen door behandeld. Lynn is aan het herstellen van haar eetstoornis, veel van de dames sturen allerlei sexy berichtjes naar hun liefjes, wat weleens fout dreigt te gaan… En we hebben natuurlijk nog de relatie tussen Emma’s ouders, die in deel 1 al niet erg lekker liep. De bom ontploft nu echt en ook het alcoholgebruik dat een paar keer werd aangestipt blijkt in Worldwide een rol te spelen. Het is mooi om te zien dat Soberon de boeken zou nauw op elkaar laat aansluiten.
Hoewel het boek zeker geen literair juweeltje is, blijft het een redelijk jeugdboek. Het meest indrukwekkende van de hele serie is toch wel broer Nathan. In Worldwide blijkt hij homoseksueel te zijn, maar dat wordt helemaal nergens genoemd. Er is geen coming-out, het is niet duidelijk of dit iets nieuws is of dat hij in Backstage ook al uitging met jongens en er wordt nergens een woord vuilgemaakt aan zijn geaardheid. Waar in de meeste boeken (en in het echte leven) iedereen hoog en laag springt om duidelijk te maken dat homeseksualiteit he-le-maal geen ‘big deal’ is, laat Soberon dit treffend zien door er juist geen aandacht aan te besteden. Zijn liefde voor Jonas is ook zeker niet zijn meest interessante karaktertrek.
Wordwide voldoet precies aan de verwachtingen die je ervan hebt als je Backstage hebt gelezen. Een oppervlakkig, amusant verhaal over gillende pubermeisjes en hun problemen. Een derde deel is nog niet aangekondigd, maar zou gezien het open einde zeker kunnen. De vraag is of een derde boek in deze stijl nog interessant is voor lezers, maar een lekker zwijmelboek voor aan het zwembad kunnen we ook deze zomer natuurlijk goed gebruiken.