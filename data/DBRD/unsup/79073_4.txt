Voelen kunnen we allemaal, maar de ervaringswereld van gevoelsmensen verschilt nogal van die van nuchtere, rationele denkers en doeners. Hoe ga je daar (als manager) mee om? Sjaak Overbeeke geeft antwoord op deze vraag in zijn nieuwe boek ‘Omgaan met gevoelsmensen’.

Overbeeke: “Er bestaan heel wat zelfhulpboeken voor gevoelsmensen om ze te helpen beter met hun gevoelens om te gaan. Maar een boek voor hun nuchtere collega of partner om beter met gevoelsmensen om te gaan, om uit te leggen wat er allemaal in hun hoofden gebeurt, dat bestond nog niet. Dus besloot ik dat dat het onderwerp voor mijn vierde boek moest zijn. Gevoelsmensen zijn vaak ondoorgrondelijk. Ze kunnen lastig zijn, dwingend, klagerig en passief aandacht vragen.”

“Ze hebben ook vaak geen waardering voor de drive van ambitieuze mensen om uitdagingen aan te gaan of zakelijke successen na te jagen. Gevoelsmensen verwachten constant dat je hun subtiele signalen opvangt en dat je even zorgzaam bent naar anderen als zijzelf zijn. Ze kunnen daarin heel drammerig zijn. Toch zou een wereld zonder voelers arm zijn. We hebben ze zelfs hard nodig.”

Visie van de recensent

Met ‘Omgaan met gevoelsmensen’ biedt Overbeeke zijn lezers een uiterst een praktische handleiding voor zowel denkers als doeners, die –zakelijk of privé- met gevoelsmensen te maken hebben. De auteur koppelt zijn kennis over het onderwerp aan een fijne schrijfstijl waardoor je direct begrijpt wat hij bedoelt. Geen psychologische terminologie of ingewikkelde passages, maar heldere en beeldende taal.

“Een voeler verwoordde het onlangs aldus: Je kunt het vergelijken met volle tegenover kale muziek: de ene persoon zegt of doet iets en dan klinkt het alsof er een heel strijkkwartet bij hoort of de warme galm van een vleugel en bij de ander lijkt het alsof er alleen maar kale noten aangeslagen worden zonder extra timbre.”

Overbeeke biedt met zijn boek inzicht in de wereld van gevoelsmensen. Hij legt uit hoe zij redeneren en geleid worden door hun gevoel. Maar vooral hoe je met gevoelsmensen omgaat en met hen communiceert.

“Trots is het tegenovergestelde van je klein houden.”

Dat laatste is niet altijd even gemakkelijk omdat gevoelsmensen en de praktisch ingestelden onder ons, elkaar vanzelfsprekend niet altijd begrijpen. Overbeeke geeft je hiertoe allerlei tips. Zo wijst hij er bijvoorbeeld op dat bij een gevoelsmens elk woord van kritiek steviger binnenkomt dan bij iemand die kritiek nuchter kan beschouwen. Vaak verweren gevoelsmensen zich weliswaar heftig, maar het effect van de kritiek kan nog dagenlang een negatief effect hebben.

Dit is slechts een tipje van de sluier. Overbeeke geeft de lezer nog veel meer nuttige informatie over hoe het er in de hoofden en harten van anderen aan toegaat.

‘Omgaan met gevoelsmensen’ is gericht op praktische, rationeel ingestelde lezers die gevoelsmensen in hun omgeving beter willen leren begrijpen. Maar ook gevoelsmensen die willen leren zichzelf beter uit te leggen aan hun praktische wederhelften en collega’s, zullen aan dit boek, met z’n nuchtere taal en heldere structuur, plezier beleven. Ten slotte is het ook voor coaches en andersoortige begeleiders een praktisch handboek om mensen meer te leren voelen.

Over de auteur

Overbeeke is trainer, therapeut, docent en schrijver op het gebied van emotionele intelligentie, communicatie, leiderschap en teamontwikkeling. Hij publiceerde reeds drie boeken over persoonlijkheidstypes, communicatie en ethiek. Hij geeft regelmatig trainingen en workshops rondom het thema ‘voelen en denken’. Omgaan met gevoelsmensen is zijn nieuwste boek.

Uitvoering

Futuro Uitgevers

Paperback, 140 pagina’s

EAN: 9789492221506