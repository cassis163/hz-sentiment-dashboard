Ik ben opgegroeid met verhalen over WOII. Mijn vader werd geboren vlak voor de oorlog uitbrak in België. Hoe vaak heb ik het verhaal niet gehoord over 'de vliegende bom'? Mijn vader als klein jongetje ging samen met zijn broer een brood kopen. Terug onderweg naar huis hoorden ze een vliegende bom sputteren. Ze maakten zich gauw uit de voeten, maar in hun haast lieten ze het brood achter. Uiteraard was dat brood even later weg. Een brood verliezen was het minste. Duizenden andere hadden minder geluk. Zij zouden nooit de verhalen kunnen vertellen aan hun kinderen en kleinkinderen. De V bommen brachten dood en vernieling. Families werden letterlijk uit mekaar gerukt. Ik schrok ervan dat er zoveel slachtoffers zijn gevallen. Cinema Rex was één van de vele drama's. Dit boek is voor alle slachtoffers. Want we mogen dit nooit vergeten.