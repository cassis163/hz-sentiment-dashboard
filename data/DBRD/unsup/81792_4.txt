Robin gaat samen met haar Tweelingbroer Kai, haar beste vriendin Liz en de rest van hun klas binnenkort op schoolkamp naar de Ardennen. Wanneer er ruzie ontstaat in de klas tussen Kai en de leraar Meneer de Beuker, wordt Kai geschorst van school en mag hij niet mee naar het aankomende schoolkamp. Robin vind het niet eerlijk en wil eigenlijk ook niet meer, maar haar moeder en broer zeggen haar toch te gaan. Robin, Liz en vrienden Mauro en Sem staan achter Kai en zijn het niet eens met de beslissing van school, het hele voorval met Kai was niet eens zijn schuld! In de bus onderweg naar het kamp spreken ze dan ook af om de Beuker een lesje te leren. Tijdens het kamp heeft meneer de Beuker een spel bedacht, het moordspel. Tijdens dit spel moeten ze een slachtoffer zoeken en sporen om zo uiteindelijk de moordenaar te achter halen. Nadat ze een grapje uitgehaald hebben met de Beuker keert hij niet meer terug naar het kamp. Is het lesje leren uit de hand gelopen en is er iets met de Beuker gebeurd? Zit de Beuker hier zelf achter om ze terug te pakken? Iemand uit de klas? De omgeving? Of is het de tweelingbroer van Robin waarvan niemand weet waar hij is?

Het sterke punt van dit boek is dat iedereen op een bepaald punt verdacht is, je vertrouwt niemand meer! Het is ongelofelijk spannend voor een jeugdthriller. Hoe meer het einde in zicht komt, hoe meer je geneigd bent door te willen lezen, tot een puntâ€¦ dat het boek gewoon helemaal niet meer weg te leggen is. De opbouw naar het einde toe is sterk en de elementen van de Ardennen vullen alles goed aan en maken het extra spannend.
Het is fijn dat ervanuit de ik-persoon geschreven is zodat je meteen goed in het boek zit. Daarnaast hoort elk personage uit het boek er gewoon in thuis, alles vult elkaar aan.

Cis Meijer heeft een fijne, duidelijke en vlotte schrijfstijl, waardoor je zo meegenomen wordt in het ritme van het boek. De hoofdstukken vanuit de dader zijn op de kop afgedrukt in het boek, wat een ontzettende originele en leuke toevoeging is!