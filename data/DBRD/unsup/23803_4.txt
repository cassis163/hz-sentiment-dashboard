Als er een eeuwenoude, nog niet bekende religieuze tekst wordt aangeboden via een antiquariaat in Parijs gaan er ineens allerlei onverwachte dingen gebeuren. Het bekend maken van het bestaan van de zogenoemde Plinius-codex heeft verstrekkende gevolgen.
Het boek schetst een onthutsend beeld van een aantal aards-conservatieve bestaande groeperingen binnen, met name, de RK-kerk, hun gedachtegoed en gedragingen met name ten aanzien van vrouwen. Het beschrijft op een treffende manier de gevolgen die hieraan vastzaten, en zitten, zonder dat het 'droge kost' wordt. De snelheid waarmee de gebeurtenissen zich afspelen houden je in hun greep en maken je elke keer weer nieuwsgierig naar wat volgt en net als je denkt "nu weet ik wat er gaat gebeuren" wordt je toch weer verrast.

Dit boek is mijn kennismaking met de schrijver Chris Houtman en vanaf de eerste pagina heeft het me gepakt. De schrijfstijl is heel beeldend, ongetwijfeld positief beïnvloed door zijn verleden in de toneel- en televisiewereld. Veel namen, locaties en gebeurtenissen zijn bekend en te verifiëren. Het simpele gegeven dat Google een gezicht bij een naam of een foto bij een gebouw of locatie verschaft zorgt daar al voor.
Door middel van de 'codex' snijdt het boek een zeer controversieel maar zeker ook actueel onderwerp aan en roept de gedachte op 'wat als ...' .