Een Klein Leven van de Amerikaanse schrijfster Hanya Yanagihara heeft sinds de oorspronkelijke publicatiedatum al veel losgemaakt in Amerika en Groot-Brittannië en wordt gerekend tot één van de belangrijkste titels van 2015. Eindelijk is er nu ook een Nederlandse vertaling.

Het boek gaat over Jude St. Francis, een vondeling die voor het leven getekend is door een jeugd vol misbruik en mishandeling (waar gaandeweg in het boek steeds meer over prijsgegeven wordt) en zijn drie studievrienden. Na hun studie vestigen de vrienden zich in New York en worden uiteindelijk allen zeer succesvol in wat ze doen. Hun vriendschap blijkt er één voor het leven te zijn, onbaatzuchtig en onvoorwaardelijk, in het bijzonder naar Jude toe, die zijn verleden niet achter zich kan laten en die het niet lukt zijn narigheid met iemand te delen. Zijn trauma’s zijn gewoonweg te groot om te verwerken.

Waar ik moeite mee had is de mate waarin de hoofdpersoon telkens maar weer op sleeptouw wordt genomen door de personages om hem heen, terwijl zij praktisch niets over hem weten en alleen vermoedens hebben dat zij hier te maken hebben met een man met een verleden. Hoe realistisch is dit?

Wat ik verfrissend vond, is de open mind van de schrijfster ten aanzien van relaties: haar uitgangspunt in dit boek is dat in de liefde alles mogelijk is en dat zelfs platonische relaties intiem kunnen zijn en voldoening kunnen geven.
Een Klein leven is een mooi geschreven, heftig en meeslepend boek. Die brok in de keel komt onherroepelijk!