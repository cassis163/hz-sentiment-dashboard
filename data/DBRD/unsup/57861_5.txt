Heather Morris schreef met De tatoeëerder van Auschwitz een indrukwekkend op waarheid berust levensverhaal ten tijde van de Tweede Wereldoorlog. De lezer is getuige van de opbloeiende liefde tussen Lale en Gita, twee jonge Joodse gevangenen die proberen te overleven in Auschwitz.

Het verhaal
In april 1942 wordt de Slowaakse Jood Lale Sokolov gedeporteerd naar Auschwitz in Birkenau. Al snel wordt zijn talentalent ontdekt en wordt hij door de ss-officieren benoemd tot 'de tatoeëerder'. Tweeënhalf jaar lang krijgt hij de opdracht om op de onderarm van duizenden mensen nummers te tatoeëren, zo veranderen ze van mensen naar slechts cijfers op ellenlange lijsten. Een baan waar je naar van wordt, maar het maakt voor Lale zijn leven in het kamp een stukje makkelijker. Hij wordt niet zoals vele anderen zonder reden neergeschoten wanneer hij buiten een ommetje maakt en hij weet het zelfs voor elkaar te krijgen om wat extra eten het kamp in te smokkelen. Lale is een charmante, vrijgevige, zorgzame en intelligente man en heeft één doel voor ogen: Auschwitz overleven. Dit doel wordt extra versterkt wanneer hij de mooie Gita, vanaf dan gevangene 34902, ontmoet tijdens zijn 'werk'. Het is liefde op het eerste gezicht en de twee weten elkaar sterk te houden, ondanks alle angst en gruwelen die ze dagelijks onder ogen moeten zien.

Wanneer het einde van de oorlog nabij is en de Russen op het punt staan Auschwitz binnen te vallen, breekt bij de Duitsers paniek uit. Het totale kamp wordt geëvacueerd; mensen worden neergeschoten of gedeporteerd naar andere kampen. Lale en Gita moeten gedwongen afscheid van elkaar nemen wanneer Gita op dodenmars wordt gestuurd met de andere vrouwen van haar blok. Diezelfde avond wordt Lale gedwongen in een treinwagon te stappen om overgebracht te worden naar een kamp in Wenen.

Zullen zij elkaar ooit nog terugzien?

Look & Feel
De cover is een prachtige spiegel van de inhoud van het boek. De verstrengelde handen met de getatoeëerde nummers op de onderarmen en Auschwitz op de achtergrond geven het contrast dat zich voordoet in dit verhaal mooi weer. De flappen van de cover geven het boek een duurdere uitstraling. Er zijn geen quotes toegevoegd op de cover; een goede keuze, want dit boek heeft geen verkooppraatjes nodig...

De hoofdstukken zijn met simpele cijfers ingedeeld, waarbij zo nu en dan een datum is genoteerd. Ik kan mij overigens voorstellen dat de gevangen van Auschwitz ook niet altijd het besef hadden van tijd, maar dat het op deze manier voor de lezer beter in te schatten is in welke periode van de oorlog het zich afspeelt.

In het begin viel mij op dat de letters iets verder uit elkaar staan, niet storend, maar het viel wel op. De woorden lijken ook iets groter en de zinnen wat verder uit elkaar gelijnd. Geen enkel probleem, want je komt zo snel in het verhaal dat dit uiteindelijk niet meer opvalt.

Oordeel
Binnen twee dagen heb ik dit boek uitgelezen; ik kon het namelijk niet meer wegleggen. Wauw. In tijden heb ik niet zo'n prachtig en indrukwekkend verhaal gelezen. Dit is absoluut een verhaal dat je bij zal blijven.

Heather Morris heeft op een uitzonderlijke manier het imposante levens- en liefdesverhaal van twee zeer bijzondere mensen weten vast te leggen op papier. Met een vlotte pen weet zij heftige emoties op te roepen bij de lezer, vaak confronterend. Je kunt de onvoorwaardelijke liefde van Lale en Gita voelen. Ook het geloof in een nieuwe toekomst met een betere wereld is dusdanig sterk omschreven dat je met hen de hoop gaat koesteren. Waanzinnige complimenten voor de schrijfster voor de manier waarop ze het verhaal van iemand anders waarheidsgetrouw heeft weten te noteren zonder (en ik quote Lale zelf) 'persoonlijke bagage door het verhaal te laten lopen'.

De epiloog, de aanvullende informatie, het nawoord van Gary en het dankwoord van de auteur zorgen ervoor dat de lezer het verhaal nóg dieper in zijn hart sluit. Een mooie toevoeging en zeker de moeite waard om ook nog even te lezen.

Graag sluit ik af met het levensmotto van Lale, een ogenschijnlijk eenvoudige opmerking die mij zo intens raakte: 'Als je 's ochtends wakker wordt, is het een goede dag.'

Kortom, een ontzettend bijzonder en belangrijk boek dat iedereen zou moeten lezen. Opdat wij nooit zullen vergeten...

Sterren: *****

Specificaties
Uitgever: HarperCollins
Uitgave: Paperback
Vertaling: Karin de Haas
Publicatiedatum: 23-01-2018
Pagina's: 320
ISBN: 9789402700510

Met dank aan uitgeverij HarperCollins voor het toesturen van een recensie-exemplaar. Dit heeft mijn beoordeling niet beïnvloed.