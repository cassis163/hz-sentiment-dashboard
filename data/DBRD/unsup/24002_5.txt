Wat is er over dit bijzondere boek te vertellen?! Het is alsof het verhaal zich soms losmaakt van de bladzijde zelf. Ga hier vooral in mee, anders rem je de magie van het woord. De ruimte tussen wat is en niet is en wat wordt of verdwijnt, is ook een belangrijk gegeven. Als de nu volgende regels die letterlijk uit het boek zijn overgenomen je aanspreken, is dit sprookjesachtige verhaal echt een aanrader om ter hand te nemen. "De ruimte is hier ook. Wat dacht je. Anders gevormd, dat wel. Die trekt zich nergens iets van aan, hoeft nooit uit te wijken of om te rijden. Psssjt, de ruimte lispelt tussen de takken van de bomen, venijnig en hoofs, alsof ze zich te sjiek voelt om hier de steeds wisselende gaten tussen de bladeren te moeten vullen."