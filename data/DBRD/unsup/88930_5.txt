Ten eerste een opmerking. Ik heb de engelse versie gelezen en die heet niet The Upright Man, maar The Lonely Dead. Via Amazon.com kwam ik erachter dat enkele hoofdstukken zijn gearrangeerd. Het is in ieder geval een betere titel.

Het boek zelf is fenomenaal. Het openingshoofdstuk begint dermate luguber dat ik even moest uitblazen. De sfeer wordt hier in het begin (en vrijwel in alle verdere hoofdstukken) zodanig beschreven dat de lezer alles makkelijk voor zich ziet. Resultaat: beklemmend.

De karakters in dit boek worden opgevreten door de dreiging die continu aanwezig is. Hun persoonlijke ontwikkeling hierin is overtuigend. Hun reacties op de buitenwereld waarin niemand te vertrouwen is, aangrijpend.

Het verhaal is inderdaad de tweede uit Marshalls trilogiereeks. Hier en daar las ik dat hij los te lezen is van de andere twee boeken, maar dat is niet waar. Er wordt inderdaad (zoals een eerdere recensie beschreef) veel teruggegrepen naar wat er in het verleden gebeurd is. Dit is de oorzaak ervan dat sommige lezers niet weten wat ze lezen.

Doch, het is niet zo dat het boek eindigt zoals een Lord of the Rings film. Het is duidelijk dat er een vervolg komt, echter, er wordt ook een groot intens hoofdstuk afgesloten, wat gelukkig genoeg voldoening geeft en een gevoel dat het boek uit is, in plaats van dat het zomaar ergens is gestopt.