Alya is een meisje van 14 met een bijzondere gave: ze leert makkelijk talen aan. Ze woont in Qurtuba, het zuiden van Spanje. Dankzij haar moderne vader, die een hoge functie aan het hof heeft, komt ze ook met verschillende mensen in aanraking, die haar talen kunnen leren.

Wanneer de Emir een missie plant naar Saraqusta, wil hij dat ze deze reis meegaat, om met haar talen bij onderhandelingen te helpen. Onderweg wordt gezelschap aangevallen en begint voor Alya een gevaarlijke reis als gevangene, naar het noorden van Europa.

Schrijver Hay van den Munckhof heeft zijn best gedaan zich in te leven in de gedachtenwereld van een 14 jarig meisje uit de 9e eeuw. Alya is slim voor haar leeftijd, het is natuurlijk altijd gokken hoe een meisje uit die tijd dacht en voelde.

Het boek leest makkelijk, als een young adult. Gebeurtenissen volgen zich in het boek snel op. Zo wordt het niet saai. Zijdelings krijgt de lezer in fragmenten mee, hoe het leven in het islamitische zuiden van Europa eruit gezien kan hebben. Net als in het christelijke Frankrijk en het 'wilde' Friesland.

De lezer wordt meegesleept met de avonturen van Alya en gaat van dit sterke meisje houden. Je wilt natuurlijk graag weten hoe het afloopt. Daarom wacht ik met smart op deel twee van deze tweeluik.