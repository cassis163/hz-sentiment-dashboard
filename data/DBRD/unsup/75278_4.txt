Dit boek stond al even op mijn verlanglijstje en ik ben er met hoge verwachtingen aan begonnen. Het verhaal begint met een terugblik naar 1987 waar op een strand in Nordkoster een vrouw wordt vermoord. Het boek gaat daarna in het heden verder en er worden verschillende personages geïntroduceerd. Onder andere Olivia Rönning. Olivia is een studente aan de politieacademie en krijgt de opdracht om een cold case te bestuderen. Ze kiest voor de moord in Nordkoster, vooral omdat haar overleden vader aan het onderzoek heeft meegewerkt. Olivia is vastbesloten om antwoord te krijgen over wat de aanleiding van de gruwelijke moord was en gaat zelf op onderzoek uit. Ze wil graag in contact komen met de man die destijds het onderzoek leidde, maar dit blijkt nog niet zo eenvoudig te zijn...

Daarnaast wordt Stockholm opgeschrikt door een reeks brute aanvallen op daklozen. De aanvallen worden allemaal gefilmd en op het internet gezet. De politie onderzoekt de mishandelingen, maar heeft nog geen enkele aanwijzing wie er achter zitten. Het lijkt alsof ze het onderzoek niet een hele hoge prioriteit geven, totdat er een dakloze vrouw wordt vermoord en ook dit filmpje op internet wordt gezet.

Cilla en Rolf Börljind hebben een heel eigen schrijfstijl, waar ik even aan moest wennen. Het boek kent namelijk veel korte hoofdstukjes, waar snel en veel wordt geswitcht tussen de hoofdpersonen. Hierdoor bleef ik wel nieuwsgierig wat de personages met elkaar gemeen hebben en welke richting het verhaal op ging.

Het boek heeft een goed uitgewerkt plot, met interessante hoofdpersonen uit verschillende lagen van de bevolking. Het begint spannend met de gruwelijke moord in Nordkoster, maar daarna moest ik toch even in het verhaal komen. Ongeveer op een derde van het boek, vond ik het beter worden en kon ik het boek niet meer wegleggen. Met een enerverend eind vallen alle puzzelstukjes in elkaar en met een sensationele finale die ik niet zag aankomen.