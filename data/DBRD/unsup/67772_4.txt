De verwachtingen van dit boek zijn hoog. Een wereldwijd succes, filmrechten verkocht en al een tweede druk voordat het boek in de winkel ligt. Is dit boek echt zo goed of is het toch een tegenvaller?

In de droogte worden 3 personen van een gezin dood aangetroffen. Alles wijst erop dat Luke zijn vrouw en zoon heeft vermoord en daarna zelfmoord heeft gepleegd. Aaron Falk, een jeugdvriend van Luke, keert na 20 jaar terug in het stadje om de begrafenis bij te wonen. Ongewild raakt hij betrokken bij het onderzoek. Dit brengt het verleden weer terug als ook de reden waarom hij 20 jaar geleden vertrok uit het dorp.

Dit boek leest ontzettend vlot en ik had het dan ook al heel snel uit. Het verhaal is heel erg beeldend geschreven waardoor je zowel het stadje als de personages goed voor je ziet.
Het verhaal nodigt uit om door te blijven lezen. Er zit geen constante spanning in het verhaal maar toch sluimert er wel iets en daardoor blijf je ook geboeid lezen.
Doordat ook een gebeurtenis uit het verleden een belangrijke rol speelt in het verhaal lees je regelmatig flashbacks. Hierdoor wordt langzaam duidelijk wat er is gebeurd en wat dit te maken heeft met de moord op het gezin.
Gedurende het verhaal word je steeds op het verkeerde spoor gezet en het verhaal heeft een verrassende ontknoping.
De verwachtingen van het boek zijn zeker waar gemaakt en het is een erg goed debuut! Ik kijk uit naar het volgende boek van Jane Harper!