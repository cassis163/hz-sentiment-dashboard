Lezen voor publicatie
Als Storm Chaser had ik het geluk om als één van de eersten het eerste New Adult boek van Lis Lucassen (pseudoniem van thriller schrijfster Olga Hoekstra) te mogen lezen. Niet alleen was dit voor Olga Hoekstra een eerste keer, maar voor mij was het ook een eerste keer; het is namelijk het allereerste boek dat ik las uit het New Adult genre én het eerste boek dat ik las van de hand van Olga Hoekstra. Dit maakt wel dat ik geen vergelijkingsmateriaal heb voor mijn recensie over Hitte.

Een heerlijk zomerboek
Zoals de quote op de website van Storm Publishers leest noemt Lisette Jonkman Hitte een heerlijk zomerboek, en daar ben ik het zeker mee eens. Dankzij Hitte waande ik mij weer in één van de zonnige landen die ik de afgelopen jaren in de zomervakantie heb bezocht. De omschrijvingen van de zomerse locatie deden mij ook echt denken aan specifieke hotels waarin ik heb gezeten waardoor de beleving van het boek voor mij alleen maar realistischer was. Ik waande mij echt in dat hotel!

En dit geldt trouwens ook voor een specifieke gebeurtenis – waar ik natuurlijk niks over ga vertellen omdat ik dan iets belangrijks verklap – dat zich in Nederland afspeelt. Ik zag die plek echt voor mij. De omschrijvingen in Hitte zijn genoeg om je een idee te geven van hoe een plek eruit ziet en laten daarnaast genoeg ruimte om het aan je eigen verbeelding over te laten; een combinatie die erg goed werkt! Dit boek is inderdaad een heerlijk zomerboek. Je hoeft er niet teveel bij na te denken en ik vond het uitermate geschikt om elke avond voor het slapen gaan een aantal hoofdstukken te lezen. Ik had Hitte met gemak in een dag uit kunnen lezen, echter had ik hier helaas simpelweg de tijd niet voor.

Verschillende perspectieven
Normaal gesproken ben ik geen fan van boeken met het hij/zij vertelperspectief. Ik wil mij graag identificeren met het hoofdpersonage en lees daarom het liefst vanuit het ik-perspectief. Wat opviel is dat terwijl ik normaal gesproken best moeilijk in een verhaal kom dat niet in het ik-perspectief geschreven is, dat bij Hitte wel direct lukte. Het verhaal is herkenbaar en vlot geschreven. Hitte wisselt tussen twee perspectieven, namelijk die van Lynn en Daan en de hoofdstukken zijn lekker kort. Je merkt duidelijk het verschil tussen beide hoofdpersonen en het ene hoofdstuk gaat verder waar het andere eindigt. Zo nu en dan had je wel een kleine overlapping van ongeveer een alinea, maar dat vond ik niet storend.

Volwassener genre
Ik vond het bijzonder om eens een New Adult te lezen omdat ik inderdaad merkte dat het een volwassener genre is waarbij niet ingehouden wordt. De omschrijvingen van alleen al zoenscènes zijn veel explicieter en het onderwerp voelde zwaarder aan, maar het leest wel heerlijk luchtig door. Wel moet ik zeggen dat er een paar tongworstelscènes in zaten waarbij ik de beschrijving net niet helemaal passend vond waardoor ik lichtelijk uit het verhaal werd getrokken. Dit was vooral in het eerste stuk van het boek, waar ik het gevoel had dat ze misschien nog lichtelijk zoekende was in dit genre. Ik vond het trouwens erg leuk om te zien dat Engelse zinnen niet in het Nederlands neergepend werden. Als iemand Engels sprak stond dit er ook gewoon echt in het Engels, zelfs als het gebrekkig was. Dit maakte het verhaal nog realistischer.

Het beste deel
De tweede helft van het boek was overduidelijk het beste en spannendste deel. Waar in het middenstuk het hier en daar nog voelde dat de geheimen teveel gerekt werden – als lezer had ik al lang en breed door wat die geheimen waren en wilde ik juist het gevolg van de onthulling zien – was het laatste deel van het boek precies goed en zag je dat Olga Hoekstra haar weg had gevonden in dit nieuwe genre. De geheimen zijn voluit bekend en dat zet de rest van het verhaal in gang. Het boek eindigt met een epiloog dat het boek op een goede manier afsluit en waardoor ik het boek tevreden heb dichtgeklapt.

Deze recensie stond al eerder op Reviews & Roses
(www.reviewsandroses.nl)