(Ik heb geen/zo min mogelijk spoilers in mijn recensie geschreven)

Titel: Operatie Zeer Ernstige Ramp (op Librarything, op Hebban.nl, op de site van de auteur)
Auteur: Tosca Menten
Taal: Nederlands
Serie: nee
Soort uitgave: hardcover
Aantal pagina's: 260
Uitgever: Van Goor (Uitgeverij Unieboek | Het Spectrum)
Jaar van publicatie: origineel 2005, mijn editie 2015
ISBN-nummer: 9789000348947
Trefwoorden: pesten
Waarom ging ik het lezen: Als je tankt bij de Total tankstations kun je sparen voor 6 boeken van Tosca Menten. Dat heb ik dus gedaan (samen met mijn moeder) en nu kan ik alle zes de boeken lezen :)
Aanrader: Ja.

Korte samenvatting:
Sam Veterklep is de grootste pestkop van het dorp: hij pest alles en iedereen, zelfs zijn ouders en andere volwassenen. Dan komt er een nieuw meisje wonen in zijn straat, Nona, die natuurlijk ook in de klas van Sam terechtkomt. Nona is niet gewend om bang te zijn voor Sam en gaat tegen hem in, maar dan wordt zij ook een doelwit van Sam.
Samen met haar nieuwe vriend Niels bedenkt ze een plan om Sam een lesje te leren...

Achterkanttekst:
Juffrouw Van der Toorn stak haar handen in de lucht en ineens zat ze midden in een van haar buien. 'Ik zou wel van alles met Sam Veterklep willen doen! Insmeren met poep en veren! Ik ga hem keilhalen! Ik haat hem!' gilde ze. Ze bleef staan en keek met verwilderde ogen naar Nona en Niels. Die stonden hand in hand met hun rug tegen de muur en keken angstig terug.

Dit boek gaat over een Ramp. Een Zeer Ernstige Ramp van het Aller Ernstigste Soort. Dit boek gaat ook over radeloze ouders, twee dwaze buurmannen, een stotterende klasgenoot en een tot wanhoop gedreven schooljuffrouw.
En over een rat. Dus denk maar niet dat het een vrolijk boek is. Het is juist een ernstig boek. Een Zeer Ernstig Boek.
Je bent gewaarschuwd.

Eerste alinea van hoofdstuk 0: Over een Zeer Ernstige Ramp, een gewone zaterdag in Sanpeperveen en de droom van juffrouw Van der Toorn
Dit boek gaat over Samuel Johannes Timotheus Veterklep, in het dagelijks leven bekend als Sam Veterklep.
Tien jaar voordat het verhaal begint werd Sam Veterklep geboren in een grijs huis met groene kozijnen in het dorpje Sanpeperveen. Sam was kaal en lelijk en zijn vader en moeder waren blij en gelukkig. Op dat moment was alles dus nog volstrekt normaal.
Maar vanaf de eerste dag ging er iets mis. Zo raakten meneer en mevrouw Veterklep iedere keer als ze hun hoofd in de wieg staken, geblesseerd.

Recensie:
Verhaal:
Sam Veterklep wordt beschreven als zo'n vervelend jongetje, dat je hem als lezer inderdaad ook niet echt aardig vindt. De andere personages zijn nooit echt gemeen, op juffrouw Van der Toorn na misschien...
Wel is het voorspelbaar dat Sam teruggepakt gaat worden voor al zijn gepest, zeker als Nona in het dorp komt wonen. De manier waarop Nona, samen met Niels en juffrouw Van der Toorn, uiteindelijk Sam terugpakt is heel origineel en onverwachts.

De kinderen spelen de hoofdrol, maar de volwassenen (Nona's vader, juffrouw Van der Toorn en meneer Storm, de directeur van de basisschool) helpen ze wel met het wijzen in de goede richting. Leuk dat meneer Storm hier de Ilias voor gebruikt!

Het zijn leuke personages, zelfs Sam. Mijn favoriet is wel de rat Hercules (weer een Ilias-verwijzing!) met zijn dropjes en elastiek...

Schrijfstijl:
Het zijn korte zinnen en het leest dus heel makkelijk. Ook is het een goed boek om hardop (voor) te lezen, met een prettige afwisseling tussen dialogen en beschrijvingen van wat mensen doen. Er staan geen uitgebreide beschrijvingen van omgevingen in, maar dat is ook niet nodig.
De tekst is niet zo beeldend gedrukt als in de Geronimo Stilton-boeken, maar ook hier worden de letters groter als mensen gaan schreeuwen (wat eigenlijk alleen het geval is bij juffrouw Van der Toorn...).
Handgeschreven briefjes zijn ook handgeschreven afgedrukt, wat een speels idee geeft.

Afbeeldingen:
De tekeningen bevatten vaak alleen de mensen en dieren, en af en toe de ruimte waar de scene zich afspeelt (om de beschrijvingen aan te vullen).
De tekenstijl doet denken aan Quentin Blake (die de tekeningen in de meeste boeken van Roald Dahl heeft gemaakt) met dikke lijnen en lichtere ingekleurde vlakken. Wel staat er meer tekst in de tekeningen.

Conclusie:
Een vrolijk, energiek boek over het aanpakken van een jongen die het hele dorp terroriseert met zijn gepest.

Herleesbaarheid:
Zeker een geschikt boek om vaker te lezen!

Op mijn weblog hier.