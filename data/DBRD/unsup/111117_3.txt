Ann Van Loock en Marc Sluszny vormen een eigenaardig schrijversduo. Ann is een leerkracht en scenarioschrijfster, die onder andere mee werkte aan de Vlaamse jongerensaop Spring en aan Flikken.
Marc is commodity trader, of in gewoon Nederlands een handelaar in grondstoffen en basisproducten, en maakte ook naam als beoefenaar van extreme sporten, zoals bunjeespringen, langeaftstandszeilen en racen, bergbeklimmen. Uitdagingen aangaan en grenzen verlengen zijn zijn ware passie. Hij levert voornamelijk de ideeën voor hun verhalen en zijn partner in de misdaad vertaalt ze naar boekvorm.
En garde is na Code Zwart en De witte salamander het derde boek van het Vlaamse tweetal. Net zoals bij zijn voorganger staat hier ook de thematiek van Israël en de Joods-Palestijnse kwestie centraal.
Beginnend bij de Olympische Spelen van 1936 in Berlijn volgen we het roerige leven, vol geluk en verdriet, van de Poolse jood Wojteck Zipowitsch, getekend tegen een achtergrond van de recente Joodse geschiedenis, de hoogdagen en de val van het nazisme en de opkomst van de neo-nazis.
Het duo hanteert een aangenaam lezende bijna terloopse vertelstijl die het verhaal net te veel vaart geeft en er mede verantwoordelijk voor is dat de lezer  ondanks de beschreven gruwelen en schokkende verbanden die er gelegd worden  niet bij de keel gegrepen wordt. Hier en daar in het boek zijn krantenberichten opgenomen als ondersteunend materiaal voor de waargebeurde feiten die erin verwerkt zitten, zoals daar zijn: het bloedbad van Munchen in 1972; de bende van Nijvel en de recente verkiezingsoverwinningen van extreem-rechts op verschillende plaatsen in Europa.
Gezien de tijdspanne die het verhaal overbrugt; het internationale karakter en het mixen van feiten en fictie neemt En garde bijna de vorm aan van een echt epos. Bijna, want het mist toch wat van de grootsheid van bijvoorbeeld Bob Mendes De kracht van het vuur. Ook de keuze om een confrontatie tussen goed en kwaad uit de weg te gaan staaft die mening. En het open einde ontneemt ook wat van de kracht die het verhaal had kunnen uitstralen.
Toch is het een zeer verdienstelijke poging waarmee de auteurs bewijzen dat ze een eigenzinnige kijk op de moderne geschiedenis zeer geloofwaardig kunnen verwoorden in een spannende boek dat aan het denken zet en zijn plaats in de boekenkast echt wel verdient. Meer zelfs: En garde is een must voor liefhebbers van politieke faction.