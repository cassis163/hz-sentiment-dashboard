Het boek ‘De val van Annika S.’ is losjes gebaseerd op een waargebeurd verhaal, namelijk dat van een Duitse politica die spoorloos verdween nadat uitgekomen was dat zij had gelogen over haar cv. Schrijvers Annejet van der Zijl, bekend van onder meer Sonny Boy, en Jo Simons gebruiken dit als uitgangspunt voor hun eerste gezamenlijke roman, waarin de van fraude betichte politica Annika S. onderduikt en probeert de draad weer op te pakken in een vakantiehuisje aan de Noord-Hollandse kust.

De schrijfstijl is lekker vlot en de teksten zijn goed doordacht. Ook de opbouw van het verhaal is erg goed; pakkend van het begin tot het eind, en dan nog blijft de lezer nieuwsgierig naar het vervolg op dit boek. Dit komt echter ook omdat het verhaal nogal wat losse eindjes heeft en veel van de personages amper uitgewerkt worden. Wellicht willen de schrijvers op deze wijze de lezer aansporen om het reeds aangekondigde ‘Rijke mensen zijn anders’ te lezen, dat in 2019 verschijnt en het tweede deel vormt van deze vijfluik.