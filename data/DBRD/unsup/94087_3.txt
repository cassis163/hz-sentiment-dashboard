Origin speelt zich af in de jungle van de Amazone en het hoofdpersonage Pia is het resultaat uit een experiment. Ik wist niet zeker of dit een boek voor mij zou zijn, maar toen ik Origin voor €3,20 op Awesomebooks zag staan, besloot ik een gokje te wagen. Voor zo'n prijs kan het natuurlijk nauwelijks een miskoop zijn!

De zeventienjarige Pia - die is voortgekomen uit een experiment en hierdoor onsterfelijk is - woont in een dorp vol wetenschappers en laboratoria in het Amazonewoud. Al jaren leeft Pia braaf volgens de regels van haar 'familie', zo mag ze bijvoorbeeld het dorp niet verlaten en moet ze meewerken aan allemaal wetenschappelijke tests. Op een gegeven moment is de maat echter vol. Pia ontsnapt door een gat in het hek dat het dorp omringt en eenmaal aangekomen in de jungle gaat er een nieuwe wereld voor haar open. Als ze dan ook nog eens Eio, een jongen van de lokale bevolking, ontmoet, komen al haar vastomlijnde ideeën over het leven op losse schroeven te staan...

Toen ik dit boek van de postbode ontving was ik aangenaam verrast. Wat een super mooie cover - je waant je helemaal in de jungle. Ik vind het heel tof dat we geen model op voorkant zien, maar enkel een silhouet. Hierdoor kan je zelf helemaal een beeld van Pia bedenken in je hoofd. Wanneer je de sleeve eraf haalt dan zie je een  wit boek, met het silhouet van Pia erop. Dit is echt een mooi detail! Ik ben stiekem behoorlijk verliefd op de cover <3



Wat ik erg leuk vind aan Origin is het feit dat dit verhaal zich afspeelt in de jungle. Zelf heb ik nog maar weinig boeken gelezen met dit thema. Daarnaast speelt enerzijds wetenschap een grote rol, maar anderzijds zijn ook volkslegendes en verhalen van belang. Ik vind het heel interessant de wetenschappers als het ware tegenover de lokale bevolking wordt geplaatst. De locals zijn misschien niet hoog opgeleid, maar kennen de jungle als geen ander.

Voor mij persoonlijk kostte het wel een tijdje om in het verhaal van Origin te komen. De actie komt wat traag op gang en ik kon maar weinig sympathie opbrengen voor het hoofdpersonage Pia - die zelf steeds maar benadrukt hoe perfect ze is. Hierdoor ergerde ik me stiekem best een beetje aan haar. Gelukkig maakt ze wel behoorlijk wat persoonlijke groei door in het verhaal, want anders had ik het vast niet tot en met pagina 394 gelezen.. Pas na een aantal hoofdstukken kwam het verhaal op gang en wist ik mijn ergernissen naast me neer te leggen.

Het verhaal zelf vond ik wel erg interessant. Het doel van de wetenschappers is een onsterfelijke mens te creëren en daarmee de wereld te bevolken. Ze doen dit in een uithoek van de aarde, omdat het idee van de onsterfelijke mens niet overal gewaardeerd wordt. Pia is de eerste in het nieuwe ras, maar voordat ze de wetenschappers mag helpen in de creatie van meer onsterfelijken moet ze een aantal tests doorstaan. Hoewel Pia erg graag bij het Immortalis team wil horen, vragen de tests erg veel van haar en begint ze steeds meer te twijfelen over de aard van de experimenten. Zeker wanneer ze Eio leert kennen en ze erachter komt dat wetenschap niet het enige is om voor te leven.

Ondanks het originele thema was het boek verder niet heel anders dan andere Young Adult boeken. Zo vond ik het einde enorm voorspelbaar; al ongeveer halverwege had ik een voorgevoel over hoe Origin zou eindigen - en dat klopte inderdaad. Hierdoor was de verrassing wel een beetje weg helaas. Ook over ontluikende romantiek en het 'ontsnappen uit de door jou gekende wereld' heb ik al heel wat boeken gelezen..

Ik vind het eigenlijk best moeilijk om Origin te beoordelen. Het verhaal zit goed in elkaar en de thema's jungle, wetenschap en volkslegendes zijn zeer interessant en origineel. Toch moet ik zeggen dat het boek me niet helemaal aansprak. Het hoofdpersonage bleef me net iets te onsympathiek en ook het einde was me wat te voorspelbaar. Hoewel ik de potentie in het verhaal zie en begrijp wat anderen zo leuk vinden aan Origin, is mijn persoonlijke beoordeling eentje van drie sterren. Deze waardering is vooral gebaseerd op mijn gevoel; het is mijns inziens geen topper, maar zeker ook geen slecht boek!