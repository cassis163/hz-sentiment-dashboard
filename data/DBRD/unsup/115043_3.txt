Het leven van Lauren wordt grotendeels bepaald door de verdwijning van haar dochter Leslie. De vermoedelijke dader, Roland Ballencoa, is nooit officieel veroordeeld wegens gebrek aan harde bewijzen. Leeft Leslie nog? Wat is er met haar gebeurd? Haar echtgenoot stapt uit het leven. De zwaar beproefde en gekwetste familie heeft het hard te verduren. Leah, de jongere zus, heeft nu de leeftijd waarop haar 4 jaar oudere zus Leslie verdween.Juist nu verschijnt de mogelijke dader opnieuw ten tonele in het stadje Oak Knoll, waar moeder en dochter wonen. Psychologe Anne Leon, bekend uit vorig werk, speelt vanaf nu ook weer een belangrijke rol. Met de hulp van inspecteur Tony Mendez gaat Lauren aan de slag, in de hoop eindelijk gerechtigheid te laten geschieden. Met alle gevolgen van dien. De rollercoaster kan nu van start gaan en zal pas op de allerlaatste pagina tot stilstand komen.
Zoals het reeds eerder in Dieper dan de doden en in Geheimen in het graf het geval is geweest, speelt het stadje Oak Knoll opnieuw in dit boek een belangrijke rol. Dit betekent echter niet dat je deze 3 thrillers in de juiste volgorde hoeft te lezen.
Nadat ik Dieper dan de doden had verslonden, was ik meteen fan van deze auteur. Geheimen in het graf heeft nadien mijn enthousiasme nog versterkt. De donkerste weg zet me terug met beide voeten op de grond. Dit boek is uiteraard geen teleurstelling, verre van zelfs, maar de beklijvende spanning wordt te laat opgevoerd. De verrassende ontknoping maakt evenwel veel goed. Tevens weet Hoag als geen ander hoe ze met het beschrijven van gevoelens in haar boeken moet omgaan. Gaat het in De donkerste weg om een kortstondig dipje van Tami Hoag? Eerlijk toegegeven: ik ben veel te erg verwend door eerst haar vorige thrillers te lezen. Toch alweer met volle overtuiging op naar haar volgende topthriller!