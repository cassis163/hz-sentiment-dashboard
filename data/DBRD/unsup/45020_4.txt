Maak in Wintergeheimen kennis met Alexandra en Delilah. Beide zijn kasteelvrouwe van Fort Sterling, zij het met een tijdspanne van een halve eeuw. Het leven van Alexandra kende vele mysteries en Delilah probeert deze jaren later te ontrafelen. Maar kun je geheimen soms niet beter bewaren?

Het is 1965 als Alexandra op verzoek van haar dominante vader trouwt met een man die hij voor haar gekozen heeft. Het is een liefdeloos huwelijk en als ze bij toeval haar jeugdvriend Nicky Sterling tegenkomt valt ze als een blok voor hem. Met Nicky verhuist ze naar zijn kasteel, Fort Sterling, waar ze wordt achtervolgd door tragedies. Volgens Alexandra is dit de prijs die ze betaalt voor de keuze die ze heeft gemaakt en ze ziet maar een uitweg om dit onheil te ontsnappen.

Jaren later is Delilah Young getrouwd met John Sterling en daarmee de nieuwe kasteelvrouwe van het fort. Ze is er op gebrand om van het kille kasteel met zijn verstikkende sfeer een warm thuis te maken. Maar dan blijkt dat de tragedies uit het verleden zijn invloed hebben op het heden, met name op haar echtgenoot. Waarom heeft hij zo’n hekel aan de oude toren onderaan de heuvel en waarom kent hij lange periodes van zwijgen en teruggetrokkenheid? Delilah besluit de raadsels van zijn verleden te ontcijferen, met alle gevolgen van dien.

Het boek start met een veelbelovende proloog waarin je getuige bent van een drama wat zich afspeelt nabij het fort. Het blijkt een fijn voorproefje op het verhaal wat uit drie delen bestaat en vanuit twee tijdperken wordt beschreven. De hoofdstukken in de eerste twee delen wisselen tussen de jaren ’60 en de tegenwoordige tijd en daarmee heeft het verhaal een wat trage start. Gaandeweg blijkt deze opbouw juist nodig om de personages goed te leren kennen en hun achtergrond beter te begrijpen. De liefde van beide vrouwen voor een Sterling erfgenaam dwingen hen tot het maken van soms moeilijke keuzes. Alexandra voor het verlaten van haar eerste echtgenoot en daarmee ontrouw plegen, en voor Delilah het opgeven van haar baan en daarmee haar zelfstandigheid. Maar niet alleen de personages krijgen het podium wat je als lezer nodig hebt om je goed in te kunnen leven, ook aan de beschrijving van het fort is gedacht. Lulu Taylor weet de sfeer in het kasteel zo goed te beschrijven dat de kilte en somberheid voelbaar zijn waardoor het goed voor te stellen is dat de twee vrouwen zich hier niet thuis voelen. Delilah merkt tijdens een etentje met een oude vriend treffend op dat ‘het wel lijkt of het huis de vrouwen die er wonen opslokt. Het laat ze verdwijnen’. Uiteindelijk weet de schrijfster heden en verleden samen te voegen in een goed uitgewerkt plot en is het bijna jammer dat alle mysteries opgehelderd zijn.

Wintergeheimen pretendeert een thriller te zijn maar ontpopt zich eerder tot een romantisch drama. Een goed drama welteverstaan, een dat je niet weglegt voordat je, net als Delilah, weet wat de geheimen zijn. Die in dit geval gelukkig niet bewaard zijn gebleven.