Femke heeft al haar dromen opzij gezet voor Rutger, haar man. Ze heeft zichzelf geïsoleerd en weggecijferd, zijn leven en ontwikkeling stonden voorop. Maar haar huwelijk heeft door een misstap van Rutger een flinke barst opgelopen en Femke vraagt zich steeds vaker af of ze wel op dezelfde voet door wil gaan met haar leven. Ze zijn net verhuisd naar een Vinex wijk in de geboorteplaats van Femke om zo een nieuwe start te kunnen maken. Maar zo makkelijk is dit niet. ‘Die alledaagse vrouw in de spiegel, was ik dat echt? Zo parelkettingtrutterig? Zo onzichtbaar? Zo peper-en-zout? Zo….niemand?’ Femke ontmoet drie vrouwen, Alies, Demi en Loubna, die elk jaar twee weken naar Frankrijk gaan om even helemaal los te zijn van het perfecte leven thuis. In het verleden ging Hazel ook altijd mee, maar Hazel is sinds de laatste reis spoorloos verdwenen. De vriendinnen nodigen Femke uit om dit jaar mee te gaan. Omdat Femke wel wat tijd kan gebruiken om na te denken hoe het nu verder moet, besluit ze mee te gaan. Femke lijkt veel op Hazel en naarmate de tijd vordert begint ze steeds nieuwsgieriger te worden naar Hazel. Langzamerhand komt Femke achter de waarheid….. ‘Haar aanwezigheid was voelbaar. Het was bijna of ze hier in de buurt was, alsof ze me zelf iets wilde vertellen over haar leven.’ De midlife club is de debuutroman van Karin Belt. Karin Belt is historica en werkt als stewardess. Wat meteen al opvalt bij het lezen van de eerste bladzijden is het mooie, soms zelfs poëtische taalgebruik. Uitvoerige beschrijvingen geven je het gevoel dat je er als lezer zelf bij bent betrokken. Het verhaal is verdeeld in korte hoofdstukken en ondanks dat alles uitvoerig wordt beschreven is het toch een verhaal wat je vlot leest. Veel gevoelens van de vrouwen zullen herkenbaar zijn, zeker voor vrouwen rond of boven de veertig, zoals ikzelf. Het gevoel van alles te hebben wat je hartje begeert, maar toch mist er iets. Of het gevoel van: als ik mijn leven over kon doen, zou ik het dan ook anders doen? ‘Heb je je nooit afgevraagd….’ Ze glimlachte veelbetekenend. ‘…Wie je zou zijn als je andere keuzes had gemaakt in je leven? Als je in een ander levensverhaal terecht was gekomen?’ Naarmate het verhaal vordert voel je de lichte spanning verschijnen die langzaam wordt opgebouwd naar de ontknoping. De ontknoping was niet helemaal verrassend, maar toch wel even heftig. De midlife club is een mooi geschreven, spannend verhaal met goed uitgewerkte personages waar veel mensen zich in kunnen herkennen. Karin Belt heeft met De midlife club een zeer goed debuut geschreven en mijn verwachting is dat we in de toekomst zeker meer boeken van haar zullen zien verschijnen.