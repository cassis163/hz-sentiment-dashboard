Michiel Janzen heeft met deze thriller een vooruitziende blik gehad. Of het nou om moslim-gerelateerd terrorisme gaat of dat het kwaad uit de extreemrechtse hoek komt, de dreiging is er niet minder om. We hebben onlangs met de aanslag in Utrecht en die in Christchurch (NZ) gezien dat beiden werkelijk gebeuren. Janzen schetst een scenario dat zomaar kan plaatsvinden. Er wordt direct in het eerste hoofdstuk een zeer gewelddadige aanslag gepleegd op de populistisch partijleider Gust DeWilde. Deze naam verwijst natuurlijk naar Geert Wilders. De aanslag mislukt, maar de toon is gezet. De kogelregen op de Utrechtsebaan vormt de opmaat tot een goed voorbereide aanslag op dezelfde politicus, net over de grens bij Schoten. In de tussenliggende hoofdstukken volgen we twee blanke mannen die zowel bedoeld als onbedoeld bij de aanslag betrokken raken. De schrijver laat ons ook de andere kant zien. Hoe een haatimam een stel jonge moslimmannen manipuleert om deze aanslag te plegen. Het plot zit kunstig in elkaar. Meerdere malen neemt het verhaal een wending die je niet ziet aankomen. De hoofdstukken zijn kort, het tempo is hoog. Toch kiest Janzen ervoor om ook achtergrondinformatie te geven over het ontstaan van het jihadisme en de haat tegen het Westen. Ook al bestaat het kalifaat niet meer, het gedachtegoed van IS zal kwetsbare moslimjongeren blijven aanspreken. Al met al een boek dat hoogst actueel is en dat een waarschuwing vormt voor het gevaar van terroristische aanslagen in onze multiculturele samenleving.