Afgelopen jaar las ik het debuut van Cilla & Rolf Börjlind, genaamd ‪#Springvloed‬. Dit was tevens mijn meest favoriete boek van dat jaar, laaiend enthousiast was ik van deze nieuwe thrillersensatie uit Zweden. Een duo wat behoord tot de top van scenarioschrijvers in Zweden en verantwoordelijk voor 44 films voor bioscoop en tv, maar dat ze als de besten kunnen schrijven hebben ze dus ook bewezen met Springvloed.

Zodra ik hoorde dat het 2e boek De derde stem uit zou komen, begon ik natuurlijk de dagen af te turven op de kalender en gister was het dan zover, het boek kwam eindelijk uit. Mijn verwachtingen waren uiteraard hooggespannen. Kon dit duo weer zo'n geweldig boek afleveren?

Het antwoord daarop kan ik zonder twijfel met een dikke JA beantwoorden!
Börjlind tilt de Scandinavische thriller naar een hoger level, wat kunnen deze auteurs geweldig schrijven! Van de eerste tot de laatste bladzijde verveel je je geen moment, je vergeet alles om je heen, soms vergat ik zelfs adem te halen, kreeg hartkloppingen en m'n bloed raakte aan de kook. Ze hebben met dit 2e boek dan ook wederom een superthriller afgeleverd. Diverse lijnen in het verhaal die steeds dichterbij elkaar komen naarmate het boek vordert. Een adembenemend verhaal vol spanning. Zeer overtuigende karakters die je in je hart sluit, vooral Tom Stilton, Olivia Rönning en Mette Olsäter stelen de show. En het is of je er zelf middenin zit, of het nu Marseille, Stockholm of Mexico betreft.

Ik kan niet anders, dan nu al weer uitkijken naar boek nummer drie, terwijl ik nog bijkom van De derde stem, met een diepe zucht!