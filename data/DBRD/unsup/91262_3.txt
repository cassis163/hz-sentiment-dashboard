De intrigerende cover met het meisje met de prachtige ogen half in het water verleidt mij om dit boek te lezen. Schrijfster Erika Swyler neemt mij mee in het leven van Simon Watson en weet vanaf de eerste zin al een onheilspellende sfeer neer te zetten die het hele boek voortduurt. Nu heeft Simon ook niet het perfecte leven, zijn moeder heeft zichzelf verdronken in zee, zijn huis staat op punt het klif af te vallen en zijn baan staat op de tocht… Nadat hij een oud boek van een antiquair heeft gekregen kronkelt er nog een andere verhaallijn door het boek, nl. van de stomme jongen Amos ten tijde van de 18e eeuw. Ook deze jongeman is niet voor het geluk geboren… de tarotkaarten, een vloek en heel veel degenkrabben geven het verhaal een magisch randje… totdat aan het einde alle lijntjes uit het heden en verleden samenvallen. Het boek is zeker niet slecht geschreven maar de continue aanwezigheid of dreiging van ellende was voor mij een reden om het boek vaak weg te leggen…