Ik had de dwarsligger-versie van dit boek bij me voor onderweg, maar uiteindelijk heb ik het grotendeels op de bank en in bed gelezen.

Femke beschrijft hoe het er in de politiek achter de schermen aan toegaat, en ze gaat ook in op hoe zij de politiek en alles eromheen van binnenuit beleefd heeft. Dit biedt een heel interessant inkijkje, al vond ik vooral het tweede deel boeiend, waarschijnlijk omdat ik de gebeurtenissen uit de jaren 90 zelf niet echt bewust heb meegemaakt; ik ben de politiek pas na de middelbare school een beetje gaan volgen.

Hoewel het maar een heel klein deel van het boek was, vond ik het vooral erg heftig om te lezen over Femke's ervaringen met bedreigingen, zeker toen op een gegeven moment ook haar dochtertje bedreigd werd. Hoewel eigenlijk iedereen wel weet dat er tegenwoordig politici bedreigd worden, blijft het toch verschrikkelijk dat het leven van een politicus (en zijn/haar gezin) zo op zijn kop wordt gezet, omdat hij/zij een mening over bepaalde kwesties geeft en die mening een ander niet aanstaat. Of het nu Wilders, Halsema of een andere politicus is, ik vind het erg knap dat zij desondanks hun werk (zijn) blijven doen.

Hoewel het boek voor mij af en toe iets te veel de diepte in dook, is het erg interessant voor iedereen die wat meer zou willen weten over de politiek en allerlei zaken daaromheen, van de fracties, het bepalen van de strategie, en de omgang met andere politici tot de media en het combineren van een politieke carrière met je privéleven.