Toen ik ‘In het donker’ van Karen Rose ontving, schrok ik eerlijk gezegd wel een beetje. Het formaat is echt bizar. Met meer dan 700 pagina’s heb je letterlijk uren leesplezier. Ondanks het formaat heeft Karen Rose me opnieuw de hele tijd vermaakt. Ze gebruikt het aantal bladzijdes optimaal en weet zo te schrijven dat er geen saai moment in voorkomt. Ik vond het aantal bladzijdes compleet logisch en had niet het gevoel dat het korter gekund had.

Het is wel een soort vervolg op ‘In de val’, want deze personages spelen hier ook een kleine rol. Dat is overigens geen probleem tijdens het lezen, want Karen Rose legt deze relaties en personages goed uit. Dat was voor mij ook prettig, als een soort geheugensteuntje.

Scarlett en Marcus zijn interessante personages met allebei een hele boeiende geschiedenis, die langzamerhand onthuld wordt. Samen met het spannende verhaal over de mensenhandel zorgt dat ervoor dat je door blijft lezen.

Met sexy seksscenes en veel spannende momenten is het geen bladzijde saai maar ook zeker niet voorspelbaar. Het einde is echt heel erg spannend en daarom vind ik het echt weer een topper. Een aanrader: bestel het ebook, want ik kreeg echt letterlijk spierpijn van het omhoog houden van dit boek tijdens het lezen in bed (haha!).

Met ‘In het donker’ heeft Karen Rose opnieuw een dikke pil geschreven die misschien eerste een beetje afschrikt, maar echt wel voor uren leesplezier zorgt. De steamy seksscenes afgewisseld met spannende momenten maken dat je door wilt blijven lezen. Heerlijk!