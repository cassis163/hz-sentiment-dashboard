Denken aan vrijdag is het vijfde deel van de serie met Frieda Klein in de hoofdrol.

Frieda Klein heeft jarenlang een relatie gehad met Sandy. Ongeveer 1 1/2 jaar geleden heeft Frieda een einde aan de relatie gemaakt. Sandy heeft hier erg veel moeite mee en wil niet geloven dat het echt voorbij is. Om zich af te reageren stort hij zich in de one-nightstands en korte relaties.
Op een vrijdag wordt echter zijn lichaam in de Theems gevonden. Om zijn pols draagt hij het ziekenhuis armbandje van Frieda Klein. De politie ziet in deze en andere bewijzen Frieda als dader. Frieda is niet iemand die op arrestatie wacht, maar haar eigen plan trekt en op onderzoek uitgaat.

Het is aan te raden de boeken in volgorde te lezen. Dat geeft meer leesplezier, doordat je de personages al kent en de situaties waar over geschreven wordt beter begrijpt.

De auteur heeft in het boek op een natuurlijke manier terugblikken naar de vorige delen verwerkt. Dit is erg prettig. Het is natuurlijk alweer even geleden dat het vorige deel uitkwam en nu heb je iets van 'O ja dat was ook zo'.

De spanning zit er ditmaal al vlot in. Wie heeft Sandy vermoord? Lukt het Frieda om uit de handen van de politie te blijven? Wat ontdekt Frieda allemaal. Genoeg vragen om van begin tot einde spannend te blijven. En dat doet het boek dan ook.
Het is weer een heerlijke thriller geworden, met een slot waarvan je denkt: 'Nou ik weet het nog eens niet.' Een behoorlijk open einde dus.
Een boek wat lekker weg leest door het prettige taalgebruik van de beide schrijvers. Geen hoogdravend woordgebruik, maar dat is bij dit soort boek ook zeker niet nodig. Wie een literaire thriller wil lezen moet een ander boek pakken, maar voor alle anderen is het een boek om heerlijk te genieten. Ik kijk nu ook alweer uit naar het volgende boek.

★★★★☆