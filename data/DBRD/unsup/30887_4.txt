Het was een mooie voorjaarsdag, die zaterdag 6 juni 2015, in het West-Vlaamse stadje Torhout waar in de Standaard Boekhandel even voor 15:00 uur een gezellige drukte ontstond. Een kleine en uiterst vriendelijke Vlaamse madam liep wat nerveus rond want het was haar derde thriller die op het punt stond, officieel gepresenteerd te gaan worden. ‘Stille grond’ is uit de pen van Hilde Vandermeeren komen vloeien en uitgeverij Q had er een mooi boek van weten te maken. Het draaiboek klopte, iedereen had zijn vrolijke gezicht meegenomen dus werd de middag een succes. ‘Stille grond’ was geboren, in Torhout!

Dominee Donald Cummingham was met zijn laatste voorbereidingen bezig om zijn kerkje definitief te sluiten en elders te gaan wonen. Hij ging zijn ‘biechtboek’ ophalen en schrok enigszins van de laatst bijgeschreven zin. Iemand had zijn spijt betuigd over wat er 30 jaar eerder was gebeurd met Rosie Thompson.
Elders was wiskundedocent Eve Thompson druk met de zorg voor haar vader en zusje Ruby. Zij was het tweelingzusje van Rosie en vanaf de dag dat ze was verdwenen heeft Ruby er het zwijgen toe gedaan en volledig in zichzelf gekeerd.
Uiteindelijk hoort Eve van de spijtbetuiging in Cummingham’s biechtboek en neemt zich voor alles in het werk te stellen om te achterhalen wat er dertig jaar geleden met haar zusje is gebeurd.

Hilde Vandermeeren heeft met ‘Stille grond’ een indrukwekkend verhaal geschreven wat na het lezen toch even tot nadenken stemt. Naast een compleet ontredderd, onvolledig en gebroken gezin staat een ander gezin in schril contrast. Een gezin waarin de ouders volgelingen zijn van een streng gelovige sekte die alle ontwikkelingen van de huidige maatschappij verbiedt. Daardoor komen ze in een isolement dat door hun nog jonge dochter Zoë voortdurend getracht wordt te doorbreken.
In beginsel lijkt er geen relatie te bestaan tussen beide gezinnen maar het onderzoek van Eve levert informatie op die aanleiding is om meer over de leefwijze binnen de sekte te weten te komen.

In een strak geschreven en makkelijk leesbaar verhaal gidst Vandermeeren haar lezers door het ietwat duistere en altijd geheimzinnige Schotland. Alle personages die worden genoemd, doen er toe en spelen een rol in het zoeken naar een oplossing van de verdwijningszaak die als cold case in het politiearchief ligt. Langzaam naar een climax toegroeiend, toont de Vlaamse auteur de binnenkant van een sekte waarvan de leiding dagelijks bezig is haar leden te isoleren van de werkelijke wereld. Haar schrijfwijze is soms filmisch waardoor de woorden regelmatig in beelden veranderen. Knap de aandacht vasthoudend, dwingt Vandermeeren haar lezers het boek niet neer te leggen alvorens het einde is bereikt. Een kort toiletbezoek staat ze toe maar daarna weer snel met de aandacht op Schotland, op zoek naar de oorzaak van de verdwijning van Rosie Thompson. Met een oplossing die uiteindelijk nog verrassend genoemd kan worden.

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 3 sterren