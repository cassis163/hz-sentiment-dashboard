Woensdag:

Terwijl ik zit te lezen hoor ik de brievenbus. Hendrik Groen wordt bezorgd. Toch direct even gluren. De eerste zinnen die ik lees knallen direct naar binnen met een veelbelovende grappigheid en snelheid. Maar toch moet eerst het boek waar ik in bezig ben uit.

Donderdag:

Niet dat het een opgave is, maar op een of andere manier moet ik toch sneller lezen dan ik zelf gewild had. Hendrik wacht. Tegen de middag kan ik mijn boek tevreden dichtklappen. Goed boek. Maar nu eindelijk starten in ‘Pogingen iets van het leven te maken’ Mooie titel die ook zeker de inhoud goed weergeeft. De snelheid die in eerste instantie beloofd werd, wordt volledig vastgehouden. Het boek leest als een sneltrein. Vaak is het lezen van dagboeken een opgave, nu niet. Waar gemaakte vrolijkheid of overdreven droevigheid door anderen traag als kralen aan een ketting geregen worden, is Hendrik een vlotte schrijver die met veel humor het leven van alledag weergeeft.

Vrijdag:

Opnieuw op sommige momenten haast gierend van het lachen van de stoel af gevallen. Iedereen die wel eens in een bejaardenhuis, verzorgingshuis of hoe je deze instellingen ook wil noemen, geweest is zal het geschrevene kunnen herkennen. De beschreven personen komt iedereen elke dag tegen en de belevenissen zijn zo herkenbaar dat het niet moeilijk is partij te kiezen in de beschreven conflicten. Het is al laat, maar ik wil eigenlijk verder lezen.

Zaterdag:

Het blijkt dat het leven als bejaarde niet allemaal even leuk is en dat het toch zeker verschillend op de diverse gebeurtenissen gereageerd kan worden. Opnieuw is het geen enkel probleem mee te leven met Hendrik en zijn clubje vrienden en vriendinnen. Alle thema’s die je zou kunnen bedenken in een normaal mensenleven komen aan de orde en worden vanuit een prettig helder en zeker logisch standpunt besproken. Net voordat het zondag wordt heb ik het jaar van Hendrik meebeleefd.

Zondag:

Hoe kan je iets recenseren wat eigenlijk een inkijkje in het ‘normale’ leven is. De dingen die gebeuren zijn herkenbaar en vol humor beschreven. Een geweldig boek van een opa die je allemaal als opa gehad had willen hebben. Hendrik heeft op de laatste dag van het jaar een nieuw aantekenboekje aangeschaft. Wanneer zijn nieuwe boek uitkomt, ga ik het lezen.