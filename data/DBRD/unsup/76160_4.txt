De stoere en sexy Charley Davidson is een privédetective met een bijzondere gave: ze kan geesten zien. Daarom wordt ze regelmatig ingeschakeld om moorden op te lossen. Maar de laatste tijd is er nog iets anders aan de hand: regelmatig krijgt Charley in haar dromen bezoek van een knappe, mysterieuze jongen. Wat hij met haar doet is met geen pen te beschrijven. Wie is hij? En leeft hij echt of is hij ook een dolende geest? Charley weet niet wat ze op het spel zet als ze zich aan hem overgeeft, maar hem weerstaan kan ze ook niet!
In haar dromen heeft Charley de meest weergaloze seks die ze ooit heeft gehad. Lange tijd heeft ze geen flauw idee wie haar droomminnaar is, en of hij nog leeft of niet, maar uiteindelijk beginnen de puzzelstukjes op hun plaats te vallen. In het verleden heeft ze ooit een stoere, maar gevaarlijke man ontmoet die ze nooit vergeten is en al haar hele leven wordt zij bezocht door een schaduw die haar enorme angst aanjaagt, maar die wel telkens haar leven redt. Charley vermoedt dat één van de twee haar nachten zo aangenaam maakt.
Ondertussen heeft Charley samen met haar oom een zaak op te lossen: er zijn drie advocaten van dezelfde firma vermoord. Hij werkt als rechercheur, zij als adviseur en samen lossen ze de ene na de andere zaak op. Dat komt vooral door Charley’s gave; het is immers makkelijk als je aan het overleden slachtoffer kunt vragen wie hem dit heeft aangedaan en waarom. De advocaten hebben echter geen idee, maar geven wel bruikbare tips om zo tot een ontknoping te komen. Tijdens de zaak waar ze nu aan werken, komt ze onbedoeld ook steeds meer in aanraking met haar droomminnaar. Wie is hij? Wie heeft de moord op de advocaten op zijn geweten? Is Charley zelf ook in gevaar?
De reeks geschreven door Darynda Jones, is een combinatie tussen Ghost Wisperer, chicklit en thriller. Het hoofdpersonage Charley is cynisch, vol zelfspot en kent beslist geen tact. De serie wordt dan ook vooral geprezen om de enorme humor en vaart waarmee de gebeurtenissen beschreven zijn.
Charley is ontwapenend en bloedeerlijk, eigenlijk totaal niet het personage wat je verwacht bij iemand die aardgebonden geesten naar Gene Zijde helpt. En juist daarin schuilt de kracht. Hoe zij met de geesten omgaat is op zijn minst lachwekkend te noemen. Haar korte lontje (zo scheldt zij geesten bijvoorbeeld regelmatig uit), maar daarna weer haar schuldgevoel, maken dit een tot een serie die zich van anderen weet te onderscheiden. Verslavend tot op het bot en het is te hopen dat er een verfilming van deze reeks komt.
Darynda Jones won met Eerste steen rechts de Golden Heart® voor de Beste Paranormale Roman. Haar debuut vormt de start van een driedelige serie, waarin Charley Davidson de hoofdrol speelt. Tweede steen links is het volgende deel.
Uitgeverij: Luitingh-Sijthoff