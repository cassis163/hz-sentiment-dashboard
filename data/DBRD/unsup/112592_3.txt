Sara Sebastiansson is met haar dochtertje Lilian met de trein onderweg naar Stockholm. De trein maakt vanwege een technische storing een tussenstop en Sara maakt van de gelegenheid gebruik om op het perron een telefoontje te beantwoorden. Als de trein zonder haar vertrekt licht zij het personeel in dat haar beloof op haar dochtertje te zullen passen. Als zij per taxi in Stockholm aankomt en Lilian uit de trein wil halen, is het meisje verdwenen.

Inspecteur Alex Recht is een zeer ervaren en deskundig speurder en hoofd van een speciaal onderzoeksteam. Samen met Fredrika Bergman, een criminologe en rechercheur Peder Rydh onderzoeken zij de vermissing met het idee dat het gaat om een machtspelletje tussen vader en moeder maar dat verandert snel als het stoffelijke overschot van Lilian wordt gevonden. Op haar voorhoofd staat het woord Ongewenst geschreven.

Als er nog een kind op dezelfde wijze om het leven wordt gebracht en via de vader van Lilian een spoor naar een pedofielennetwerk wordt gevonden en de man ook nog eens spoorloos is verdwenen, verandert het onderzoek in een speurtocht naar een gestoorde en brute moordenaar.

Ongewenst is het debuut van de Zweedse schrijfster Kristina Ohlsson. Haar werkzaamheden als veiligheidsanaliste voor de Zweedse politie zullen een grote inspiratiebron voor deze misdaadroman zijn geweest. Het verhaal is origineel, de spanning wordt goed opgebouwd en de personages worden goed uitgewerkt. Fredrika moet het opnemen tegen bevooroordeelde collega's en wordt vanwege haar wetenschappelijke achtergrond en vrouw-zijn bijna openlijk gediscrimineerd. Peder Rydh heeft het te hoog in zijn bol en inspecteur Recht is af en toe nogal ingenomen met zichzelf. Naarmate het onderzoek vordert, verdwijnt echter het onderlinge wantrouwen en ontstaat er een band die gebaseerd is op wederzijds respect en waardering. Ohlsson heeft voldoende ruimte ingeruimd voor de prive-besonjes van de teamleden.

Kristina Ohlsson gebruikt veel woorden om de totaal verknipte gedachtenwereld van de moordenaar te beschrijven. Gruwelijke gebeurtenissen uit zijn jeugd hebben van hem een gewetenloos mens gemaakt die de grip op de realiteit totaal kwijt is. Het verhaal van de moordenaar is een verhaal over wraak, macht, dominantie en blinde en ongecontroleerde woede. Het gebrek aan besef dat onschuldige kinderen nooit verantwoordelijk gesteld kunnen worden voor alles wat fout gaat in een mensenleven en daarvoor moeten boeten, is beangstigend. Als Ohlsson over de moordenaar schrijft is er steeds een ongemakkelijke dreiging aanwezig.

Jammer is dat na zo'n tweehonderd bladzijden er een zekere voorspelbaarheid in het verhaal sluipt. Dat doet afbreuk aan de spanning van de ontknoping. Zelfs de als verrassing bedoelde draai aan het einde verliest hierdoor aan kracht. Ongewenst is een prima misdaadroman, goed geschreven en redelijk spannend maar geen echte topper.