In ‘Meisje zonder huid’ is de hoofdrol weggelegd voor de Deense journalist Matthew Cave. Wanneer Matthew, door een noodlottig auto-ongeval zijn vriendin en ongeboren baby verliest, neemt hij een rigoureus besluit in een poging aan zijn verdriet te ontkomen. Hij laat zijn oude leven achter zich en verhuist naar Groenland. Hij vindt een baan bij een plaatselijke krant in Nuuk. Kort na zijn indiensttreding raakt hij betrokken bij de opzienbarende zaak van een verdwenen mummie die enige tijd daarvoor werd ontdekt én de moord op een politieagent wiens lijk bij de vindplaats van de mummie wordt aangetroffen.

“Matthew ging voorzichtig aan de rand van de spleet zitten en keek naar Malik, die al een stukje langs de ijswand was afgedaald. Vanuit de helikopter had de spleet er donker uitgezien, als een scheur in de grond. Maar nu hij er recht in staarde, was het alsof hij in een lichtgevende ijsberg keek.”

Matthew’s onderzoek zet hem op het spoor van een viertal identieke moorden uit 1973, die weer in verband blijken te staan met de verdwijning van drie meisjes. Hij gaat op zoek naar mensen die meer weten van deze mysterieuze zaken. De enige die hij echter lijkt te kunnen vertrouwen is de jonge Groenlandse Tupaarnaq die net is vrijgekomen uit de gevangenis…

Nordbo hanteert een bijzonder fraaie schrijfstijl en de spanningsopbouw in ‘Meisje zonder huid’ is van hoog niveau. De structuur van het verhaal is bovendien zeer goed. Nordbo wisselt beeldende beschrijvingen en geloofwaardige dialogen uitstekend af. Bovendien is de overgang van de gebeurtenissen in het heden, naar die in het verleden, vloeiend. Nordbo ziet kans de verschillende verhaallijnen op logische wijze uiteindelijk bijeen te brengen.

“Haar ogen brandden in de zijne, zo intens dat hij haar blik niet kon vasthouden. Hij bekeek de rest van haar gezicht. Op haar neus en wangen zaten lichte sproeten. Ze had bruine ogen. Zo diepbruin dat ze van dichtbij glansden als gepolijst teakhout, met een gouden gloed.”

Dan zijn er nog de personages. De karakteriseringen, vooral die van Matthew en Tupaarnaq zijn goed uitgewerkt. Deze twee hoofdpersonages leert de lezer goed kennen, waarbij de sub personages zeker niet worden verwaarloosd door de auteur.

Langzaam maar zeker neemt Nordbo zijn lezers mee naar een verrassende finale! Een thriller waarbij diverse maatschappelijke issues aan de kaak worden gesteld en waarbij de auteur het niet uit de weg gaat de zaken te benoemen zoals ze zijn.

Over de auteur
Mads Peder Nordbo (1970) is Deens en woont al een aantal jaar in Nuuk, de hoofdstad van Groenland. Hij studeerde literatuur en filosofie en werkt nu op de afdeling Communicatie van het stadhuis van Nuuk. Door zijn werk is hij goed op de hoogte van de politieke en maatschappelijke situatie.

Uitvoering
Uitgever: Ambo Anthos
ISBN 9789026340314
Paperback, 365 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/