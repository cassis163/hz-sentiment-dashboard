Vele commentaren bij dit boek verliezen uit het oog dat het hier niet om de langverwachte 'nieuwe' Dan Brown gaat, maar om zijn tweede boek - uitgegeven in het Engels voor De Da Vinci Code. Met dit gegeven in je achterhoofd kijk je toch anders tegen dit boek aan. Het haalt inderdaad geenszins het niveau van de Da Vinci code of het Bernini Mysterie, maar de typische Dan Brown elementen zijn toch al in de kiem aanwezig: de verschillende invalshoeken van waaruit het verhaal verteld wordt, de man-vrouw relatie, het 'avontuurlijke'.
Persoonlijk miste ik de kleurrijke locatie van zijn twee bestsellers. Deze roman speelt zich af op het ijs en op de oceaan, wat minder leuk is dan Rome, Parijs of Londen. Ook vond ik dat het tempo van het verhaal trager lag dan bij zijn latere romans. Deze twee minpunten niet te na gesproken blijft het gewoon een goed boek, dat de pech heeft altijd met de latere kleppers vergeleken te worden.