In een volksbuurt in Madrid worden de bewoners geconfronteerd met problemen, die kennelijk wereldwijd het gevolg zijn van de crisis. Bezuinigingen door de overheid, privatisering, oneerlijke concurrentie, opheffing van een bedrijf omdat in een ander land de lonen lager zijn, etc.
Een aantal bewoners neemt dit niet en gaat in actie, zoals het voeren van demonstraties tegen een voorgenomen sluiting van een gezondheidsinstelling. Andere bewoners gaan als zelfstandige aan de slag en hopen op die wijze voldoende geld te verdienen om redelijk te kunnen leven. E.e.a. levert veel spanning en onzekerheid op, maar ook meer onderlinge solidariteit.
Almudena Grandes – bekend van o.a. “De vijanden van mijn vader” en “De drie bruiloften van Manolita” - weet op haar bekende, boeiende wijze van schrijven de gebeurtenissen van deze wijkbewoners uitstekend te verwoorden. Elk verhaal in deze mooie roman heeft mij geboeid.
Ik raad het lezen van “Kleine Helden” zeker aan.