Uit de stapel kookboeken welke ik nog ongelezen heb liggen pak ik al snel dit boek; Appeltaart van Janneke Philippi. Ik ben gek op appeltaart en de ondertitel; “70 originele, unieke, authentieke slanke en veelzijdige varianten”, belooft mij in ieder geval heel veel lees en kook (voor)pret.

Janneke schrijft recepten voor tijdschriften, maakt kookboeken en is foodstylist. Partner Serge Philippi is foodfotograaf en grafisch ontwerper. Samen vormen ze Studio Philippi.

Wat een fijn boek; 70 appelbakrecepten, ingedeeld in zes hoofdstukken, van Hollandse trots tot wereldklassiekers. Van ‘appeltaarten’ met daarin onder andere appelkruimeltaart met bosbessen en chocolade-appeltaart, ‘appelcakes’ zoals Zweedse äppelkaka en griesmeelcake, ‘appeldesserts’ met appeltrifle en tiramisu met appel, ‘appelbrood’ met onder andere appelbrioche en broodpudding met appel, “klein appelgebak en koekjes’ met Belgische appeltaartjes en baklavarolletjes, en ‘appeldieettaarten’ als lactose- of glutenvrije appelcake en koolhydraatarme appelflan.

Complimenten ook voor de fotograaf en de styling; de beelden stralen ambacht, puur, huisgemaakt en ‘o-wat-zal-dat-lekker-smaken’ uit. Door de laagdrempelige recepten en de vele baktips heeft niemand meer een excuus het keukenschort te laten hangen.

Het recept dat ik heb uitgekozen is notenbrood met appel. Volgens Janneke ‘een herfstig brood dat met een lik boerenboter smaakt als een gebakje en met oude boerenkaas en appelstroop helemaal niet te versmaden is’. Ook al worden we nu verwend met zomerse temperaturen, dit brood zal zeker lekker smaken tijdens de zondagse brunch.

In de ingrediëntenlijst staat water niet vermeld, wat bij mij wat verbazing opwekt; een lepel honing en een lepel notenolie is toch niet genoeg om alles te binden?  In de beschrijving maakt Janneke dit goed, maar toen stond het mengsel al verwoed te draaien in de broodbakmachine. Ik maak vaak gebruik van deze machine om het deeg te kneden en te laten rijzen, afbakken doe ik dan in de oven, zodat het brood toch een lekker knapperige korst krijgt. Geen paniek, na toevoeging van het water gaat het mengsel gelukkig toch op deeg lijken.

Het resultaat? Een compact, geurig brood, bomvol fruit en noten. Terwijl de rest van het gezin nog slaapt, geniet ik van notenbrood en het zonnetje op deze prachtige oktober zondag.

Ingrediënten:
500 gr volkoren speltmeel
275 ml handwarm water
2 tl gemalen kaneel
1 zakje gedroogde gist (7 gr.)
1 el hazelnoot- of walnotenolie
1 el honing 75 gr gedroogde abrikozen
1 handappel
50 gr rozijnen
75 gr ongezouten noten (bv amandelen, hazel- of walnoten)

Bereiding:
Meng het meel in een kom met wat zout en de kaneel. Maak een kuiltje en strooi er de gist in. Verdeel de olie en de honing aan de rand. Kneed alles met 275 ml handwarm water tot een soepel deeg.
Snijd de abrikozen in reepjes en de geschilde appel in blokjes. Meng de abrikozen, appel, rozijnen en noten. Kneed het mengsel in porties door het deeg om de vulling goed te verdelen. Vorm een bal en laat het deeg afgedekt met een schone theedoek 45 min. op kamertemperatuur rijzen.

Druk het deeg plat en vorm een ovaal brood. Leg het brood op de bakplaat en laat het nogmaals 45 min. afgedekt rijzen.

Verwarm de oven voor op 220 graden. Bak het brood in ongeveer 30 min. bruin en gaar. Controleer dat door op de onderkant te kloppen. Klinkt het brood hol, dan is het gaar. Bak anders nog 5 min. extra.

Laat het brood uit de oven op een rooster afkoelen en snijd het met een kartelmes in dikke plakken.

Enthousiast geworden? Janneke geeft ook tips welke appels er gebruikt kunnen worden in de recepten (mooie namen als Notarisappel, Rode dijkmanszoet, Lunterse pippeling komen voorbij), wanneer de appels geoogst kunnen worden, hoe je appels kunt bewaren en waar je ze eventueel zelf kunt gaan plukken; check www.nederlandbloeit.nl
Nu snel de boomgaard in en een flinke voorraad appels inslaan om de komende tijd alle recepten uit dit boek te gaan proberen.