Het verhaal begint in Egypte, gaat over naar Frankrijk om vervolgens naar Nederland te reizen. Naargelang je vordert in het verhaal, begint dit alles mooi samen te vloeien, maar het maakte het voor mij wel moeilijk om in het verhaal te komen. Het boek begint met veel informatie in weinig tijd, waardoor het moeilijk blijft hangen. Wel komen die details later terug, als ze van belang worden in het verhaal. Ondanks de moeilijk start blijft het verhaal wel boeien, er zit een goede vaart in. De personages krijgen net genoeg diepgang om het interessant te maken. Het plot zag ik wel al van ver aankomen, maar dat wil niet zeggen dat het niet spannend bleef. Na een moeizame start was ik blij dat ik heb doorgezet en het boek heb uitgelezen, het was een spannend verhaal dat wist te boeien.