Karin Slaughter heeft weer een prachtig verhaal geschreven ! Situaties, personen en onderlinge relaties zijn, soms slechts met enkele woorden, treffend en met gevoel weergegeven. Het vertelperspectief verandert zodat je ín het hoofd van een bepaalde persoon komt te zitten en de gedachten en de beweegredenen van hem of haar kent. Daardoor kun je meeleven met die personen, ook al hebben zij kwalijke dingen gedaan.
Er zit ook humor in het verhaal, subtiele humor, bijv. in de manier waarop de moeder van Sarah Linton zich gedraagt. Het is jammer dat in het verhaal een klein deel aan de familie Linton is gewijd want het is een sympathieke famiie, warm en hecht. En je wordt je ervan bewust dat er is een (groot) verschil in achtergrond is tussen Will Trent en Sarah Linton.
Een ander belangrijk persoon in dit verhaal is Lena Adams, (naast Sarah Linton) één van de personages uit de Grant County-reeks. Politie-agente Lena Adams komt bij mij niet echt sympathiek over. Hoe idolaat zij ook moge zijn van Jeffrey Tolliver (de overleden man van Sarah Linton en commissaris van politie in Grant County), na zijn overlijden heeft zij alles waar hij kennelijk voor stond (eerlijkheid/integriteit) naast zich neergelegd. Het pleit voor haar dat zij af en toe haar geweten laat spreken, maar ik heb twijfels over haar motieven. Als je de gebeurtenissen vanuit haar situatie meemaakt, lijkt haar gedrag logisch en vanzelfsprekend maar zodra het vertelperspectief verandert, ontdek je hoe de situatie echt in elkaar zit. Je begrijpt wel waarom zij handelt zoals zij doet (ook omdat je te horen krijgt wat er in het verleden is gebeurd), maar toch, ik vind het moeilijk om haar aardig te vinden. Laten wij het er maar op houden dat zij een gelaagd karakter heeft. Maar zij is niet de enige. Alle hoofdpersonages in dit boek zitten gecompliceerd in elkaar. Zij kampen allen, ieder op hun eigen manier, met hun problemen.
En ik heb me verbaasd over de rol en het gedrag van de politie. Ik weet niet of Slaughter de werkelijkheid schetst maar als dat het geval is, ben ik niet bepaald gecharmeerd van de politie in Amerika. In Genesis vond ik het politiekorps al niet bepaald professioneel overkomen maar in Verbroken wordt een ontluisterend beeld geschetst: benepen, racistisch en corrupt.
Maar de personages in dit boek zijn mooi uitgediept en ik ben benieuwd hoe de onderlinge relaties tussen Will, Faith en Sarah zich verder ontwikkelen.