Ik mis je, mams! is een aangrijpend verhaal over de bijna 12-jarige Dora Vertommen die haar overleden moeder, nu 10 maanden geleden, erg mist. Ze schrijft al haar ervaringen, leuke en moeilijke momenten op in haar Dagboek. Het is een makkelijk leesbaar verhaal, soms verdrietig, maar ook zeker grappig. Leuke tekeningetjes maken het tot een mooi geheel.

Dora heeft problemen met haar vader Thomas die overbezorgd is en haar het liefst de hele dag in de gaten wil houden. Hij verstikt haar en hierdoor duwt hij Dora van hem weg. "Ik mag niks van paps. Echt niks. Hij kan niet verdragen dat ik buiten kom. Brengt me het liefst naar school, ik mag niet naar mijn vriendinnen, ik mag niet met de fiets. Ik moet thuisblijven. Paps houdt me gevangen".

Dora kan goed met haar tante Lo, ze is haar favoriete tante. Was de zus van mams. Vader Thomas is directeur van een fabriek en erg druk met zijn werk, dit ten koste van de tijd met Dora. "Ik weet het allemaal al: je fabriek is belangrijker. Belangrijker dan ik!"

Dora vindt een post-it briefje van haar vader van vroeger en trekt zo een verkeerde conclusie. "Mams, het gaat niet goed tussen paps en mij. Ik kan niets goed doen. Ik mag niets. Het lijkt wel of paps niet van me houdt".

Uiteindelijk verandert de verhouding tussen vader en dochter en komt het allemaal goed...