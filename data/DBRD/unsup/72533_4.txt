Esther van der Ham en Diana Willemsen hebben samen iets moois neergezet. Dit (voorlees)boek voor kleuters is prachtig vormgegeven met heldere, fleurige prenten en grote leesletters. De personages nemen de lezertjes aan de hand en begeleiden hen door het avontuur.

Floortje gaat samen met Roeland de Ridder op zoek naar het geheime ingrediënt in de soep voor de dokter van haar zieke zus Rozemarijn. De wijze Uil Ulwina helpt hen daarbij. Floortje & Roeland gaan op zoek naar de snelste weg naar de hoogste berg, ze ontmoeten de draak in de tintelgrot, iemand komt vast te zitten in de modder en ze vinden de kortere route door de donkere gang naar de voet van de berg. Zal de leeuw met de gouden manen eerlijk kunnen delen? Of is deze tocht voor niets geweest?

De avonturen worden aansluitend ondersteund door een oefening of tekst van Ulwina ( Diana Willemsen). De uil biedt troost, begrip en leert je grenzen te stellen. Het verhaal loopt goed af en eindigt met heel veel hartjes en liefde!

‘Floortje & Roeland- het geheime ingrediënt’ van Esther van der Ham en Diana Willemsen, Droomvallei Uitgeverij, 2015.

/Lmcmr