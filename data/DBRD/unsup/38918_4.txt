Harlan Coben is een wereldwijde bestsellerauteur uit de VS. Je hoeft maar een paar bladzijden te lezen om te begrijpen waarom. Coben kan schrijven. Hij beheerst het kunstje als een van de besten en zet de lezer meteen op het puntje van zijn stoel.
In Levenslijn speelt Myron Bolitar, ooit basketbalster en nu agent/sportmakelaar, weer eens de hoofdrol. Suzze, een voormalige tennisster, die 8 maanden zwanger is roept zijn hulp in wanneer op haar facebookpagina een boodschap staat dat het kind dat zij gaat baren niet van Lex, haar man, is. Suzze wil van alle blaam gezuiverd worden en haar huwelijk redden. Lex, de minder beroemde helft van een beroemd popduo, is spoorloos. Op zoek naar Lex komt Myron in een discotheek Kitty tegen. Kitty is getrouwd met Myrons broer Brad en staat aan de basis van de breuk waardoor Myron zijn broer al vijftien jaar niet gezien heeft. Wanneer Myrons vader op sterven ligt, belooft Myron zijn broer te vinden. Ondertussen moet hij nog een hoop andere raadsels oplossen, vallen er doden en komt Myron meer over zijn familie te weten dan hem lief is.
Levenslijn is zo geschreven dat je over de pagina's vliegt. De karakters (Myron, zijn soulmates Win en Esperanza) spatten van het papier. Harlan Coben heeft weinig tekst nodig om zijn personages tot de verbeelding van de lezers te laten spreken. Handeling, gedachten, dialogen wisselen elkaar als vanzelf af en geven je de indruk dat Levenslijn moeiteloos op papier is gezet. Dat is natuurlijk niet zo, maar niets mooiers dan een boek dat echt leest als een trein. Belangrijke rol is weggelegd voor de humor en de nodige 'wisecracks', waardoor je jezelf soms moet afremmen om er niet te snel overheen te lezen. Een heerlijk boek dus, dat precies dat biedt wat een goede thriller nodig heeft: levende karakters, actie, spanning, suspense, intelligentie én kwaliteit.
Levenslijn is onderdeel van een serie, maar kan moeiteloos als eerste boek gelezen worden. Voor de fans van Myron en zijn team zijn er genoeg verrassingen te vinden in de ontwikkeling van de bekende karakters. En wie meent alle geheimen van de Bolitarfamilie al gelezen te hebben, komt bedrogen uit. Minpuntje is de plot die weliswaar verrassend is, maar geforceerd ingewikkeld, alsof Coben zijn vorige successen wil overtreffen. Levenslijn is meer dan een 'good read'. Het is een boek dat je na een jaar nog eens rustig zou moeten herlezen. En dat is iets wat van maar weinig boeken gezegd kan worden. Respect, mister Coben.