‘De structuur van asfalt’ is het aangrijpende autobiografische verhaal over Hans. Hans is een introverte man; hij werkt als projectmanager bij een bank en daarin is hij succesvol. Wanneer hij na zijn werk thuiskomt, trekt hij zich echter terug in de veiligheid en de schijnbare idylle van zijn gezinsleven met zijn vrouw Sarah en zijn zoon Jasper.

“Ik werk verder aan de projectbudgetten. Alles klopt als een bus. Wanneer ik koffie ga halen en mijn hersenen nog verbanden zoeken in projectparameters, denk ik aan Jasper. Misschien moet ik het maar eens zo bekijken: er is een klein probleempje in de software van Jasper.”

Wanneer Jasper ernstige leer- en contactmoeilijkheden krijgt, trekt er een schaduw over het leven van Hans en Sarah. De zoektocht naar hulp voor hun zoon brengt Hans ernstig uit evenwicht. Hij zondert zich nog verder af, verliest zich in zijn werk, in fantasieën, angsten en waanbeelden en in de vraag of de aandoening van zijn zoon erfelijk is. Zijn autoritten naar de hoofdstad en de vele wandelingen door de natuur bieden enerzijds rust en troost, maar ze slepen hem ook mee in een steeds dieper wordende afgrond.

‘De structuur van asfalt’ raakt diep. Leduc beschrijft op meesterlijke wijze de emoties van Hans. Zij angsten, schuldgevoelens en waanideeën, je beleeft ze als lezer ten volle mee. Ook de hechte band tussen Hans en zijn zoon is uiterst liefdevol en breekbaar omschreven. Voor mensen die zelf of in hun naaste omgeving met autisme te maken hebben, is het verhaal van Hans uiterst herkenbaar en voor hen die er meer over willen weten, bijzonder leerzaam.

“Aan het volgende rode licht scheurt de weg open en een overstekende man wordt opgeslokt in een vuurzee. Die man had ik zelf kunnen zijn. Misschien was dat beter geweest, dan waren mijn zorgen voorbij.”

Dit boek is echter nog veel meer dan het opgetekende verhaal over een man die zijn aandoening heeft doorgegeven aan zijn zoon en daaronder gebukt gaat. Het is een zoektocht naar hulp en erkenning. Bovendien krijgt Jasper de hulp die Hans altijd heeft moeten ontberen. De vraag rijst hoe het hem was vergaan in het leven wanneer hij die ondersteuning destijds eveneens had gekregen.

“Het is de grote stilte die geregeld terugkeert bij het begin van onze gesprekken. Eigenlijk is het alleen een stil zijn aan de buitenkant, een soort bevriezen. Binnen in me waait een storm.”

Kortom, ‘De structuur van asfalt’ is een absolute aanrader voor iedereen die meer wil weten over het autismespectrumstoornis en zal zeker bijdragen aan het verbreden van het beeld dat velen van ons hebben over deze aandoening.

Over de auteur
Hans Ledu groeide op in een burgerlijk milieu in Vlaanderen. Hij studeerde voor ingenieur en werd succesvol projectmanager bij een bank. Voor zijn boek putte Hans uit zijn eigen ervaringen en emoties.

Uitvoering
Uitgever De Brouwerij
ISBN 9789078905929
Paperback, 192 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/