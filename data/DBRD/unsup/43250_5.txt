Carlos Ruiz Zafón verkocht van zijn boek De schaduw van de wind wereldwijd meer dan 1 miljoen exemplaren. Als die allemaal zo dik zijn als de Nederlandstalige versie, is dat een stapel van 45 kilometer hoog. De verwachtingen waren dan ook navenant en werden volledig ingelost.

De jonge Daniel mag van zijn vader mee naar het Kerkhof van Vergeten Boeken. Het is traditie dat iedere nieuwe telg in de familie van boekhandelaars een boek mag uitkiezen, om ervoor te zorgen dat het voor altijd levend blijft. Daniel kiest De schaduw van de wind van de onbekende schrijver Julián Carax. Maar het boek trekt rare figuren aan: iemand heeft jaren geleden alle boeken van Carax opgespoord om ze te verbranden. Dit is zowat het enige exemplaar dat aan de vlammen ontsnapt is, goed weggestopt als het was in het Kerkhof. Nu het boek weer naar buiten komt, trekt het terug de aandacht: een man met een verbrand gezicht duikt regelmatig op. Voor Daniel is dat het teken om op zoek te gaan naar het verhaal achter het boek, en vooral naar de geschiedenis van de schrijver.

Doorgaans is uitgeverij Signature gul met het etiket 'literaire thriller'. Eigenaardig dat een boek als De schaduw van de wind dan gewoon 'roman' opgedrukt krijgt. Nochtans heeft De schaduw veel van een thriller: de spanning wordt langzaam opgebouwd naarmate de schrijver en de man met het verbrande gezicht opgespoord en ontmaskerd worden. Een van de laatste scènes, een gevecht in een verlaten paleis in Barcelona, is nagelbijten eerste klas. Maar De schaduw is ook meer dan een thriller. Het is een dubbel liefdesverhaal dat voor Romeo en Juliet niet moet onderdoen, tragisch en aangrijpend. En bovenal is het ook literatuur: een knap ineengestoken verhaal met talloze verwijzingen naar het kille Barcelona onder de Franco-dictatuur, maar ook met prachtige dialogen en genoeg citaten om er een boek apart mee te vullen. Laat ex-zwerver Fermín dan nog een paar grappige levenswijsheden verkondigen en je krijgt een roman die je niet kan opzijleggen. Een boek over een boek, dat is leesplezier in het kwadraat.