De Ontmaskering is een verhaal dat ik oorspronkelijk kreeg aangeboden voor Verhalenwijs, maar ik besloot te wachten met de recensie tot beide sites één waren, want De Ontmaskering is een boek dat helemaal past bij het nieuwe Bookwinked.

De Ontmaskering. Wat een boek zeg! Toen de omschrijving las, was ik niet direct super enthousiast, want ik ben redelijk selectief in de “f/f”-boekjes die ik lees, maar hoe meer ik las, hoe meer het boek mij aansprak. Overgehaald door het thema “ontmaskerd” en die enorm mooie, mysterieuze cover, begon ik met lezen.

Ik was blij verrast door De Ontmaskering. Niet alle verhaaltjes spraken mij evenveel aan, maar ik vond ze enorm mooi gebracht met elk een andere variatie op het thema. Elk verhaal hield mijn aandacht goed vast. Centraal is het boek staan drie jonge vrouwen, sterk en zelfstandig, die weten wat ze willen van het leven. Tot het leven hen letterlijk op het pad van iemand anders duwt, wat ze nooit hadden verwacht. Wat dan? Durven ze hun hart te volgen, hoe eng het ook is? Alle drie de personages - Maud, Lisa en Pandora - komen zo voor hun eigen uitdagingen te staan.

Ik vind de verhalen mooi uitgewerkt en geschreven. Het zijn misschien niet verhalen die heel erg de diepte ingaan, maar dat vind ik zelf niet altijd nodig. De verhalen waren catchy om te lezen, met grappige, spannende, romantische, dramatische en sexy stukjes zonder te oppervlakkig te zijn of juist te filosofisch. De verhalen hebben wel een groot feel-good gehalte, maar ik vond dat zelf wel passen bij het geheel van de verhalenbundel.

Is De Ontmaskering een aanrader? Jazeker! Zeker als je wat leuke verhaaltjes wil lezen met een feel-good gevoel. Of als je de sprong waagt in het genre.