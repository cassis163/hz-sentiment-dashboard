Pakkend verhaal over Old Filth, Raj-wees en gepensioneerd rechter, die volgens de buitenwereld een gemakkelijk leven heeft gehad en nooit een misstap heeft begaan. "Ziet er goed uit. Nog steeds een geweldig gestel. Nooit iets gemankeerd. Nooit veel overkomen. Behalve succes." Het verhaal wordt als een ui afgepeld naar onderliggende lagen. Niets is wat het lijkt. Ma Didds, zijn vriendschappen, zijn huwelijk. Wat zo mooi lijkt aan de buitenzijde heeft uiteindelijk een schaduwkant. Het verhaal springt heen en weer in de tijd. Het lot van sommige personages worden (bewust?) niet uitgewerkt, dat geeft ruimte voor eigen interpretatie. We lezen verderop in het boek hoe het hen is vergaan. Er blijft een bepaalde spanning en onbeantwoorde vragen. "Je bent niet mijn beroemde parelketting, hoewel hij dat nooit opmerkt. Je bent mijn schuldige parelketting. Wat zal ik met je doen?" Het zorgt ervoor dat je maar door blijft lezen, omdat je wilt weten hoe het verder gaat. Aan het eind van dit boek zijn sommige vragen beantwoord, andere weer niet. Hopelijk vinden we het antwoord in de komende 2 delen van deze trilogie. Ik kan niet wachten tot het zover is.