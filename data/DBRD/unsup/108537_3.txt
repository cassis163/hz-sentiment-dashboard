De bomen kleuren langzaam geel, beukennootjes liggen in overvloed op straat, het is herfst. Niet meer in een t-shirt naar buiten, een trui of vest moet mee. Ook een mooi moment om eens naar het Winterkookboek van 24kitchen te kijken.

Het boek ademt helemaal de gezellige sfeer van de populaire kookzender. De koks staan veelvuldig afgebeeld in wintersfeersetting, met een French coffee bij de haard, met zijn allen aan een feestelijk gedekte tafel terwijl de champagnetaart geserveerd wordt, of even uitwaaien in het bos. Het boek is opgebouwd rond alle feestelijke thema’s in de winter en begint met sinterklaas, met pepernoten en Amerigo cupcakes, om door te gaan naar Kerst met diverse gerechten zodat zowel de gevorderde kok als de beginner een prachtig diner op tafel kan zetten. Verder is er aandacht voor oud en nieuw, het even-wat-minder-calorieën-moment daarna en de echte winterkost, stevige soepen en stoofschotels.
Ik ben dol op soep en koos deze aardappelpreisoep:

Aardappel-preisoep
800 ml water
½ blokje vleesbouillon
300 g kruimige aardappels
1 ui
1 teentje knoflook
2 stuks prei
50 g roomboter
1 theelepel kerriepoeder
200 ml volle melk
200 gram wortels
1 ambachtelijke slagersrookworst
150 g maiskorrels

Extra nodig: staafmixer

Voorbereiden
Breng het water aan de kook en los hierin een half bouillonblokje op. Schil de aardappels en snijd ze in vieren. Pel en snipper de ui. Pel de knoflook en snijd fijn. Halveer de preien in de lengte en snijd in halve ringen van 0,5 cm dik.

Bereiden
Verhit de boter in een pan. Fruit de kerrie, ui, knoflook en prei. Voeg de bouillon en de melk toe. Breng dit aan de kook. Voeg de aardappels toe. Kook de soep circa 15 minuten tot de aardappels gaar zijn. Pureer kort met een staafmixer. Breng de soep weer aan de kook. Schil de wortels en snijd deze in plakjes. Snij de rookworst in plakjes. Voeg de wortel mais en worst toe Laat op laag vuur nog 10 minuten zachtjes koken. Breng op smaak met zout en peper.
Vleesbouillon en rookworst heb ik vervangen door vegetarische varianten. Het resultaat is een fluweelzachte soep met een heerlijk groentenaroma, kruidiger nog door de kerrie. De extra toevoegingen, wortel, mais en rookworst, waren lekker maar waren wat mij betreft niet echt nodig geweest.

De instructies maken het koken wel eenvoudig. Dit was een eenvoudige soep maar bij een meer complex gerecht is het prettig te weten dat je alles wat je snel nodig hebt al klaar hebt staan.

Het Winterkookboek is geen vernieuwend of spectaculair kookboek van beroemde koks. Ze laten je juist zien dat je met een beetje inspanning prima zelf een mooi Kerstmenu op tafel kunt zetten. Daarnaast staan er veel echt Nederlandse winterklassiekers in als erwtensoep, roomborstplaat, stoofperen en hete bliksem.  Daarom vind ik dit boek wel een aanvulling op het al brede assortiment aan kookboeken. En heel geschikt als geschenk van Sint of Kerstman.