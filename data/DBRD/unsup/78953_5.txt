Dit boek speelt zich af op het Rotterdamse Mercatus College. Tussen alle mooie, jonge en populaire meiden en jongens loopt Elizabeth. Zij besteedt geen aandacht aan haar uiterlijk, is te zwaar en thuis niet gelukkig.
Haar moeder verwerkt de scheiding van haar echtgenoot door zich volledig op haar werk te storten. Ze heeft niet in de gaten dat het met haar dochter verkeerd gaat. Elizabeth verwondt zichzelf regelmatig door letterlijk haren uit haar hoofd te trekken. Op school wordt ze gepest door een aantal klasgenoten. Niet zomaar gepest, maar op gruwelijke wijze geterroriseerd. Ze vertelt niemand iets, uit schaamte en vlucht in haar eigen wereld.
Zo is ze heimelijk verliefd op Alec, die ook bij haar in de klas zit. Hij gaat echter met Riley, een mooie, slanke en blonde miss perfect. Elizabeth begint zich voor te stellen hoe het zou zijn om als Riley door het leven te gaan. Zonder dat ze het in de gaten heeft, loopt haar wereld steeds meer uit de hand, tot het moment waarop ze een fatale grens over gaat.
Stuk leest als een psychologische horror thriller over een tiener die anders is dan anderen. Ze valt daardoor niet alleen overal buiten, maar wordt tevens op gruwelijke wijze lichamelijk en geestelijk mishandeld.
Door de pesterijen voor zichzelf te houden en op te kroppen, wordt ze een gevaarlijke bom die wel tot ontploffing moet komen. Haar moeder is te druk met werk en zichzelf om ook maar iets te merken.
Judith Visser beschrijft de gedachtewereld van Elizabeth op overtuigende, aangrijpende en gruwelijke wijze. De zinloosheid, wanhoop en woede van het meisje worden daardoor pijnlijk voelbaar. Ze laat de lezer niet alleen gruwelen, maar weet het verhaal ook van de eerste tot de laatste bladzijden spannend te houden. Stuk overtuigt daardoor op alle fronten.
Met dit boek zou zij zich daarom zomaar eens kunnen nestelen in het rijtje van populaire vrouwelijke thrillerschrijvers die ons land rijk is.