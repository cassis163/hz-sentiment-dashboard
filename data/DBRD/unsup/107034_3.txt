Danny Beyens werd op 6 januari 1964 geboren in Herentals. Hij debuteerde is 2007 met de misdaadroman Quatre-mains. Een boek waarvan je als lezer kennismaakt met de zieke geest van een seriemoordenaar. Daarna verscheen Date met de dood.
Commissaris Coppens en hoofdinspecteur Degraaf van de Federale Gerechtelijke Politie in Turnhout worden opgeroepen voor een vreemde zaak.
Tijdens de ontruiming van een kerkhof in Mol, wordt een mummie opgegraven. Er wordt voor een moord gevreesd. Het slachtoffer blijkt een man te zijn, maar verdere informatie is er niet.
De enige aanwijzing is een afbeelding van een Jakhals op het lijk.
Tegelijkertijd boeken een aantal mensen een trip naar Egypte, een avontuurlijke rondreis. Nadat ze op een dag allemaal samen gekomen zijn om de nodige afspraken te maken, vertrekken ze later naar Egypte. Daar blijken ze opgelicht te zijn, en ze moeten zelf aan de gang met hun reis.
Dan komt er een tip van Laura de Win, anoniem weliswaar. Diezelfde Laura wordt opgenomen in een psychiatrisch ziekenhuis. Zij vertelt allerlei verhalen over hoe haar vrienden met wie ze op reis was allemaal vermoord zijn door een jakhals en dat diezelfde jakhals ook haar wil vermoorden. Gevolg van haar ongeloofwaardige verhaal is dat ze wordt opgesloten in een gesloten inrichting.
Beyens heeft een boek geschreven met veel informatie over Egypte. Feiten en fictie lopen door elkaar schrijft hij achter in het boek. De berg informatie waar de lezer zich doorheen moet worstelen is vooral veel, te veel. Dit haalt de vaart uit het verhaal en maakt het daardoor erg langdradig. De spanning wordt hierdoor erg langzaam opgebouwd, en valt regelmatig weg. Het verleden en heden lopen In de dag van de Jakhals door elkaar heen, maar dat is alles behalve storend.
De karakters worden goed neergezet en je leert ze ook goed kennen. Ook de dialogen lopen lekker door. De plot viel daarentegen een beetje tegen, dat is jammer.
Het spoor van de Jakhals is een redelijk verhaal. Worstel je wel even door de Egyptische geschiedenis heen!