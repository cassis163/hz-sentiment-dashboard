In de aanloop naar een vakantie in Kroatië was ik op zoek naar een boek dat zich in die regio afspeelde. Zo kwam ik bij de roman van Sara Novic terecht.
In haar boek weeft zij twee verhaallijnen door elkaar: het verhaal van de 10 jarige Ana aan wiens relatief onbezorgde jeugd een einde komt wanneer de burgeroorlog uitbreekt en dat van de 20 jaar oude Ana die in New York studeert en uiteindelijk besluit terug te keren naar Kroatië. Doorheen deze twee verhaallijnen verneemt de lezer het volledige levensverhaal van Ana. Het is een verhaal dat je naar de keel grijpt. Het boek was dus allesbehalve geschikt als vakantielectuur tijdens een rondreis door Kroatië, maar het is wel een schitterend document voor wie een intieme inkijk wil in wat een burgeroorlog concreet kan betekenen voor een kind/mens.