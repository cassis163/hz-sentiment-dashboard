kLEINE HELLEN gaat over Vera en haar jongere broer Max. Voordat Max geboren werd had Vera een broertje Menko, hij is overleden toen hij 2 was nadat hij was zoekgeraakt op het strand. Natuurlijk heeft deze gebeurtenis enorme invloed gehad op het leven van Vera (die toen 5 jaar was en erbij was op het strand) en haar ouders maar ook op het leven van Max die pas na het overlijden van Menko is geboren. Vera en Max hebben een hele hechte band en als Vera hoort dat ze niet lang meer te leven heeft breekt ook voor Max een moeilijke periode aan.
Het boek vertelt over de bijzondere band tussen Vera en Max en over hoe zij beide in het leven staan na een bewogen jeugd. Het huwelijk van hun ouders heeft de dood van Menko niet doorstaan en na een scheiding verdwijnt eerst hun vader en later ook hun moeder. Opa en oma hebben een belangrijk aandeel in het leven van Vera en Max.
Het einde is heel mooi en ontroerend!
De titel verwijst naar het nummer Little Hells van Marissa Nadler en dat is een ‘murder ballad ‘. Vera houdt van donkere teksten over dood en verderf…. Ze is een boek aan het schrijven en zou ‘Kleine Hellen’ een mooie titel hebben gevonden maar ze zit nu in haar eigen kleine hel....
Ondanks alle ellende is het niet een heel triest verhaal geworden, maar uiteindelijk is dat het eigenlijk wel. Door de luchtige en soms beeldende manier van schrijven is het goed leesbaar alleen moet je goed opletten of je vanuit Vera of vanuit Max leest, dat is niet altijd meteen aan het begin van het hoofdstuk duidelijk. Verder wisselen heden en verleden elkaar ook constant af maar dat is niet hinderlijk.
Persoonlijk had ik het prettiger gevonden als het boek in een romanvorm was geschreven zodat de personages wat meer uitgediept hadden kunnen worden, Vera en Max waren daar zeker geschikt voor geweest maar ook over de vader en de moeder had ik graag wat meer geweten.