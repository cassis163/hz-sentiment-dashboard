Amy Tintera wilde altijd al schrijver worden en schreef vanaf het moment dat ze een pen kon vasthouden. Tegen de tijd dat ze de middelbare school had afgemaakt, had ze al zes boeken geschreven. Reboot is het negende boek wat ze schreef en het harde werken loont. The Walking Dead is een van de inspiraties van Tintera, dus voor fans van die serie is Reboot een aanrader.

Katniss Everdeen (The Hunger Games) en Tris Prior (Divergent) kunnen het veld ruimen: een nieuwe YA-heldin is opgestaan en ze is sterker en meedogenlozer dan ooit. De zeventienjarige Wren Connolly werd vijf jaar geleden neergeschoten, maar na 178 minuten kwam ze weer tot leven als Reboot. Hoe langer een Reboot dood is geweest, hoe sterker, sneller en onkwetsbaarder ze terugkomen. Wren is met haar 178 minuten de dodelijkste Reboot die er is. Callum Tweeëntwintig daarentegen is nog praktisch menselijk, in tegenstelling tot Wren. Maar Callum, met zijn glimlach en vele vragen, weet toch iets in haar los te maken. Met hem in de buurt voelt Wren zich menselijker dan ooit en wanneer ze het bevel krijgt om Callum te elimineren, besluit ze alles op alles te zetten om hem te redden.

Reboot begint meteen met actie: Wren is op een missie en wordt neergezet als een meedogenloze Reboot. De gevoelloze Reboots worden ingezet als soldaten voor HARC om misdadigers op te pakken, en dit gaat meestal niet zonder slag of stoot. De actie wordt afgewisseld met dialoog, de emoties van Wren en nauwkeurige beschrijvingen van de setting. Tintera heeft de wereld in Reboot zorgvuldig opgezet. Aan alle details is gedacht en de setting wordt zorgvuldig beschreven. Ondanks dat het verhaal zich afspeelt in een dystopische wereld, zijn er echo’s van onze eigen wereld waardoor de YA-roman realistisch blijft. Naar eigen zeggen heeft Tintera ook veel onderzoek gedaan naar hoe de wereld in elkaar moet zitten, zoals welke gewassen in Texas groeien.

De combinatie van sciencefiction en romantiek tussen Wren en Callum is precies goed in evenwicht. De dialogen tussen het onwaarschijnlijke koppel zijn scherp maar je voelt de verwarring en genegenheid van Wren tussen de regels door. Haar worstelingen met haar emoties en haar emotieloosheid zijn interessant om te lezen, maar vrij repetitief. Er wordt vrij veel herhaald hoe koud en emotieloos ze is omdat ze wel 178 minuten dood is geweest, maar dit wordt niet ondersteund door haar constante en tegenstrijdige gedachten over Callum. Over Callum komen we vrij weinig te weten: zijn karakter is meer een schets en hij krijgt weinig diepgang, een gemiste kans. Reboot heeft een snelle ontknoping, en nadat Wren probeert Callum te redden gaat het allemaal heel snel. De ontsnapping doet een beetje denken aan de vlucht uit The Maze Runner.

Het gebrek aan diepgaande karakters wordt goedgemaakt met de zorgvuldig opgebouwde wereld en de combinatie van romantiek en actie maken Reboot een leuke toevoeging aan de huidige YA trend. Ben je al nieuwsgierig geworden? Harper Teen heeft ook een boek trailer gemaakt van Reboot.