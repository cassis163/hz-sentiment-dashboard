Eindspel is het langverwachte vierde en laatste deel van De Noordzeemoorden. Zoals de titel al doet vermoeden, krijgen we eindelijk antwoord op de vraag wat er met Sarina is gebeurd. De rode draad die door alle delen heen loopt is de zoektocht van Kyra Slagter naar haar oudere zus Sarina, die al vijf jaar vermist is. Was Kyra in Galgenveld nog een iets te bijdehante scholier, inmiddels is ze volwassen en studeert ze criminologie. Rechercheur Maud Mertens roept Kyra's hulp in. Vincent Demsterwold, de oude buurjongen van de Slagters die vastzit in een Londense cel en meer lijkt te weten over Sarina's verdwijning, wil praten, maar alléén met Kyra. Ongeduldig en eigenwijs als ze is, gaat ze op eigen houtje op onderzoek uit met alle gevolgen van dien. Ondertussen hebben Maud en haar collega Niels hun handen vol aan de dubbele moord op een bejaard echtpaar in Amsterdam-Noord. Aan spanning geen gebrek dus in dit boek.

Wederom lopen er twee verhaallijnen door elkaar: de zoektocht naar de moordenaars van het bejaarde echtpaar en die naar Sarina. Waar in de vorige delen de zoektocht naar Sarina een bijrol speelde, is het in Eindspel de belangrijkste verhaallijn. We leren Kyra en Maud nog beter kennen, maar moeten we na dit boek afscheid van hen nemen? Ik hoop hen ooit nog in een andere zaak te zien opduiken, want die Kyra wordt vast en zeker een hele grote!