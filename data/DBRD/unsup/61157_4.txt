‘Sleutel tot de Wijsheid’ is het tweede deel uit de Sleuteltrilogie van Nora Roberts. In het eerste deel hebben we drie jonge vrouwen leren kennen: Malory, Dana en Zoe. De meisjes leren elkaar kennen wanneer ze uitgenodigd worden op het geheimzinnige landgoed Warrior’s Peak. Ze blijken de enige genodigden te zijn. De gastheer en gastvrouw doen een voorstel: als Malory, Dana en Zoe de drie gouden sleutels vinden om drie halfgodinnen te bevrijden, krijgen ze elk een miljoen dollar. Na kort onderling overleg gaan de meisjes akkoord met het voorstel en kan het avontuur beginnen. Malory is de eerste die een gouden sleutel moet vinden. Dat verhaal vind je in ‘Sleutel tot het licht’, het eerste deel uit de trilogie. In dit tweede deel staat Dana’s verhaal centraal. Dana is een echte boekenwurm, ze heeft jaren in een bibliotheek gewerkt en wil nu samen met haar vriendinnen een eigen zaak beginnen met o.a. een boekenwinkel. Dana zoekt de oplossing in haar boeken, gaat op speurtocht in het verleden. In het verleden speelde echter ook Jordan Hawke een grote rol. Jordan en Dana hebben een lange relatie gehad die abrupt beëindigd werd door de verhuizing van Jordan naar New York. Jordan, een succesvol schrijver is nu terug en is duidelijk nog erg gesteld op Dana. Dana op haar beurt, kan hem zijn vlucht naar New York niet vergeven, ze is dan ook niet van plan om nog maar iets met hem te beginnen.
Het verleden, heden en de toekomst van Dana, lijken een rol te spelen bij de oplossing van het raadsel van de tweede sleutel. Speelt Jordan dan daar ook niet een rol in? Of zijn het toch de boeken van Dana die de uiteindelijke oplossing bieden?

Mijn mening: ‘Sleutel tot de Wijsheid’ is een prima vervolg van de Sleuteltrilogie en wederom een boek dat alle kenmerken van een Nora Roberts verhaal heeft. Spanning en romantiek afgewisseld met een vleugje fantasy, een heerlijke mix! Het verhaal van de drie vriendinnen wordt goed uitgewerkt, de karakters gaan steeds meer leven. Ook het verhaal over Rowena en Pitte, de gastheer en gastvrouw van Warrior’s Peak, wordt nu duidelijker. Ik kijk al uit naar het derde deel dat in juli gaat verschijnen.
Vier dikke sterren dus!