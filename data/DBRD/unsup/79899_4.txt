In een appartement in Stockholm worden de stoffelijke overschotten gevonden van het domineesechtpaar Jacob en Marja Ahlbin. Het rechercheteam van Alex Recht gaat er in eerste instantie vanuit dat Jacob zijn vrouw om het leven heeft gebracht en daarna de hand aan zichzelf heeft geslagen. Dit lijkt logisch omdat Jacob een lange ziektegeschiedenis had van soms ernstige depressies en daarnaast een paar dagen voor de vermeende zelfmoord vernam dat zijn dochter Karolina door een overdosis heroine om het leven was gekomen.

In dezelfde stad arriveert Ali uit Irak die in Zweden een nieuw leven hoop te beginnen. Hij moet echter eerst een opdracht uitvoeren als tegenprestatie voor de vervalste identiteitspapieren die hij van een mensensmokkelaar heeft ontvangen.

In Bangkok probeert een Zweedse vrouw terug te keren naar haar vaderland maar het blijkt dat zij niet voorkomt op de passagierslijst van het vliegtuig naar Zweden. Ook blijken haar emailadressen niet meer te bestaan en wil de Zweedse ambassade haar niet helpen omdat zij door de Thaise politie verdacht wordt van drugssmokkel. Het lijkt erop dat iemand bezig is haar identiteit uit te wissen.

In Stockholm wordt een man overreden door een auto en komt daarbij om het leven. Fredrika Bergman, hoogstzwanger van de veel oudere en getrouwde Spencer, wordt door Alex Recht belast met het onderzoek naar deze aanrijding.

Verzwegen is de tweede misdaadroman van de Zweedse schrijfster Kristina Ohlsson. Haar eerste boek Ongewenst bevatte een zekere voorspelbaarheid en miste spanning. Ik heb er destijds drie sterren voor gegeven. Verzwegen is een hele verbetering. Kristina Ohlsson borduurt voort op personages uit het eerste boek en diept de karakters verder uit. Dat is een grote winst. Het verhaal heeft een origineel thema (mensensmokkel) en bij de uitwerking hiervan gaat Ohlsson maatschappijkritiek niet uit de weg. Je ziet vaak in misdaadromans dat maatschappelijke en sociale problemen wel benoemd worden maar nauwelijks uitgewerkt. Dat is in dit boek anders.

Het verhaal zit goed in elkaar en de schrijfstijl is pakkend. Er zit snelheid en diepgang in, kent de nodige onverwachte en verrassende wendingen en is behoorlijk spannend. Dat geldt met name voor de wel heel bijzondere ontknoping. Niets is wat het lijkt.

Verzwegen is een meeslepende en originele misdaadroman die van begin tot einde boeit en Kristina Ohlsson een welverdiende en prominente plaats geeft onder de Scandinavische misdaadauteurs.