In 93 pagina's passeren rampen in en om het huis, grote rampen en rampen ver weg de revue. Wat moet je doen bij een shock? Beroerte en vulkaanuitbarsting? De gradatie van de ramp wordt hoe verder je komt in het boek, hoe groter. Op elke pagina staan grappige tekeningen en het boek is zeer kleurrijk te noemen. Maar is het boek echt voor kinderen? Prinses Margriet adresseert in het voorwoord de kinderen: Jongens en meisjes. Maar het taalgebruik is niet echt 'kinderlijk' te noemen. Er staat nog veel jargon in als "slachtoffer" (iemand die gewond is) "mankeren" (pijn hebben) elementen (dingen). En wat een beroerte bijvoorbeeld is, wordt niet uitgelegd. De zinnen zijn bij vlagen wel erg lang: Op 1 september 1923, juist op het moment dat veel mensen een lunch klaarmaakten boven een vuurtje, vond er in Tokio, Japan, een aardbeving plaats. Veel bijzinnen voor een kinderboek. Ik zou daarom dit boek niet voor kinderen aanraden. Het is wel een prachtig naslagwerk voor op school of de bso. Leuk cadeau voor juffendag, samen met de kinderen naar de plaatjes kijken en zelf goede begeleidende informatie geven.