Deze slingerde rond tussen de rommel op de kamer van mijn dochter. Leeslijst HAVO-4. Wat heet 'leeslijst' .... valt me op dat de verplichte lijst veel minder lang is dan in mijn tijd. Volgens mij had ik er op de HAVO 12 of 15 en op het VWO meer dan 20. Nu doen ze er een stuk of vijf in een heel jaar. Erg jammer.  Overigens vindt mijn dochter het al lang best: lezen is voor haar geen hobby.
Maar goed, ik zie dat boek liggen dus ik denk: laat ik eens even met haar meelezen. En dat viel niet tegen. Een simpel verhaal, maar dat geeft het gelijk ook veel lucht en bovendien op een hele moderne en strakke manier geschreven. Met de nodige (glimlach-niet-schaterlach)humor.
Een road-trip over het platteland van Oost-duitsland vol met zonderlinge figuren, maar allen met een goed hart. En wat blijkt: de ‘wijde’ wereld is helemaal zo eng nog niet. Grijp elke kans om die wereld beter te leren kennen. Het leven is één grote ontdekkingsreis, waarvoor je vooral niet bang moet zijn.
Net geen vier sterren, maar in ieder geval aanleiding om eens op te zoeken wat Herrndorf nog meer geschreven heeft. Ben benieuwd.