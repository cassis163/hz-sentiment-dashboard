Een nieuw begin – Angelique Haak
Over de schrijfster:
Angelique Haak (Rotterdam, 1978) heeft al sinds haar jeugd een passie voor lezen en schrijven. In 2013 won zij een regionale schrijfwedstrijd ter gelegenheid van de week van het spannende boek. Daarna begon het te kriebelen en besloot ze om een eigen thriller te schrijven. Een nieuw begin is haar thrillerdebuut.


Achterflap:
Jennifer Brugman is een gedreven rechercheur met een pijnlijk verleden. Ze wil graag opnieuw beginnen en een baan in haar geboortestad Rotterdam biedt haar die kans. Samen met haar nieuwe collega’s werkt ze aan een heftige moordzaak: het opsporen van een moordenaar die een voorliefde heeft voor Griekse Mythologie en het afstraffen van overspelige vrouwen. Lukt het Jennifer geheim te houden wat haar overkomen is en echt opnieuw te beginnen, als het er steeds meer op gaat lijken dat de Mythologie-moordenaar het op haar gemunt heeft…

Mijn mening:
Een nieuw begin is een perfect gekozen titel voor dit zeer spannende debuut wat Angelique Haak heeft geschreven. Geen moeilijke zinnen, maar zeker niet te simpel. Jennifer Brugman keert terug naar Rotterdam nadat ze in Groningen slachtoffer is geworden van een traumatische gebeurtenis. Om met een schone lei te kunnen beginnen besluit ze te zwijgen over haar verleden en stort zich, samen met haar team, voor de volle honderd procent in een bizarre moord. Helaas veroorzaakt de moord bij Jennifer heftige reacties op die ze amper weet te verbergen voor haar collega’s. Het toentertijd abrupte vertrek uit Rotterdam heeft er tevens voor gezorgd dat het contact met haar zus Elize verbroken is, Jennifer is vast van plan om het contact met Elize te herstellen maar die denkt daar toch anders over. Er ontstaat een goed in elkaar verweven verhaal van werk en privé leven. De personages komen zo goed tot leven dat je het gevoel hebt dat je ze heel goed kent, je bouwt heel snel een band met ze op. Jennifer werkt in een betrokken politieteam waarin men aandacht heeft voor elkaar, helaas wordt dit niet altijd door iedereen goed geïnterpreteerd. Continu heb ik vermoedens hoe het verhaal in elkaar steekt maar gelijk daarna voel ik ook de twijfels. Van te voorspelbaar naar ongeloof, mijn gedachten vliegen alle kanten op en als ik dan eindelijk de plot heb bereikt ben ik totaal verrast met daar bovenop nog een extra verrassing die ik zeker niet aan had zien komen. Eigenlijk ben ik wel benieuwd hoe het leven van Jennifer verder zal gaan, een boek wat zeker perspectieven biedt voor een vervolg.

Originaliteit: ****
Schrijfstijl: *****
Plot: *****
Leesplezier: *****
Psychologie: *****
Spanning: ****

Een nieuw begin krijgt van mij 4,5 ster.
Bianca