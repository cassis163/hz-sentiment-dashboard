Jeff Mariotte werd geboren in Park Forest, Illinois. Door het werk van zijn vader verhuisde Jeff al op jonge leeftijd regelmatig van stad, van land en zelfs van continent. Toch studeerde hij in Amerika af en behaalde hij een graad in het vak Radio/TV/Film. Jeff woont tegenwoordig met zijn vrouw, schrijfster Maryelizabeth Hart en zijn kinderen, op een ranch in Arizona. Hij voorziet in zijn onderhoud, door het schrijven van novellen en stripboeken en is vooral bekend om de series Charmed en Angel.
CSI: Verdacht beschrijft een episode uit de bekende Crime Scene Investigation serie: CSI Las Vegas.
Door afwezigheid van Dr. Gil Grissom, zwaait Catherine Willows tijdelijk de scepter. Door een drietal, min of meer tegelijk gepleegde misdaden, beleeft ze direct haar vuurdoop. Een piloot wordt vermoord tijdens een solovlucht, een privédetective wordt vermoord tijdens het beschermen van een cliënte en er worden botten opgegraven van bruut vermoorde dieren. Aan het team van CSI de taak, deze zaken op te lossen, voordat er meer slachtoffers gaan vallen.
CSI: Verdacht is een doorsnee aflevering van de populaire serie. De karakters staan na al die jaren nog als een huis. Het verhaal, niet echt spectaculair, is weer gewoon meer van hetzelfde. Toch blijft het boeien, hoe ongeloofwaardig het soms ook is. Dit is niet alleen te danken aan de kracht van de schrijver, maar vooral aan de spelers uit de gelijknamige tv-serie. Je kunt geen bladzijde uit dit boek omslaan, zonder dat je de oorspronkelijke acteurs voor je ziet. Het kan irritant zijn als er geen ruimte overblijft voor je eigen fantasie, betreffende de hoofdpersonen uit een boek. De karakters van de CSI-serie(s) zijn echter zo vertrouwd, dat dit hier geen moment nadelig werkt.
CSI: Verdacht is een kort, vermakelijk boek, zonder pretenties.