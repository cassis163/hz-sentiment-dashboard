Nederland wordt er mee overspoeld, Scandinavische thrillers te kust en te keur. En waarom ook niet. Ook lang niet alles wat in Nederland, Engeland of Amerika wordt geschreven is goed.
Maar dat kun je van Wat verborgen is niet zeggen. Weer twee Zweedse mannen, Michael Hjorth en Hans Rosenfeldt, gaan in een combi aan de gang voor een meesterlijk verhaal.

De 16-jarige Roger Eriksson wordt eerst vermist voor zijn stoffelijk overschot door spelende en zoekende kinderen wordt gevonden. Kerstin Hanser, hoofd recherche van Väskrås, meent dat haar plaatselijk team onvoldoende kwaliteit bezit en haalt er het landelijke rechercheteam bij. Dit tegen de zin van hoofdinspecteur Thomas Haraldsson.
Torkel Höglund van de landelijke recherche komt zijn oude vriend Sebastian Bergman tegen en laat hem als politiepsycholoog meedraaien. Het hele team gaat op zoek naar de moordenaar van Roger, die is neergeschoten, daarna meermalen gestoken en tenslotte zijn hart is weggenomen.

Een Scandinavische thriller blinkt meestal uit door flinke uitdieping van de karakters. Daar zijn het duo Hjorth Rosenfeldt werkelijk meesters in! Ieder personage heeft zijn of haar problemen en een of meerdere verborgen agendas. Meesterlijk verteld verhaal met talloze twists die van de lezer ook hun slachtoffer maken door ze zo lang mogelijk in spanning te houden. En even meesterlijk is dat aan het einde alles, maar dan ook alles is opgelost. Met nog een echte verrassing die niemand verwacht!