De wonderbaarlijke vindingrijkheid van Walter Lavender is de debuutroman van Sophie Chen Keller. Geboren in Beijing en opgegroeid in de Verenigde Staten won Keller meerdere verhalenwedstrijden.
Walter Lavender is een twaalfjarig jongetje met een bijzonder leven. Hij heeft de gave om mensen te helpen hun verloren zaken terug te vinden. Praten is moeilijk voor hem vanwege een afwijking in zijn hersenen, maar zijn observatievermogen daarentegen is uitstekend. Naast dat hij van alles voor andere mensen terugvindt, is hij zelf ook naar iets op zoek. Zijn vader is piloot en wordt sinds een vliegtuigongeluk vele jaren geleden vermist. Bovendien komt de bakkerij van zijn moeder in gevaar. Het boek dat een belangrijk etalagestuk vormt, is verdwenen. Zonder het boek is de bakkerij verloren en Walter zet alles op alles om het boek terug te vinden.
Keller hanteert een schrijfstijl waarin het verhaal volledig wordt belicht vanuit het perspectief van de twaalfjarige Walter, een jongen die bijna niet kan praten. Dat resulteert in een verhaal vol observaties, gedachtes en met weinig dialoog. Je ziet de wereld door zijn ogen. Deze wereld bevat magische elementen waardoor het verhaal al snel meer op een sprookje lijkt dan op een realistische wereld. Daarbij gebruikt Keller ook woorden die voor een twaalfjarig jongetje niet echt vanzelfsprekend zijn, maar dat past misschien wel bij de bijzondere persoonlijkheid die Walter heeft. Door het taalgebruik en de vele beschrijvingen komt het verhaal moeilijk op gang, maar wanneer Walter besluit op zoek te gaan naar het boek, creëert Keller een spanningsboog waardoor je meer in het verhaal komt. Even dreigt die spanningsboog te verdwijnen voordat die echt is begonnen, want als lezer kan je heel goed raden wat er met het boek is gebeurd, maar dat wordt al snel goedgemaakt door de bijzondere zoektocht van Walter naar het boek en de ontbrekende bladzijdes.
Walter komt tijdens zijn zoektocht verschillende kleurrijke personages tegen. Met deze personages lijkt Keller niet alleen een sprookje te willen creëren, maar ook de keerzijde van de materialistische samenleving te willen laten zien. Zo laat ze bijvoorbeeld het goede in mensen zien wanneer je het niet verwacht, maar ook het moeilijke leven van een immigrant in Amerika, mensen die niets meer hebben nadat ze hun baan kwijtraken en de gevolgen van groot verlies. Een belangrijke boodschap die je uit dit verhaal kan halen is om niet te oordelen, maar echt te kijken naar mensen en om niet te negeren wat je ziet.
Keller heeft met Walter een sympathieke hoofdpersoon neergezet. Hoewel zijn volwassen taalgebruik niet bij een jongen van zijn leeftijd past, kan je wel met hem meeleven. Omdat hij anders is dan andere kinderen heeft hij het niet makkelijk gehad en juist de manier hoe hij met mensen omgaat is zo aandoenlijk. Hij doet er alles aan om de bladzijdes te vinden en helpt ook nog de mensen die hij op zijn pad tegenkomt. Daarmee is Walter de held in dit verhaal en je kan niets anders dan doorlezen en hopen dat alles goed komt.
Stel je open voor een ietwat vreemd maar bijzonder verhaal en laat je meevoeren door New York. Maak kennis met een bonte verzameling van personages die Walter leert kennen en je zult zeker van dit verhaal genieten.