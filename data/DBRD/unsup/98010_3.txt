geheimzinnige omstandigheden en boeiende onderwerpen.,Gecombineerde hydrostatische en tektonische druk, het geologische proces van metamorfose binnen het gesteente, plagioklaas-insluitsels, tektonische krachten in een subductiezone, de vorming van chrondrulen in en buiten de ruimte en glaciologische rapporten over de aanwezigheid van Genus polyhedra in ongerepte gletsjers van zoet water. Zomaar wat willekeurige steekwoorden uit het tweede boek van Dan Brown, dat nu ook in Nederland is uitgebracht. In zijn thuisland Amerika flopte het  net als zijn eerste boek  in eerste instantie volledig en moest Brown voor de derde keer op zoek naar een nieuwe uitgever. Om vervolgens geschiedenis te schrijven met Het Bernini Mysterie en vooral De Da Vinci Code. Het kan dus raar lopen met de carrière van een auteur en het literaire levensverhaal van Dan Brown is mogelijk een handvat voor veel beginnende schrijvers met als belangrijkste boodschap om altijd te blijven geloven in het eigen werk. Maar hoe terecht is het dat de eerste pennenvruchten van Dan Brown niet aan de straattegels te slijten waren? Gezien de huidige verkoopcijfers kan iedereen daar nu wel flinke vraagtekens bij plaatsen, want er zijn de afgelopen jaren wereldwijd vele miljoenen exemplaren van over de toonbank gegaan. Vorige jaar verscheen het vertaalde debuut van Dan Brown als Het Juvenalis Dilemma in Nederland en is zonder enige twijfel een meer dan uitstekend boek te noemen. En ook De Delta Deceptie, nummer twee in de rij, doet hier niet veel voor onder. De scheidingslijn tussen succes en mislukking blijkt dus uiterst klein te zijn en nauwelijks te verklaren. Misschien zijn de inspanningen van een uitgeverij wel bepalend, of de cosmetische uitvoering van een boek? Want aan de kwaliteit van het verhaal heeft het bij Dan Brown zeker niet gelegen.

In De Delta Deceptie staat de Amerikaanse strijd om het presidentschap centraal en lijkt het lot van de zittende president in handen van het succes van NASA. Na allerlei mislukkingen en forse overschrijdingen van het budget, lijkt het tij te keren en wordt er een ontdekking gedaan op de Noordpool. Rachel Sexton, analiste bij de inlichtingendienst, en de oceanograaf Michael Tolland worden gevraagd om na te gaan of de vondst ook daadwerkelijk authentiek is. Maar hoewel alles in eerste instantie inderdaad in orde lijkt te zijn, neemt de zaak toch een bizarre wending en moeten Sexton en Tolland plotseling vechten voor hun eigen leven.

Het bovenstaande is een prachtig gegeven dat zich per uitstek lijkt te lenen voor een spannend verhaal en Dan Brown weet dat ook volledig waar te maken. De schrijfstijl van de auteur is redelijk herkenbaar voor iedereen die ook zijn andere boeken heeft gelezen en het kost de lezer dan ook nauwelijks moeite om de weg in het verhaal te vinden. De zeer aansprekende hoofdpersonen, de geheimzinnige omstandigheden en de boeiende onderwerpen maken van De Delta Deceptie een uitstekende thriller. Hoewel er tussendoor wel een aantal zeer technische en voor de leek volledig onbegrijpelijke termen en benamingen voorbij komen, die stuk voor stuk allemaal wel zullen kloppen, maar waar je toch wel minimaal een paar meter aan wetenschappelijke boeken voor moet lezen om ze volledig te kunnen begrijpen. In de meeste gevallen kan je er wel overheen lezen, maar het met name tegen het einde van het boek gaat het ook wel wat kleine irritaties oproepen. Net als het feit dat Rachel Sexton en Michael Tolland constant in staat lijken te zijn om de meest levensbedreigende situaties te overleven. Maar dat mag de pret verder niet drukken en kan je bij het dichtslaan van De Delta Deceptie alleen maar concluderen dat er ergens in Amerika een uitgever zit die zich nu de haren uit zijn hoofd trekt vanwege het feit dat ze deze auteur zo makkelijk hebben laten lopen.