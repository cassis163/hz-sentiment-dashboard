Het boek
‘De terugkeerling’ vertelt het verhaal over Pjotr van Wijk uit Nieuwegein. Onder druk van zijn omgeving, vrienden en allerlei indrukken, bekeert Pjotr zich tot de islam en gaat vanaf dat moment door het leven als Bilal. Bilal raakt bezeten door het idee om in de voetsporen te treden van Mohammed B die tien jaar eerder Theo van Gogh ombrengt.

Het boek van Pouw vertelt ons tevens het verhaal van Mohammed el Amrani, die opgroeit in Kanaleneiland. Slechts korte tijd voor 9/11 weet hij het betonnen getto waar hij zo een weerzin tegen heeft, te ontvluchten om in Manchester literatuur te gaan studeren. Na de moord op Van Gogh keert hij bitter en teleurgesteld- terug naar Nederland om voor de AIVD moslims te schaduwen. Weer terug in zijn oude buurt wordt hij geconfronteerd met een onverwerkt verleden.

‘De terugkeerling’ gaat in de basis over het conflict tussen extremistische en gematigder opvattingen.

Visie van de recensent
Uiterst actuele roman waarin de auteur geen waardeoordelen over het voetlicht brengt noch zijn eigen mening ventileert. Hij toont transparant hoe de wereld eruit ziet wanneer je je als moslim in een vreemde omgeving begeeft. Pouw ziet kans om de zienswijzen van beide mannen (Bilal en Mohammed) op dusdanig neutrale wijze te beschrijven dat het lijkt alsof hij er persoonlijk bij aanwezig is geweest. Ondanks de neutrale beschouwingen voel je de betrokkenheid van Pouw bij zijn hoofdpersonen. Als lezer kun je de neutrale houding van de auteur niet evenaren, maar desondanks ben je geneigd je eveneens betrokken te voelen. Prima debuut van Patrick Pouw.

Over de auteur
Patrick Pouw behaalde een MA in Narrative aan de Universiteit van Sheffield. Hij werkte als dagbladverslaggever en redacteur voor verschillende televisieprogramma's. In 2008 verscheen zijn boek Salaam! Een jaar onder orthodoxe moslims, dat werd opgenomen in de Canon van de Journalistiek. De terugkeerling is zijn debuutroman.

Uitvoering
ISBN10 9048829623
ISBN13 9789048829620
Paperback, 320 pagina’s