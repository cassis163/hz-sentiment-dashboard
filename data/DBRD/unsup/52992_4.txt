Hoe vermoord je de best beveiligde persoon ter wereld? Evan Smoak is niet het eerste thrillerpersonage dat zich voor die vraag gesteld ziet. Hij is wel één van de weinigen die het zou moeten kunnen. Evan werd namelijk op jonge leeftijd als wees gerekruteerd voor het Orphan-project. Hij kreeg een opleiding tot geheim agent en op zijn negentiende voerde hij al zijn eerste opdracht uit: het vermoorden van een buitenlandse minister.

En juist die opdracht brengt hem vele jaren later, als Evan allang geen geheim agent meer is, enorm in de problemen. Bennett, één van de betrokkenen van destijds, is inmiddels president van de Verenigde Staten geworden. Het lijkt erop dat Bennett als missie heeft om alle getuigen van het Orphan-project uit te schakelen, inclusief Evan. De aanval is de beste verdediging, dus is het zaak voor Evan om ondanks de strenge beveiliging toch een manier zien te vinden om Bennett te bereiken.  

De president is het vierde boek in de reeks over Evan Smoak. Aan de ene kant voldoet het aan alle regels van een boek over een onoverwinnelijke held die dankzij zijn training niet bang is om de vijand tegemoet te treden, ook al heeft die vijand een overmacht, en is hij zo vindingrijk dat hij zich uit elke situatie weet te redden. Maar aan de andere kant weet Gregg Hurwitz die held ook een menselijke kant mee te geven; iemand die door zijn militaire opleiding worstelt met sociale conventies en intimiteit, en inziet wat hij daardoor mist. Eén van de mooiste scènes in het boek is wanneer Evan een vrouwelijke geheim agent uit het Orphan-project treft, een vroegere tegenstandster met wie hij door de omstandigheden gedwongen moet samenwerken. In de scène, die slechts een pagina duurt, draaien beide personages om elkaar heen, niet in staat om elkaar met de juiste woorden te bereiken. Hun beider onmacht schreeuwt uit de zaken die onuitgesproken blijven.  

Mede daardoor tilt Hurwitz De president boven het gemiddelde niveau van dit soort boeken uit. Dat, en natuurlijk de goede plot van het boek. Evan moet zijn hele trukendoos aanspreken om in zijn opzet te slagen. Tussendoor moet hij ook nog een andere opdracht tot een goed einde brengen: het beschermen van een autistische man wiens hele familie is uitgemoord door drugssmokkelaars, omdat de man zich te veel aan de regels hield. En Mia, een vrouw met wie Evan wel meer zou willen, wordt bedreigd door een stalker, en dat kan Evan natuurlijk niet laten gebeuren. Druk druk druk dus, onze terechte superheld.