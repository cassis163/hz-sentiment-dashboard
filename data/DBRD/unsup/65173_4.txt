Ik heb genoten van dit boek. Met Rio Grande heeft Nathalie Pagie een spannende Nederlandse thriller geschreven, die origineel, boeiend en afwisselend is en die zich afspeelt rondom de dreiging en criminele activiteiten van de motorbende maar waarbij je tegelijkertijd het stof en de geuren en kleuren van Mexico ervaart.

Het boek begint met Tara, een stoere onderzoeksjournaliste, die zich na het vertrek van Diego leger en eenzamer voelt. Ze neemt het de vrouw van Diego kwalijk dat Diego is weggegaan en reageert niet toeschietelijk op haar verzoek om hulp, maar bij het idee dat er iets met Diego aan de hand is en komt haar overlevingsmechanisme, adrenaline en alertheid weer tot leven. Diego is naar het land van zijn vader gegaan, om zichzelf te vinden. Hij voelde zich blijkbaar ingeklemd tussen zijn werk (met adrenaline en Tara) en zijn gezinsleven met 2 kleine kindjes.
Jay, undercoveragent, doet voorkomen dat hij een laatste missie aangaat, om zich daarna, met genoeg geld, terug te trekken met zijn gezin. Hij is geïnfiltreerd bij een criminele motorbende in Mexico, waar een Nederlander Korevaar de meest gevreesde leider is. Via zijn vriend, de baas van Tara, regelt hij dat Tara hem vergezelt. Voor Tara is dit de kans om tegelijkertijd Diego in Mexico te traceren.
In Mexico maken we kennis met Alberto. Hij is jarenlang gepest, mishandeld en als underdog behandeld. Als Alberto het gevoel heeft dat hij niets meer te verliezen heeft, staat hij op tegen zijn vijand en daagt hem uit tot een “eerlijk” gevecht. In de week die volgt voelt Alberto de angst weer toenemen en voelt zich gedwongen om het criminele pad op te gaan ter bescherming van zichzelf. Chico is verwaarloosd en eenzaam, hij zoekt naar iets van veiligheid terwijl hij tegelijkertijd onverwachte klappen en dreiging moet ontwijken. In een afgelegen trailerpark vindt hij onderdak bij een oudere alcoholist en wordt hij ingezet als zwemmer voor smokkelwaar. Ondertussen ontdekt de jonge Chico een man, die opgesloten wordt in een woonwagen. Hij brengt hem elke dag stiekem water.
De zoektocht naar Diego en de infiltratie bij de motorbende komen met al deze personages samen tot een explosieve ontknoping.