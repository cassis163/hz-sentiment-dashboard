Bijwerking is alweer het vierde boek van Heleen van der Kemp met rechercheur Britt Franken in de hoofdrol. Het verhaal start met de koelbloedige liquidatie van Werner, een jonge man die gevonden wordt met verdachte drugs bij zich. De drugs zijn al onderwerp van onderzoek door de politie. Deze drugs hebben gevaarlijke bijwerkingen en dat heeft al een paar toeristen in Amsterdam bijna het leven gekost. Langzaam maar zeker onderzoekt Britt met haar collega’s deze zaak, zo schijnt de dealer van deze drugs een vrouw te zijn, haar compositietekening ligt al klaar om op tv uitgezonden te worden. Dan valt de tweede dode, ook deze keer een jonge man, hij lijkt het slachtoffer te zijn van zinloos geweld en er is vooralsnog geen verband met de drugszaak. En passant wordt wat meer duidelijk van het privéleven van Britt maar ook het privéleven van collega Karim wordt besproken. Dan valt het derde slachtoffer, een jong meisje, zij overlijdt door een combinatie van de verdachte drugs, cocaïne en drank. Voor Britt komt deze zaak dan wel erg dicht bij haar privéleven: dochter Bo is getuige van de dood van dit meisje. Heleen van der Kemp is daar op haar best, de vaart komt in het verhaal, de ontwikkelingen volgen elkaar snel op. De auteur combineert schijnbaar moeiteloos actuele thema’s zoals zinloos geweld, het effect van gevaarlijke partydrugs maar ook het uithuwelijken van jonge meisjes met elkaar. Het net rond de daders sluit zich langzaam maar zeker, de auteur verwerkt dit in een onverwachte ontknoping. Al met al een zeer lezenswaardig boek, het einde bereidt me vast een beetje voor op het vijfde deel……..