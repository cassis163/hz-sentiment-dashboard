Maggie Sullivan is neurochirurg en staat door extreme druk dicht bij een burn out. Ze heeft een drukke praktijk en werkt ook nog eens op de SpoedEisende Hulp (SEH).
Alles zit haar tegen en ze weet dat Sullivan's Crossing voor haar de beste plaats is om wat gas terug te nemen. Bij haar vader Sully, die daar een plattelandswinkel en een kampeerterrein runt weet ze dat ze terecht kan om te schuilen voor alle onheil dat op haar af lijkt te komen. Ze wil deze gelegenheid gebruiken om zich te weer te kunnen wentelen in de simpele manier van leven in deze prachtige omgeving en zich in deze veilige haven terug te trekken.

Sullivan's Crossing ligt aan een kruising van de Colorado Trails (782 km lang) en de Continental Divide Trails, afgekort CDT (5000 km tussen Canada en Mexico). Deze trails zijn gemarkeerde, en meestal niet-gemotoriseerde routes die geschikt zijn voor wandelaars, ruiters en fietsers.

Sullivan's Crossing is genoemd naar Maggie's overgrootvader die indertijd op zijn land de winkel is begonnen in het adembenemende Colorado. Deze winkel en het land zijn nu eigendom van Sully, de ietwat excentrieke vader van Maggie.
Alles is daar al jaren hetzelfde en nooit verandert er iets. Heerlijk, dat is wat Maggie denkt!
Maar daags na haar aankomst krijgt Sully een hartaanval en Maggie neemt de verantwoording op zich voor de Crossing maar ook voor het herstel van haar vader.
Wanneer een rustige en nogal serieuze backpacker, Cal Jones dan aanbiedt om haar te helpen, vertrouwt ze het niet helemaal. Waarom is deze serieuze man hier in 'the middle of nowhere'? Ze voelt zich enorm tot hem aangetrokken, maar kan dat wel?

Robyn Carr heeft wederom een roman afgeleverd waarin je mee kunt reizen naar een prachtig en onbedorven stukje in de USA. De personages zijn goed uitgewerkt en de verhaallijn is, na een wat moeizame start, heerlijk meeslepend. Ook de humor is niet achterwege gebleven in 'Een verrassende stap'.
Elk hoofdstuk wordt voorafgegaan door een treffende uitspraak van een beroemdheid, zoals deze voor het eerste hoofdstuk:
'Leven alleen is niet genoeg… Een mens heeft zonneschijn, vrijheid en een beetje fleur nodig. – Hans Christian Andersen
De titel wordt tijdens het lezen duidelijk en de cover zegt ook het een en ander over wat je mag verwachten.