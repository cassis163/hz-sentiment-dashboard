Een wapen uit Nazi-Duitsland, een incident in Soedan en onlusten in Argentinië vormen de belangrijkste elementen voor deze spannende actiethriller.

In Soedan vindt een buitengewoon incident plaats, de bevolking van een heel dorp lijkt van de aardbodem verdwenen te zijn maar wat hieraan ten grondslag ligt is een groot vraagteken.
Alex, werkzaam bij OPS, een geheime eenheid opererend vanuit Brussel, reist met Suzanne, een computerexpert, af naar Soedan. Daar voegt Peter, een gehuurde kracht en vriend van Alex, zich bij hen. Geholpen door lokale agent Safi, en zijn hulptroepen starten ze het onderzoek.
Tijdens hun missie worden ze gedwarsboomd en lijkt iemand uit hun gelederen geheime informatie door te brieven. Wie is dit en wat is zijn motief?

Tegelijkertijd wordt het steeds onrustiger in Argentinië en president Alicia Mendoza verliest de controle. De grote wetenschapper Xavier De Queiroz, nodigt haar en leden van de oppositiepartijen uit om op zijn landgoed te overleggen. Maar hij heeft ze niet zonder reden uitgenodigd…

Deze grote wetenschapper wil een vierde Reich stichten in Zuid-Amerika en produceert daarvoor een geheim Nazi wapen. Hij schuwt niet om mensen te gebruiken of te doden, net hoe het hem het beste uitkomt.

Alex reist op advies van Safi af naar Argentinië en ontmoet daar informante Sofia, zij blijkt een zeer belangrijke spil in het geheel te zijn. Wat is haar rol en hoe goed kent ze Xavier?

Al met al een spannende thriller vol actie. Goed geschreven, bijna alsof je een film kijkt.

De proloog is sterk, dat maakte dat je heel benieuwd bent hoe dit in verband staat met het verhaal en ik ben daarin zeker niet teleurgesteld.
De hoofdstukken zijn kort wat zorgt voor vaart in het verhaal. Het perspectief wisselt steeds, net als de locatie. Heel fijn dat dit steeds aan het begin van het hoofdstuk werd vermeld, dat zorgt dat het heel goed te volgen is. De meerdere verhaallijnen die uiteindelijk zeer kundig in elkaar vloeien zijn allen boeiend en spannend.
Al met al een goed debuut. Gelukkig heeft Pjotr al een ander boek gepubliceerd en is met nog een boek bezig. Deze staan op mijn lijstje!

Pjotr Vreeswijk, geboren in Gouda en na ongeveer 6 jaar verhuist naar Scheveningen/Den Haag, is in het dagelijks leven politieagent binnen de eenheid Den Haag.
Zijn passie voor verre reizen en jarenlange ervaring bij de politie hebben mede geleid tot dit debuut.