Wat een bijzonder boek! Eleanor Oliphant is een wat zonderlinge en wereldvreemde jonge vrouw, die een heel gestructureerd leven leeft. In dit leven is weinig tot geen plek is voor vriendschappen en contacten met andere mensen. Ze werkt, gaat naar huis, eet altijd hetzelfde en drinkt in het weekend haar twee flessen wodka. Eleanor is heel eenzaam, haar moeder is tijdens hun wekelijkse telefoongesprek schrijnend liefdeloos en haar directe collega’s vinden haar maar raar.

Haar elitaire woordenschat en haar eerlijke maar soms ook botte kijk op de wereld zijn in eerste instantie werkelijk hilarisch, maar na enige tijd wordt duidelijk dat niet alles even leuk is. Een zin uit het boek beschrijft dit heel treffend: ”Niemand had mij ooit laten zien wat de juiste manier was om je leven te leiden, en al had ik door de jaren heen mijn best gedaan, ik wist gewoon niet hoe ik het beter moest doen."

Op het moment dat Eleanor samen met een collega een op straat gevallen oudere man helpt, verandert langzaam maar zeker haar leven. Er groeit heel voorzichtig een vriendschap tussen deze Eleanor en haar collega en op het moment dat het helemaal mis gaat met Eleanor zorgt deze vriendschap ervoor dat zij een vreselijk jeugdtrauma kan verwerken.

Een werkelijk prachtig debuut van Gail Honeyman!