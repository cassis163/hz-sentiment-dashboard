Vivian is leerkracht op een middelbare school. Ze maakt zich zorgen om één van de leerlingen, Lynn. Lynn is een goede leerling, haalt hoge cijfers, maar ze is afwezig en stilletjes. Ook is ze erg mager. Vivian vermoedt dat ze problemen thuis heeft en daardoor een eetprobleem aan het ontwikkelen is. Vivian deelt haar vermoeden met Edo, het hoofd van de school. Edo is ook de minnaar van Vivian, elke vrijdagavond ontmoeten ze elkaar in het geheim. Vivian weet het vertrouwen van Lynn te winnen en probeert erachter te komen wat er met dit meisje is. Ze vermoed misbruik door haar vader en probeert een gesprek aan te gaan met de ouders. Hiervan wordt ze niks wijzer. Ook Lynn blijft zwijgen over wat er nu echt aan de hand is. Vivian is vastbesloten dit meisje te helpen en gaat op onderzoek uit. Als er op een gegeven moment een jongen vermist raakt en Lynn blijkt deze jongen te kennen, krijgt Vivian steeds meer het idee dat ze hier te maken met een afgrijselijk iets.

‘Ik moet met u praten’

Nobody is zo’n boek wat je niet snel vergeet. De proloog roept nieuwsgierigheid op en het verhaal had constant mijn volle aandacht. Kort en bondig geschreven, goed uitgewerkte personages, spanning tot aan de top. Twee verhaallijnen, het verhaal van Vivian, die alles op alles zet om Lynn te helpen en het verhaal van Martin Meidam, een makelaar die door persoonlijke drama's zwaar getraumatiseerd is. Een huiveringwekkend verhaal, dat wel, zeker als je beseft dat het hele verhaal gebaseerd is op waargebeurde feiten. Wat lijkt me het moeilijk om dit op papier te zetten, kan me voorstellen dat dit voor Marelle niet altijd makkelijk is geweest. Een onderwerp wat moeilijk bespreekbaar is. De manier waarop Marelle dit verhaal geschreven heeft, geeft je af en toe het gevoel dat wat er beschreven wordt niet waar kan zijn, totdat je je realiseert dat deze verschrikkelijke rituelen echt wel bestaan.
Onvoorstelbaar voor de meesten onder ons, maar helaas wel de realiteit.

Nobody is een goed geschreven thriller met gruwelijke gebeurtenissen, verrassende wendingen en een super spannende ontknoping.