Jack en Jill zijn bij de FBI, de CIA en de veiligheidsdiensten de codenamen voor de President van de Verenigde Staten en de First Lady. Op een morgen wordt het lijk van senator Daniel Fitzpatrick gevonden, naakt op bed in zijn appartement. Naast hem ligt een rijmpje, getekend... Jack en Jill. Tegelijkertijd wordt psycholoog en rechercheur Alex Cross uit zijn bed gehaald. Op het schoolplein in zijn buurt is het zwaar toegetakelde lichaampje van een zesjarig meisje gevonden. Het stopt niet bij deze twee moorden. Het doelwit van Jack en Jill zijn bekende en vooraanstaande mensen. Uit de rijmpjes die ze achterlaten blijkt dat hun uiteindelijke doelwit de president is. Ook moet er een tweede kind geloven aan 'het monster van Washington'. Alex Cross weet niet waar eerst te beginnen...voor hem primeren de moorden op de kinderen. Maar de CIA denkt daar anders over en haalt hem naar het Witte Huis om het onderzoek naar de 'Jack en Jill moorden' te leiden.

Dit was voor mij de eerste kennismaking met James Patterson. Het zal zeker niet het laatste boek zijn dat ik van hem lees. Ademloos zat ik op de rand van mijn stoel. Het boek leest met de vaart van een hogesnelheidstrein. Je valt van de ene verrassing in de andere, kortom, je wil gewoon zo snel mogelijk weten hoe de vork aan de steel zit. Spannend, spannend, spannend.