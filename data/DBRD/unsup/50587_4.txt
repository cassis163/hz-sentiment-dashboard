Dit is een vrolijk boek over de bekende 100-en-een-jarige Allan Karlsson. Samen met zijn vriend Julius woont hij in een hotel op Bali. Tot ze er achter komen dat het geld wat ze hadden wel heel veel minder is geworden. Tijdens een ballonvaart voor de 100-en-eerste verjaardag van Allan gaat alles fout wat er fout kan gaan.

De mannen belanden op zee. Met alleen een i-Pad op zak. Verder niets. Gelukkig worden ze opgepikt door een schip. Uit Noord-Korea. Waarvan de kapitein banden heeft met de bekende leider Kim Jong-un. Hierdoor belanden ze in een groot avontuur. Ze ontmoeten nog meer presidenten. Leren ook wat boeiende mensen kennen.

Het is een zeer actueel verhaal. De diverse staatshoofden worden uiteraard een beetje op de hak genomen. Maar wel op een zeer herkenbare manier. Eigenlijk is dit verhaal een karikatuur van de staatshoofden van Noord-Korea, Verenigde Staten en Duitsland. De Zweedse minister van buitenlandse zaken ken ik niet goed genoeg om te zeggen dat van haar ook een karikatuur is neergezet.

Diverse actuele problemen komen voorbij: kernwapens in Noord Korea, het fake nieuws vanuit Rusland. Merkel en haar herverkiezing, de angst voor terroristische aanslagen en daarmee ook een beetje het migranten probleem. Het gaat in sneltreinvaart door.

Een alleraardigst boek waar je vlotjes door heen leest. Natuurlijk is alles over de top, maar dat maakt het verhaal juist leuk. Het is geen boek waarbij ik lachend van de bank af ben gerold, maar ik heb toch diverse keren flink zitten grinniken om de oude mannen.

Enne, mocht ik zelf 100 jaar worden, dan hoop ik nog vitaal genoeg te zijn om met even oude vriendinnen mijn knotsgekke verjaardag te vieren. Mocht de situatie zich voordoen: ik kan ook genoeg onzin uitkramen om zulke lachwekkende avonturen mee te maken. Ik teken ervoor.

Het boek krijgt van mij 4 vrolijke sterren!