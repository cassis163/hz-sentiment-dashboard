Oorlogskind is het vijfde boek over politieagent Patrik Hedström en Erika Falck. Erica heeft in de spullen van haar overleden moeder een paar dagboeken gevonden, een oud bebloed babyrompertje, maar ook een oude nazi- medaille. Dat intrigeert haar zo, dat zij op onderzoek uitgaat, alhoewel ze eigenlijk verder zou moeten schrijven aan haar boek. Maar ze kan aan niets anders meer denken. Patrik heeft ouderschapsverlof opgenomen en zorgt voor Maja. Ze neemt contact op met een gepensioneerde geschiedenisleraar, Erik Frankel. Hij wil de medaille thuis nog eens onderzoeken en geeft niet veel prijs.

Een paar maanden later wordt deze man dood gevonden in zijn woning. Hij is al een tijdje dood. Een paar jongens hebben hem gevonden, toen ze bij hem inbraken. Patrik wordt onderweg, als hij een wandeling maakt met Maja, overreed mee te gaan naar de plaats delict. Als Erica de dagboeken van haar moeder leest, begrijpt ze veel meer van haar moeder. Ze was altijd zo afstandelijk tegen haar dochters, terwijl ze vroeger zo ’n lief meisje was. Wat is er toen gebeurd? Patrik bemoeit zich toch met de zaak ook al is hij met verlof en Erica duikt steeds dieper in haar eigen onderzoek, tot ze uiteindelijk Patrik haar bevindingen wel moet meedelen.

In Oorlogskind wisselen twee verhaallijnen elkaar af, één in het heden en één in het verleden, die zich in de Tweede Wereldoorlog afspeelt. Ze wisselt steeds van perspectief. Ik vind het erg leuk om door de verschillende boeken heen steeds meer betrokken te worden bij het leven van Patrik en Erika. Het verhaal vond ik heel spannend. Het plot is uitstekend. Camilla schrijft meeslepend. Je wilt meteen door naar het volgende boek. Ik vind dit boek tot nu toe het best ( Zeemeermin meegeteld): vijf sterren, dik verdiend!