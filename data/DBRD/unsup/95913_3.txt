Was niet erg geboeid door dit boek waarin het gaat over de lotgevallen van Marcus Messner in de jaren vijftig , kort na het uitbreken van de Koreaanse oorlog. Het bestaat eigenlijk uit 2 delen. In het eerste deel vertelt Marcus zelf , in de ik-persoon, ‘vanuit de morfine’ over zijn jeugd en over zijn belevenissen op eerst het Robert Treat College, een kleine universiteit in Newark, waar hij ook woont met zijn ouders. Hij heeft het best naar zijn zin maar wil weg omdat hij gek wordt van zijn vader die aan hevige angsten lijdt voor wat zijn zoon allemaal kan overkomen. Om thuis weg te kunnen, vertrekt hij naar het christelijke Winesburg college in Ohio. Het lukt hem niet echt om zijn draai te vinden. De verplichting daar om veertig maal de kerkdienst bij te wonen wordt hem uiteindelijk fataal.
Door een buitenstaander wordt in het tweede deel in enkele bladzijdes verteld hoe Marcus ‘Er vanaf’ is gekomen.
Ik vond Marcus een vervelende, zwakke en irritante jonge man die niet overtuigt en in mijn ogen ongeloofwaardig wordt beschreven. Toch nog 3 sterren vanwege Marcus’ beschrijvingen van zijn jeugd, zijn opgroeien in de koosjere slagerij van zijn vader. Dat wist me wel te boeien en te overtuigen.