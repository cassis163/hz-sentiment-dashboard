Het verhaal;
Mara, een dertiger, die een eigen bedrijf heeft. Ze onderwerpt ict-systemen van bedrijven, ondernemers aan veiligheidstesten. Dit alles in opdracht van de betreffende bedrijven. Op een dag krijgt ze de opdracht om het netwerk van DBG te testen. Algauw komt ze een bizarre afwijking tegen binnen het netwerk. Haar opdrachtgever krijgt ze echter niet te pakken en uiteindelijk besluit ze om zelf alvast verder op onderzoek te gaan naar de reden van de afwijking. Deze beslissing heeft vergaande gevolgen voor Mara. Kan ze haar zoektocht levend beëindigen en kan ze voorkomen dat het gevonden zero-day leak gebruikt wordt door kwaadwillenden?
Mijn mening;
Na Vrij Spel was ik benieuwd of Verbroken aan de torenhoge verwachting kon voldoen. Vrij Spel was wat mij betreft namelijk een boek uit de buitencategorie. Als ik 6* had kunnen geven had ik dit gedaan. Wat mij betreft heeft Verbroken niet dezelfde impact als Vrij Spel, waarbij ik gerild heb van afschuw, gehuild heb van verdriet en opluchting, maar Linda Jansma heeft met Verbroken wederom een goede thriller afgeleverd. Zoals gewoonlijk leest ook dit boek als een trein. Haar levendige en beeldende schrijfstijl grijpen mij iedere keer weer aan. Meerdere zaken uit de actualiteit, kindontvoering door een ouder – terrorismedreiging – verder gaan naar onmenselijk verlies – liefde – staatsveiligheid – doofpotzaken, weet zij weer prachtig aan elkaar te rijgen tot een behoorlijk angstaanjagend beeld. Zonder oordeel te vellen, laat ze personen spreken vanuit hun ervaring. Dat mensen verschillend omgaan met gruwelijkheden, verlies en andere motieven hebben voor dezelfde daad weet ze heel realistisch weer te geven. De onmacht, de kilheid, de waanzin het spatte er weer van af. Levensechte personen, met reële twijfels, gevoelens, en moeilijke keuzes ze weet ook in Verbroken het weer voor elkaar te krijgen dat ik nog weer verder nadenk over onze wereld. Ik wilde in eerste instantie 4 sterren geven, omdat ik Vrij Spel er vijf had gegeven en ik dit boek minder intens heb beleefd, maar dat zou toch te weinig zijn.
Verbroken gaat van mij 4.5 * krijgen en dat zal op de boekensites dan toch vertaald worden naar 5*.