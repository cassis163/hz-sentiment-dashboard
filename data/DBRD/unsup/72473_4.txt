Met het debuutboek ‘wie zint op wraak’ zet Bo Svernström een bloederige thriller in the picture die gevoelige lezers beter niet kunnen lezen. In rap tempo worden ons verschillende moorden tot in details voorgeschoteld. Zowel de uitgebluste politiecommissaris Carl Edson als de onderzoeksjournalist Alexandra Bengtsson storten zich op deze zaak. De eerste dode blijkt een berucht crimineel met veel vijanden en in eerste instantie wordt deze invalshoek gevolgd, maar nadat er meerdere moorden hebben plaatsgevonden gaat het onderzoek een andere richting uit.
Het boek bestaat uit 3 delen. Deel 1 uit de optiek van de politie, met schuingedrukte stukken van de moordenaar, de moorden en de opsporing van de dader komen uitvoerig aan bod. In het 2e deel leren we de moordenaar kennen. Al met de eerste zin wordt duidelijk wie de moordenaar is, we komen erachter waarom de moorden worden gepleegd, we duiken in de verknipte jeugd van de moordenaar, in het gestoorde gezinsleven en de gebeurtenis die de aanleiding geeft tot de moorden. In het 3e deel volgt de ontknoping. Een plot die ongeloofwaardig overkomt. Dat is jammer, want het verhaal is boeiend en had een ander eind verdiend. De personages zijn oppervlakkig, welllicht gaan we ze beter leren kennen in een volgend deel. Het hoofdthema is wraak, wat nogal uitgebreid aan de orde komt een ook de titel verklaart. Daarnaast is jaloezie ook een thema dat wordt uitbelicht.