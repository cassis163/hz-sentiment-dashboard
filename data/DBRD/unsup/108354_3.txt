“De 100-jarige die terug kwam om de wereld te redden” van Jonas Jonasson is een vervolg op zijn bestseller “De 100-jarige man die uit het raam klom en verdween”. Het is even hilarisch als het eerste boek. Allan Karlsson en zijn vriend Julius Johnson make weer de nodige avonturen mee. Het hele verhaal draait om een zending verrijkt uranium bestemd voor de kernwapenactiviteiten van Noord Korea. Allan krijgt te maken met Kim Jong-Un, Trump, Poetin, Merkel en de Zweedse Ambassadeur bij de Verenigde Naties. Deze laatste figuur is voor ons een onbekende maar voor de Zweden blijkbaar iemand die wel past in het rijtje wereldleiders die zich belachelijk gedragen. De schrijver heeft zich beperkt tot de wereldleiders die op een of andere wijze in verband te brengen zijn met de kernwapenproblematiek. Anders zouden ook mensen als Theresa May, Boris Johnson en Emmanuel Macron in het verhaal opgenomen kunnen zijn.
Opvallend is de hoge mate van actualiteit van de gebeurtenissen en gedragingen die in het verhaal zijn verwerkt. De schrijver moet nog tot vlak voor het drukken het verhaal geactualiseerd hebben. Dat heeft wel tot gevolg dat dit boek over een aantal jaren waarschijnlijk niet meer te lezen zal zijn omdat de gebeurtenissen waarnaar verwezen wordt inmiddels uit ons geheugen zijn verdwenen.