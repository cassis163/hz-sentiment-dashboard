In 2008 maakte de gelijknamige verfilming van het boek De wildernis in (Into the wild) al een enorme indruk op me. Het was moeilijk om los te komen van het waargebeurde verhaal, opgetekend door journalist/bergbeklimmer Jon Krakauer. Ik wilde meer weten over Christopher McCandless, een 22-jarige, net afgestudeerde Amerikaanse jongen die in 1992 alle schepen figuurlijk en zijn geld letterlijk achter zich verbrandde. Waarom besloot hij tot zijn zwerftocht door Noord-/Midden-Amerika om uiteindelijk in de wildernis van Alaska te belanden? Weloverwogen verliet hij familie, vrienden en zijn beschermde leven zonder een spoor achter te laten. Twee jaar lang was hij onvindbaar en niemand uit zijn ‘oude’ leven wist waar hij was, wat hij bemoeilijkte door het zich toe-eigenen van een andere identiteit: Alexander Supertramp (Alexander superzwerver). Het waaróm intrigeerde mij buitengewoon en als moeder beleefde ik intens de enorme treurigheid en het verdriet van de onwetende ouders.

Krakauer beschrijft uiterst nauwkeurig de rondreis van McCandless’ tweejarige zwerftocht, aangevuld met fantastische natuurbeschrijvingen. Om het verhaal zo waarheidsgetrouw mogelijk weer te geven, maakte hij dezelfde lange reis en sprak met veel mensen die McCandless toentertijd ontmoette. Hulde voor Krakauers perfectie om niets aan het toeval over te laten.
Het resultaat is een aangrijpend verhaal over de charismatische McCandless, die iedereen voor zich weet te winnen. Hij is een buitengewoon intelligente jongen, gepassioneerd door de verhalen van o.a. Tolstoj en Henry Thoreau. Slechts voorzien van enkele boeken, een geweer, wat rijst en goedkope laarzen trekt hij na zijn rondreis het ijskoude Alaska in. McCandless is compromisloos, niet alleen ten aanzien van de heersende maatschappij maar ook naar zichzelf toe. Hij voelt zich één met de natuur en veracht de materiële wereld waarin hij opgroeide. Ondanks wat hij zijn naasten aandoet, ga je van hem houden, want je kunt niet anders.

Terwijl in Amerika bijna iedereen hard oordeelde over het uiterst onbezonnen gedrag van McCandless, kon Krakauer als een van de weinigen begrip opbrengen voor de risico’s die McCandless nam. In bewogen maar duidelijke taal legt Krakauer ons uit waarom iemand de ultieme uitdaging met de natuur steeds opnieuw durft aan te gaan, zelfs of juist vanwege het gevaar voor eigen leven. Krakauer doet dit grondig en brengt alles zeer overtuigend. Als ervaren bergbeklimmer en uitdager van de natuur weet hij waarover hij praat.

De wildernis in is een meeslepend vertelde avonturenreis van een jongen die weigert aan de reguliere verwachtingen van de maatschappij te voldoen en genoeg lef en levenskracht heeft om er daadwerkelijk aan te ontsnappen. Roekeloos en in totale eenzaamheid maar met een bewonderenswaardige en misschien ook naïeve vastberadenheid trekt hij de wildernis van Alaska in, op zoek naar zijn spirituele ik.
Door het verhaal van McCandless heen vertelt Krakauer ook uiterst bezielend over zijn eigen spectaculaire en onverschrokken expedities, je zit op het randje van je stoel. Schitterend beschreven zijn de parallellen die hij trekt tussen McCandless enerzijds en diverse beroemde bergbeklimmers uit het verre verleden anderzijds.

Voordat u het boek leest, zie bij uitzondering eerst de bijzonder sterke verfilming 'Into the wild' met haar prachtige natuurbeelden. Sean Penn, de regisseur, maakte op zijn beurt met de gehele crew dezelfde lange reis als McCandless en deed dat in vaak dezelfde miserabele omstandigheden. Hulde voor Penns perfectie om niets aan het toeval over te laten. Subliem gecaste hoofd- en bijrollen. En als u toch bezig bent, koop dan meteen de cd, een meesterwerkje op zich. Muziek en teksten werden speciaal voor de film en daarom zeer passend geschreven door een maatje van Sean Penn: Eddie Vedder (jawel, van Pearl Jam).