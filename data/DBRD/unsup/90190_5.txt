Bonita Avenue. Wat een heftig, bijna krankzinnig boek. Het is een boek waarover John Irving zich af zou kunnen vragen waarom hij niet zo’n waanzinnig plot verzonnen had.

Bonita Avenue speelt zich voor het grootste gedeelte af in Enschede, in het jaar 2000 toen er de grote vuurwerkramp plaatst vond. Deze ramp is in Bonita Avenue slechts een onderdeel, een aanduiding om de ravage te verklaren. In het gezin van rector Siem Sigerius is de ramp het begin van een veel grotere explosie.

Als voormalig Judoka op topniveau heeft Siem Sigerius weinig roem behaald. Deze roem en aanzien behaalt hij wel als hij zich verdiept in Wiskunde en hierin uitgroeit tot een genie. Terwijl hij studeert is het gevolg van een affaire met zijn beneden buurvrouw Tineke een echtscheiding.
Hij verlaat zijn vrouw en kind, huwt met Tineke en wordt de trotse stiefvader van Joni en Janis.
Via een gelukkige tijd in Amerika komt het gezin naar Enschede. Daar wordt Siem Sigerius rector van de universiteit. Zijn dochter Joni krijgt er een relatie met fotograaf Aaron die meteen door Siem wordt behandeld als verloren zoon, ze delen hun liefde voor Judo en muziek.
Terwijl de enige echte zoon van Siem, Wilbert, vrij komt uit de gevangenis, Enschede explodeert, EK voetbal wordt gespeeld in Nederland ontdekt Siem Sigerius wat zijn beeldige stiefdochter Joni en haar vriend Aaron voor iedereen geheim houden.

Met terugblikken vanaf 2008 wordt Bonita Avenue verteld vanuit het perspectief van Aaron, Joni en Siem Sigerius.
Schrijver Peter Buwalda laat de verschillende tijdsbalken naadloos in elkaar overgaan, het verhaal stagneert nergens. De spanning die het hele boek aanwezig is groeit uit via een reeks van kleine ontploffingen naar een dramatisch finale.

Het einde van het boek had wat minder wreed en bloederig gemogen. De beschreven teloorgang had daardoor iets kunnen worden ingekort. Bonita Avenue zou niets aan kracht hebben ingeboet want dit debuut van Peter Buwalda is in één woord Sensationeel.