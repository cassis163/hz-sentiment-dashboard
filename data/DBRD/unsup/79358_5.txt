Voor de fans van Karin Slaughter en Karen Rose
Wat een geweldig goed boek!

Net als Karen Rose en Karin Slaughter weet ze de lezer te prikkelen met haar meer dan goed opgebouwde spanningsboog en haar variatie aan goed uitgediepte personages. De mix van spanning – romantiek en de alom aanwezige intriges maken het tot alles wat een thriller in mijn ogen moet hebben. Leeshonger krijg je er van, je wordt er zelfs gulzig van.
De prachtige karakters brengt ze tot leven door hun “levensloop” met geraffineerde details te verweven in het geheel. Knap staaltje werk!

Lucy werkt als vrijwilliger bij het WCF – Women and Children First. Ze zet zich in om mannen die na een gevangenisstraf weer dreigen terug te vallen in het misbruiken van vrouwen en kinderen in de val te lokken zodat ze terug de gevangenis in gaan. Haar tomeloze inzet heeft vooral te maken met het feit dat ze 6 jaar geleden zelf is mishandeld en verkracht. Vandaar ook haar drive om koste wat kost bij de FBI te willen werken. Vele studies – stages en haar vrijwilligerswerk sterken haar ambitie. Ze woont bij haar broer en schoonzus in huis sinds ze aan de verschrikking heeft kunnen ontsnappen. De Kincaids zijn zowat allemaal met recht en beveiliging bezig qua werk. Zo ook haar broer Patrick wiens partner Sean een oogje heeft op Lucy.

Als dan ook plotseling een van haar aanvallers vermoord wordt aangetroffen en Lucy zelfs nog even als dader wordt bestempeld – is het Sean die door heeft dat Lucy nog steeds in gevaar blijkt te zijn.
Hij zet alles op alles om uit te zoeken waar het gevaar vandaan komt. Daarbij belooft hij de Kincaids dat hij Lucy in de gaten zal houden – haar beschermen tegen wie dan ook. Samen gaan ze de strijd aan tegen onbekenden ...
Het onderzoek leidt dan ook naar verschillende werelden. Aan de ene kant de cybercrime, porno en afpersing en aan de andere kant de rechterlijke wereld, de deals en dwalingen in de rechtspraak.
Tussen de hoofdstukken door krijgen we in cursief als lezer een inkijkje in het zieke brein van diegene die het op Lucy heeft voorzien en dat komt uiteindelijk tot een climax die alsnog alle kanten kan op gaan.

Tot de laatste punt van dit verbluffend – soms op het randje van grof (karaktergebonden dan wel) – perfect geschreven boek heb ik met volle teugen genoten.

http://josesprakeloos.blogspot.nl/2016/06/allison-brennan-tot-de-dood-ons-scheidt.html