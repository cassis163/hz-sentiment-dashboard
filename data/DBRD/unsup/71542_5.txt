Frank Schätzing verwierf met De zwerm internationale faam. Als een van de eersten gebruikte hij het thema ecologie als basisconcept voor een thriller. De ecothriller was geboren. Limiet borduurt rustig verder op dit gegeven.

Jaar 2025. Amerikaanse wetenschappers zijn er met een ingenieuze technologie in geslaagd een ruimtelift te bouwen naar de maan. Plotseling wordt reizen naar de maan eenvoudig en Amerikaanse wetenschappers slagen er in een maanbasis te bouwen die gebruikt wordt voor het ontginnen van een nieuwe energiebron, helium-3, die enkel op de maan te vinden is. Helium-3 is de oplossing voor het energieprobleem met fossiele brandstoffen op aarde. Het is milieuvriendelijk, biedt een oplossing voor de schaarse fossiele brandstoffen die nog voorradig zijn op aarde en is door middel van het gebruik van de ruimtelift vrij goedkoop te transporteren naar de aarde. Ook China probeert het nieuwe Helium-3 te ontginnen op de maan, maar het beschikt niet over de ruimtelift om het voor commercieel gebruik te transporteren naar de aarde. De OPEC-landen kijken met lede ogen toe hoe Amerika zijn positie als wereldmacht voor eeuwig naar zich toe lijkt te trekken.
Op aarde intussen is de Britse opsporingsdeskundige Owen Jericho in Shanghai op zoek naar de Chinese dissidente Chen Yuyun. Chen is lid van een verboden genootschap dat onderzoek doet naar de maancrisis tussen China en de Verenigde Staten en beschikt over informatie die cruciaal is voor het behoud van de wereldvrede.

Limiet is een turf van een boek van 1100 paginas en om en bij 1kg zwaar. Dit maakt dat het boek soms een beetje moeilijk in de hand ligt tijdens het lezen. Limiet is geen boek wat je even snel ter hand neemt om een paar hoofdstukjes te lezen. Nee, dit is een boek waarin je bewust moet groeien en mee op ontdekkingsreis wordt genomen naar de toekomst. Eens je deze klik gemaakt hebt is het ronduit genieten. Schätzing schept een uiterst gedetailleerd toekomstbeeld van de aarde en haar meest nabije ruimtelichaam de maan. Alle technologische snufjes worden uitvoerig beschreven en de personages zijn stuk voor stuk subliem uitgewerkt.
Helium-3 voorstellen als nieuwe energiebron is natuurlijk puur fictie maar heeft toch iets ontzettend fascinerends en interessants. Het boek maakt immers gebruik van een thema dat dagelijks het nieuws haalt, maar dan gereflecteerd in de toekomst. Onmiddellijk krijgen we antwoorden op vragen waar we nu, anno 2010, mee kampen. Wat als de fossiele brandstoffen zijn opgebruikt? Hoe zal de mens daar op anticiperen en welke mogelijke bedreigingen brengt dit met zich mee? Schätzing heeft uiteraard geen glazen bol waarmee hij de toekomst kan voorspellen, maar zijn grenzeloze fantasie die hij in Limiet ten toon spreidt, licht alvast een tipje van de sluier op. Technologie en innovatie is de grondstof van de toekomst. Mijn conclusie: 5 sterren voor een uitstekende innovatieve thriller die nog lang in je geheugen zal blijven hangen.