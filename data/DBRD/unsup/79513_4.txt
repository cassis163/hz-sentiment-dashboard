Scott Pratt is wat je noemt een laatbloeier. Na een carrière als verslaggever bij de krant is hij in 1996 rechten gaan studeren en heeft hij ruim acht jaar als advocaat gewerkt. Een onschuldige cliënt is zijn debuut en wat mij betreft mag hij doorgaan met schrijven!
Het boek gaat over Joe Dillard, 40 jaar, advocaat en gedesillusioneerd in de rechterlijke macht en alles wat met zijn vak te maken heeft. Ter gelegenheid van zijn 40ste verjaardag neemt hij een besluit: hij stopt met zijn praktijk, hij wil geen moordenaars en andere criminelen meer verdedigen. Maar voordat hij dat doet wil hij nog graag één cliënt hebben: een onschuldige. Dat lijkt te gaan lukken wanneer hij de zaak van de verbluffend mooie en jonge Angel Christian toegewezen krijgt. Zij wordt ervan beschuldigd een dominee na zijn bezoek aan de nachtclub waar zij als serveerster werkt, te hebben vermoord en verminkt. De bewijslast van de aanklager is flinterdun en Joe gelooft van het begin af aan dat Angel onschuldig is. Hij stort zich dan ook helemaal in de zaak, die echter minder eenvoudig is dan het lijkt.
Doordat het boek verteld wordt vanuit verschillende gezichtspunten, houdt Pratt de lezer op zijn stoel gekluisterd. Iedere keer wordt vanuit een nieuwe hoek een tipje van de sluier opgelicht, bijvoorbeeld door de corrupte agent die Joes zus onder druk zet en door de eigenaresse van de nachtclub die op haar eigen wijze de boel bedondert.
Een zwak punt(je) vind ik de zwaar aangezette uitdieping van de karakters; er is sprake van de good guys en de bad guys. Dat had wel iets minder zwart/wit gemogen. Aan de andere kant komt Joe Dillard zeer geloofwaardig over in zijn verhouding tot zijn familie en zijn cliënten en leef je als lezer met hem mee in zijn zoektocht naar de waarheid.
Pratt haalt in zijn boek enkele zware themas aan, zoals sexueel misbruik, drugsgebruik en de wijze waarop de rechterlijke macht in Amerka (dis)functioneert. Maar de open manier waarop hij deze themas behandelt, vormt geen belemmering voor de vaart en de spanning van het boek. Integendeel, het geeft er een prima tegenwicht en interessante diepgang aan.
Ik heb Een onschuldige cliënt met veel plezier gelezen en ben zeer benieuwd naar het volgende boek van Pratt.