Soms vind ik het lastig om in gehypte boeken te beginnen. Zal ik het boek net zo goed vinden als alle andere bloggers of hebben de vele lovende recensies mijn verwachtingen tot onhaalbaar niveau doen stijgen? Cel 7 is zo’n boek dat overal geprijsd wordt, maar ik kon het absoluut niet links laten liggen. De premisse sprak me direct aan: een wereld waarin de rechtspraak gereduceerd is tot reality-tv. Gelukkig wist Kerry Drewery mijn hoge verwachtingen in te lossen, ik genoot van begin tot eind van dit boek.
Jackson Paige, multimiljonair en beroemdheid, is vermoord. De 16-jarige Martha wordt - met een geweer in haar hand - naast het lijk gevonden. Ze bekend de publiekslieveling vermoord te hebben en komt terecht in Cel 1. In de toekomstige maatschappij waarin Martha leeft komen er geen rechters aan de rechtsspraak te pas. De kijkers van het populaire tv-programma Dood is gerechtigheid beslissen door middel van stemmen of iemand schuldig wordt bevonden of niet en of diegene dus de doodstraf krijgt. Gedurende zeven dagen gaat Martha van Cel 1 naar Cel 2 en zo verder totdat ze in Cel 7 terecht komt waarin de elektrische stoel voor executie alvast klaar staat –voor het geval het publiek haar schuldig heeft bevonden.
Het boek heeft een interessante setting en is geloofwaardig uitgewerkt. Dood is gerechtigheid wordt omschreven als de hoogste vorm van democratie, maar aangezien iedere stem geld kost kan de armste laag van de bevolking niet stemmen. Daarnaast zijn er vermoedens dat er met de stemmen gesjoemeld wordt. Op deze manier stelt Kerry Drewery de onpartijdigheid van de media aan de kaak. In hoeverre bepaalt de berichtgeving in de media onze standpunten? Een interessante vraagstelling om verder over na te denken.
Ook heel interessant, maar daarnaast zeker een beetje luguber, zijn de verschillende marteltechnieken waarmee Martha geconfronteerd word. Cel 1 is bijvoorbeeld super fel wit verlicht, in een andere cel krijgt ze te maken met gas dat hallucinaties veroorzaakt en in weer een andere cel worden er voortdurend citaten over leven, dood en religie afgespeeld.
Hoewel Cel 7 het klassieke verhaal vertelt van een liefde tussen mensen uit twee verschillende milieus, toch voelt het nergens alsof het boek enkel de platgewandelde paden betreedt. Bovendien gaat de focus niet naar romantiek maar naar de countdown tot de mogelijke doodstraf van Martha. Wat zal het publiek beslissen, schuldig of onschuldig?
De personages zijn levensecht beschreven en je voelt met hen mee. Je leest uit verschillende standpunten en Kerry Drewery weet altijd op het juiste moment van perspectief te wisselen - precies op het moment dat het spannend wordt. Hierdoor krijgen vele hoofstukken een mini cliffhanger en kan je echt niet stoppen met lezen. Bovendien neemt het plot voldoende onverwachte wendingen om de lezer geïnteresseerd te houden.
Schreef ik onlangs nog dat ik het Young Adult genre een beetje beu ben, Cel 7 wist me absoluut van begin tot eind mee te slepen in een het spannende verhaal. Niet alleen de originele setting, maar ook de vertelstructuur vol mini cliffhangers deed het hem. De personages voelen erg geloofwaardig aan en het onverwachte verhaal biedt voldoende stof tot nadenken. Ik kan niet wachten op het vervolg!