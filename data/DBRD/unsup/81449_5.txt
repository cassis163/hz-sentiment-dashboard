Nederland heeft een grote primeur: het eerste deel van de ‘De Duisternis’-serie van Stephanie Garber verschijnt nog voor de Engelse editie (Caraval) in het Nederlands en is de eerste uitgave ter wereld. Het Zwarte Hart is Stephanie Garbers debuut en het lijkt erop dat het een groot succes zal worden. Fox 2000 heeft namelijk al de rechten op het boek gekocht om het als film uit te brengen. Het Zwarte Hart belooft een geweldig verhaal te zijn met nu al een enorme hype rondom het boek. Zal het boek deze populariteit waarmaken?  

Scarlett heeft nooit het kleine eiland verlaten waar zij en haar jonge en roekeloze zuster Donatella wonen met hun gewelddadige vader. Als blijkt dat Scarletts vader een gearrangeerd huwelijk heeft opgezet voor haar, denkt Scarlett dat haar dromen om Caraval – een legendarische show die eens per jaar georganiseerd wordt en waar het publiek aan deel mag nemen – te zien over zijn.  

Al sinds ze klein is, is Scarlett al gefascineerd door Caraval. Als eindelijk een van haar brieven naar de leider van het spel beantwoord wordt, wordt ze al snel opgezogen door het spel. Scarlett komt erachter dat Caraval meer lijkt te zijn dan het aan de buitenwereld laat zien. Het is een verraderlijk spel, waarin mensen zichzelf verliezen en waaruit ze soms nooit meer terugkeren. Ook Scarlett komt voor onverwachte wendingen te staan en er blijkt meer op het spel te staan dan ze in eerste instantie dacht. Haar zuster blijkt namelijk gekidnapt te zijn als deel van de Caravalshow en Scarlett moet het spel mee spelen om haar als eerste te vinden…  

Het Zwarte Hart is een erg goed boek. Het voelt alsof je als lezer ook meedoet aan het spel. Dit komt door de gedetailleerde en spannende manier waarop het geschreven is. Pas als de personages bepaalde dingen leren, leert de lezer het ook. Je kan geen twee stappen voorlopen op de hoofdpersonages in dit verhaal. Net zoals de acteurs in Caraval de deelnemers vragen wat wel en niet waar is, zo speelt Garber ook met haar lezers. Ze stuurt wending na wending op de lezer af en het wordt steeds lastiger om te raden wat er nou precies aan de hand is en hoe alle kleine delen informatie aan elkaar gelinkt zijn. Dit zorgt ervoor dat je het magische boek razendsnel uitgelezen hebt.  

Scarlett is een geweldig en geloofwaardig hoofdpersonage: ze is zorgzaam, slim en vastbesloten om koste wat het kost haar zuster te redden. Haar liefde voor haar zuster spat van de bladzijdes af en hun vriendschap is de sterkste relatie in het boek. Er is namelijk ook romantiek, maar het is niet de centrale focus van het boek. De karakters stelen de show in dit boek en vooral de acteurs van Caraval zijn erg interessant.  

Stephanie Garber heeft een geweldig debuut geschreven met Het Zwarte Hart. De magie, liefde en spanning spatten van de bladzijdes af en als lezer kan je niet stoppen met lezen. De epiloog biedt gelukkig de ruimte voor een vervolg, want dit boek maakt de beloftes waar en zal vele lezers over de hele wereld fascineren. Dit is een boek dat mensen van elke leeftijd zal interesseren.