Na het lezen van Sneeuwwitje moet sterven, is nu het debuutboek van Nele Neuhaus aan de beurt.
Twee doden in een rustig dorp en hoofdinspecteur Oliver von Bodenstein en zijn collega Pia Kirchhoff gaan voor het eerst samen op onderzoek uit. Gedurende het onderzoek komen ze steeds meer te weten over een aantal personages en hun nietsontziende gedrag. Nele Neuhaus laat het verhaal steeds vanuit het perspectief van een andere personage zien. Hierdoor kom je stukje bij beetje te weten waar iedereen mee bezig is en welk aandeel ze eventueel zouden kunnen hebben met betrekking tot de doden. De schrijfster brengt hierdoor wel erg veel lijntjes in het verhaal, waardoor het enigszins complex wordt. Knap is het wel hoe ze uiteindelijk alle lijntjes bij elkaar brengt tot een bevredigend einde. Het boek is in de U-vorm geschreven en daarom lijken de hoofdpersonen wat afstandelijk met elkaar om te gaan. Dit had ik nog niet eerder gezien in een boek, maar misschien komt het door de vertaling uit het Duits? In later werk van de schrijfster komt deze U-vorm niet meer voor. Voor een debuutboek is het een goede thriller, ondanks de complexiteit door de (iets te) vele personages en verhaallijntjes. Daar kan nog wat aan geschaafd worden. Ik heb het boek met veel aandacht en plezier gelezen!