Daniel Amat is in 1888 professor in Oxford. Hij krijgt een telegram waarin staat dat zijn vader is overleden en hij keert terug naar Barcelona, 24 dagen voor de opening van de Wereldtentoonstelling. Al snel komt zijn verleden om de hoek kijken. Werd Daniels vader vermoord? Waarom vluchtte Daniel naar Oxford? Daniel raakt betrokken bij de zoektocht naar ‘De zwarte hond’, de moordenaar die het op jonge meisjes gemunt heeft. Samen met journalist Bernat Fleixa en de student geneeskunde Pau Gilbert gaat hij op zoek naar het eeuwenoude manuscript van Vesalius, grondlegger van de anatomie. En wat heeft de Wereldtentoonstelling te maken met de moorden?

Jordi Llobregat neemt de lezer op ingenieuze wijze mee naar het tumultueuze Barcelona van de negentiende eeuw. De stad leeft en bruist, zowel bovengronds als ondergronds in de tunnels onder Barcelona. Een deel van de bevolking is rijk, een deel straatarm en in dat decor komen de personages echt tot leven. Daniel gaat gebukt onder zijn mysterieuze verleden, Bernat Fleixa is dankzij de vader van Daniel een verhaal op het spoor en bijt zich er als een echte journalist in vast. Pau Gilbert overtuigt als briljant student die niet in het oog wil lopen en dat dankzij opgedane kennis toch doet. Of ze nu arm zijn zoals prostitué Dolors, of rijk zoals Daniels jeugdvriend Adell, alle personages krijgen een rijk verleden toebedeeld, en dragen stuk voor stuk bij aan het mysterie.

Llobregat heeft een prachtig beeldend taalgebruik. De spanning loopt vanaf het begin hoog op door korte hoofdstukken waarin geswitcht wordt tussen de personages, wat maakt dat het verhaal tot de laatste pagina boeit. De lezer moet doorlezen om te weten hoe het plot in elkaar steekt. Llobregat spaart zijn personages daarbij niet. Hij is hard, net als het leven in Barcelona in die tijd hard moet zijn geweest. De lezer krijgt een historisch beeld van Barcelona voorgeschoteld in een thriller met een goed in elkaar zittend plot.