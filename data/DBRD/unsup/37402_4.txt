De dochter uit de titel is Nancy, dochter van Devil Wix, eigenaar en manager van het noodlijdende Palmyra theater. Devil speelt toneel, voert acts op, ook als hij niet in het theater staat. De moeder van Nancy, Elvira, is na de moeilijke geboortes van haar kinderen zo goed als invalide. Ze was ooit mooi en werkte als model. Nu kan ze vrijwel niets meer. De zoons zijn belangrijk voor Elvira en Devil. Ze zien een toekomst als Wix & Zonen al voor zich. Hoewel dit snel veranderd wordt in Wix & Family is dit typerend: Nancy is slechts de dochter van het gezin. Zij moet haar moeder helpen bij het huishouden en braaf thuisblijven, terwijl de anderen, Cornelius en Arthur met hun vader spannende dingen zullen gaan doen In het eerste deel van het boek, waarin zoveel namen werden opgevoerd, dat het bijna onmogelijk was iedereen uit elkaar te houden en dat zich afspeelt in 1910, gaat het gezin op vakantie. Ze maken een boottochtje, dat slecht afloopt als het vaartuig in slecht weer terechtkomt, tegen een steiger aan slaat en zinkt. Nancy weet haar kleine broertje Arthur te redden, Devil heeft alleen oog voor Elvira en kan samen met haar het schip verlaten en ook Cornelius redt zichzelf. Niet iedereen is zo gelukkig: een aantal mensen komt om, waaronder het kindermeisje van de familie, Phyllis.
Nancy krijgt een visioen. Al eerder heeft ze iets gemerkt van haar helderziendheid. Het maakt haar bang. Maar als een medereiziger haar aanspreekt en vraagt, wat er met zijn zuster is gebruikt, begrijpt ze, dat hij weet, dat ze helderziende gaven heeft. Ze probeert de man, Lawrence Feather te ontlopen, maar dat is nauwelijks mogelijk: hij wil haar inwijden in de mogelijkheden die ze heeft. Zelf is de man zich ook helderziende en medium. Spiritisme is in die dagen zeer populair
Het tweede hoofdstuk gaat verder na de eerste wereldoorlog. De neven van Nancy, zonen van haar oom en tante Matthew en Faith Shaw, zijn omgekomen, maar haar broers hebben de oorlog wel overleefd. Cornelius heeft een trauma opgelopen, en is nauwelijks aanspreekbaar, Arthur is officier geworden en blijft ook na de oorlog op het continent. Niemand weet precies wat hij doet.
Het theater krijgt steeds minder publiek. Nancy moet een baan zoeken om wat geld in te brengen. Ze gaat werken als manusje van alles in een drukkerij en sluit vriendschap met Jinny, die in de zetterij werkt. Samen met Jinny sluit ze zich aan bij de suffragettes, de vrouwen die opkomen voor vrouwenkiesrecht. Ook bezoekt ze bijeenkomsten van socialistische vrouwenorganisaties. Op de dag dat Nancy ontslagen wordt - veel mannen keren terug uit de oorlog en nemen hun banen terug. De vrouwen zijn niet meer nodig - gaat ze naar haar vader in het Palmyra. Dat blijkt al een tijdlang gesloten. De schuldeisers stonden voor de deur te dringen. Devil blijft zich gedragen, alsof het theater nog gewoon open is en hij er alle dagen optreedt.
Nancy zoekt Lawrence Feather op en vraagt hem haar te helpen om medium te worden. Ze wil haar gave nu gebruiken om aan de kost te komen. Als waarzegster treedt ze op in kleine zaaltjes, vertelt mensen, die iemand hebben verloren in de oorlog wat er met hen is gebeurd. Soms is wat ze doet theater, soms ook ziet ze werkelijk wat zich heeft afgespeeld.
Ze heeft succes, maakt zich los van Feather, die ze nog steeds vreselijk vindt, en die deze scheiding niet kan waarderen. Ze gaat het Palmyra in en houdt daar haar seances.
Ze ontmoet opnieuw Gil Maitland, die ze jaren eerder op straat ontmoette, met wie ze toen iets gedronken heeft en een gesprek heeft gevoerd, dat haar altijd is bijgebleven. Hij is een rijke man, zijn vrouw is verslaafd aan verdovende middelen na het overlijden van haar broer. Nancy en Gil krijgen een verhouding.
Nancy sluit ook vriendschap met Jake Jones, acteur, die ooit begon in het Palmyra, maar nu beroemd is als filmacteur en in grote theaters speelt.
Met het Palmyra gaat het steeds verder bergafwaarts. Devil, oud en versleten, wil niet horen van verkoop. Het wordt een schip van bijleg, wat de kinderen Wix ernstig zorgen baart.
Nancy is dus niet alleen de dochter in het gezin, ze is ook heel erg de dochter van het huis Palmyra. Ze doet alles wat ze kan om het in stand te houden. Cornelius durft het huis niet uit en Arthur is niet meer in Engeland. Alles komt op haar schouders neer. Maar Nancy is een sterke vrouw.

Goed geschreven, mooi tijdsbeeld, duidelijke weergave van het standsverschil tussen rijk en arm, ook het verschil tussen mannen en vrouwen voor wat hun rechten betrof in het interbellum.