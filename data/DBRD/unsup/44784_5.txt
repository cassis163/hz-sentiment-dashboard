Wat een geweldig goed boek is dit! Ik heb er ontzettend van genoten.
De natuur, en dan met name de zeedieren, keren zich tegen de mens die niet beters weet te doen dan de zeeën vervuilen. Hierdoor komt het hele ecosysteem in gevaar, maar de mens heeft daar lak aan. Wat eerst op een ongeluk lijkt (een visser komt om wanneer hij in het water valt waarbij hij door een school vissen wordt belaagd) krijgt al gauw een vervolg: walvissen gooien boten om waarna orka's de in zee gevallen opvaarders vermoorden; kreeften komen en masse aan land en blijken een dodelijk gif bij zich te dragen dat ook nog eens besmettelijk is; wormen en bacterieën graven zich een weg naar de zeebodem waarbij methaangas vrijkomt waardoor tsunami's en zeebevingen worden veroorzaakt en giftige kwallen belagen de stranden. Heel de wereld is in paniek.
Een aantal wetenschappers probeert te begrijpen wat er is gebeurd en komt tot de conclusie dat hier een 'brein' achter zit. Maar wat? En is daarmee in contact te komen? Een race tegen de klok start, maar is dit wel waar ze het meest van te vrezen hebben of is er nog een grotere vijand opgestaan?
Razend spannende en goed geschreven ecothriller. Het is geen gemakkelijk boek door de vele gedetailleerde feiten over het ontstaan van de aarde, de vervuiling van de aarde en de effecten daarvan, de biologische verklaringen over (het gedrag van) de verschillende dieren en nog een stukje geofysica. En dan komen er nog eens een heleboel personen in voor met hun expertises. Maar de opbouw en indeling van het boek is zeer logisch en de verschillende onderdelen lopen vloeiend in elkaar over. Grote aanrader!