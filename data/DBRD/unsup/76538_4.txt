Het derde verhaal van Michael Robotham is een verhaal dat niet zou misstaan als een geproduceerde thriller van de BBC op tv. De Amsterdamse rechercheur Spijker zegt ergens in het verhaal tegen Alisha Barba hoofdpersoon in dit verhaal dat Pandora's box wel eens geopend kon worden. Hiermee bedoelt de Amsterdamse diender welke belangen geschaad zouden kunnen worden bij het ontrafelen van een schijnzwangerschap.

Nachtboot begint als Alisha Barba het dringende verzoek krijgt van haar vroegere hartsvriendin Cate Beaumont om op een schoolreünie aanwezig te zijn. Dat is het uitgangspunt van het hele verhaal. Cate doet voor dat zij zwanger is, maar blijkt dat niet te zijn. Dat wordt pijnlijk duidelijk als Cate en haar man Felix worden doodgereden vlakbij de plaats van de schoolreünie. Cate zou zwanger zijn, maar is dat niet. Voldoende aanleiding om voor Alisha Barba een onderzoek te starten en er achter te komen, hoe dit gegeven in elkaar zit. Het verhaal voert langs een adoptiecentrum en dan naar de Wallen in Amsterdam. Daarna verplaatst het verhaal via Amsterdam naar Rotterdam en Hoek van Holland weer terug naar Engeland.

Wat opvalt in alle drie de boeken van Robotham is dat de hoofdpersonen zich niet laten tegenhouden. Dat gebeurde niet met de psycholoog Joseph O'Loughlin in De verdenking, met Vincent Ruiz in Het verlies en ook niet met Alisha Barba in Nachtboot. O'Loughlin werd verdacht van een moord in De verdenking, Ruiz mocht niet verder speuren naar een verdwenen kind in Het verlies, omdat het dood zou zijn en in Nachtboot mocht Alisha Barba geen actieve taken in het politie korps uitvoeren en moest zich bezighouden met werving en selectie, maar wilde dat zelf niet omdat ze daar niet voor opgeleid was. Tegen de stroom in.

Het verhaal is te vergelijken met sommige onderdelen uit de BBC serie Judge John Deed, waarbij een kleiner belang onder geschikt gemaakt wordt aan een groter belang en waarbij in sommige gevallen geen recht gedaan wordt aan een slachtoffer. Daar is in dit verhaal sprake van. Het is juist het verschil van twee werelden die in dit boek aan de orde komen. De kloof tussen arm en rijk. De dilemma's waarmee de arme mensen worden geconfronteerd. Het gevoel dat Alisha Barba begrijpt omdat zij een sikh is. Ze is afkomstig uit Indië en dat komt duidelijk in het verhaal naar voren.

Van een mager plot is geen sprake. Eerder realistisch. Wellicht heeft Robotham een vooruitziende blik gehad, want er zijn wel wat reportages geweest over adoptiekinderen die ontvoerd zijn en in adoptiegezinnen zijn geplaatst en welk leed het heeft veroorzaakt bij zowel de adoptieve ouders als de biologische ouders. Robotham heeft gewoon een uitstekend boek geschreven en verpakt in een goedlopend verhaal, waarbij de spanning te voelen is geweest. Tel daar ook nog eens zijn duidelijke manier van vertellen erbij en je hebt een prima boek. Een heel goede thriller.