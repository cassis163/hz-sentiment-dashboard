Sarah Banne leefde in het begin van de 19e eeuw. Ze verzet zich tegen haar vader, als hij haar wil uithuwelijken aan een oudere man om het familie kapitaal aan te vullen. Dat gebeurde vaak in die tijd.
Later zegt ze tegen haar zus Evelyn, die vraagt "Maar als je niet trouwt, wie gaat er dan voor je zorgen?" "Ik zorg voor mij". En dat is wat ze doet. Ze wordt verliefd op een circusartiest, Giovanni Batista Belzoni. Ze trouwt met hem en volgt hem op zijn reizen door Europa. Uiteindelijk belanden ze in Egypte "Het land van de zon", waar Giovanni zijn levensdoel vindt. Sarah neemt daar geen genoegen met een tweede plaats en gaat haar eigen weg. Hun wederzijdse liefde blijft wel en vele jaren later gaan ze samen weer terug naar Londen.
Margreet Kruijzen heeft in dit boek Sarah een welverdiende plaats in de geschiedenis gegeven. Over haar man Giovanni is veel bekend, maar over haar niet, terwijl zij toch ook belangrijk onderzoek heeft gedaan over de Egyptische samenleving. Omdat er zo weinig bekend is over haar heeft Margreet veel van het gedrag van Sarah zelf ingevuld. Daardoor is het verhaal soms wat oppervlakkig. Ook de verschillende personages die in het boek voorkomen, en historische personen zijn, worden niet uitgewerkt, maar verdwijnen weer uit het verhaal. Door de sprongen in de tijd zijn er ook veel onduidelijkheden. Dit boek is dus zeker geen biografie maar een roman die vlot leest, een beeld geeft van die tijd en de gewoontes. Zeker de moeite waard om te lezen.