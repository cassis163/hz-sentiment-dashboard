"Het huis met de blinde serre" van de Noorse schrijfster Herbjørg Wassmo was boek van de maand april (2014), welke wij met de Facebookgroep Literatuur uit het Hoge noorden gezamenlijk lezen en aan het eind van de maand bespreken. Het huis met de blinde serre van Herbjørg Wassmo speelt zich af rond 1955 en is het eerste deel van een serie, de Tora- trilogie. De andere delen zijn: De stille kamer en Huidloze hemel. Herbjørg Wassmo kreeg voor deze trilogie een hoge literaire onderscheiding in Noorwegen. Ze werkte als lerares in Noord- Noorwegen tot haar debuut als auteur, met een verzameling gedichten. Met haar eerste roman “Het huis met de blinde serre” brak ze door in 1981. Dit is niet het eerst boek wat ik van deze schrijfster heb gelezen en zeker niet het laatste.

De twaalfjarige Tora leeft met haar moeder en stiefvader in een Noors vissersdorpje op een eiland van de Lofoten in Noord- Noorwegen. Tora is geboren uit een relatie tussen haar moeder en een Duitse officier, “de vijand” en is daardoor een 'moffenjong', een bastaardkind. Ze worden door de gemeenschap geminacht en uitgescholden. Haar moeder is hertrouwd met een man, die in de gevangenis heeft gezeten en alcoholicus is. Hij werkt niet en Tora ’s moeder doet veel werk op de visafslag en schoonmaakwerk. Als ze naar haar werk is, wordt Tora seksueel misbruikt door haar stiefvader, voor wie ze doodsbang is.

Tora kan niet praten met haar moeder over wat haar allemaal overkomt, ook niet over het misbruik. Haar moeder kan er zelf niet over praten en stopt haar gevoelens weg, door er over te zwijgen en verwijt haar de moeilijkheden, waarin ze gekomen is, omdat ze nog niet voor zichzelf kan zorgen. Haar tante Rakel, de zus van haar moeder is heel anders en soms fantaseert Tora, dat haar tante haar moeder is. Rakel heeft zelf geen kinderen, en mist dat heel erg in haar leven. Tora wil heel graag de goedkeuring van haar moeder, maar die werkt alleen maar. Ze is niet in staat de liefde van haar moeder te winnen. Gelukkig kan ze altijd bij haar tante terecht en ook heeft ze haar boeken nog, die ze van iemand mag lezen. Daar kan ze helemaal in verdwijnen. Tora fantaseert ook over haar vader, die nu wel in Berlijn zal wonen. Ook tijdens het misbruik probeert Tora in haar fantasie ergens anders te zijn, totdat dat een keer niet lukt …

Het verhaal wordt verteld vanuit het perspectief van Tora. Door haar fantasie probeert ze te overleven. Je voelt haar verdriet een eenzaamheid. Toch heeft Tora kracht in zich. Je leeft mee met Tora en haar moeder, haar tante Rakel en al die mensen, die geen gemakkelijk leven hebben. Het zijn allemaal interessante personages. De schrijfstijl van Herbjørg Wassmo is fijn en ze vertelt beeldend hoe zwaar en moeizaam het leven is op zo ’n afgelegen eiland, helemaal in het noorden. Het huis met de blinde serre is een aangrijpende roman, voor mij vier sterren waard.