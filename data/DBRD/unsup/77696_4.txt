Sigmund, de kleine, knorrige psychiater met zijn kenmerkende ooglapje, heeft in Sigmund weet wel raad met spiritualiteit zijn praktijk uitgebreid met allerhande spirituele therapieën. Het is het geesteskind van schrijver en illustrator Peter de Wit niet ontgaan dat de mensheid massaal op zoek is naar verlichting, zingeving en inspiratie.

Zo draait hij zijn hand niet meer om voor aura-, chakra-, aroma-, kruiden-, licht-, moxa- en cranio-sacraaltherapie. Maar ook voor healing, bioresonantie, reiki, iriscopie, wichelroedelopen, metamorfosemassage, cupping en shiatsu kan je bij hem terecht. Alleen voor kristaltherapie ('toch een beetje vage shit') en zandlezen ('geeft te veel rommel’) klop je vergeefs aan zijn deur. Sigmund zou Sigmund niet zijn als hij van deze hype niet zijn graantje mee zou pikken:  'Alternatieve therapie zweverig? Welnee, je kunt het gewoon factureren'. En dat is precies hoe Sigmund in deze alternatieve wereld van psychische geneeskunde staat: cynisch zoals altijd.

In dit alweer 25e album over de dagelijkse praktijk van Sigmund zijn de beste strips over de vele vormen van spiritualiteit, die eerder zijn gepubliceerd in de Volkskrant verzameld. Knap is dat Peter de Wit in zijn kenmerkende tekenstijl vaak al door het zetten van een paar simpele lijnen de patiënten van Sigmund persoonlijkheid geeft. Vaak een type met een nogal hoog 'geitenwollensok'-gehalte, zeker in de strips waar Sigmund zich afzet tegen het spirituele geneuzel. Hoewel niet elke strip je breeduit laat lachen, zorgt deze tekenstijl in combinatie met de vaak sarcastische humor van De Wit voor weer meer dan genoeg grappige sketches. Behalve dat er de gek wordt gestoken met spiritualiteit in zijn algemeen, word je ook opeens verrast door een strip waarin Sigmund onverwacht diep uit de hoek komt. Een voorbeeld is de strip over het ontstaan van het heelal op pagina 73.

Sigmund is de bekendste creatie van Peter de Wit, die zijn loopbaan ooit begon bij weekblad Eppo. De Sigmund-strip verscheen voor het eerst in het Belgische Het Laatste Nieuws. Omdat men daar de strip te cynisch vond heeft dat slechts een paar maanden geduurd. Sinds januari 1994 houdt Sigmund zes dagen per week praktijk in De Volkskrant. Daarnaast maakte De Wit samen met Hanco Kolk de strip Gilles de Geus en sinds 2000 de strip s1ngle, die dagelijks in 15 regionale kranten gepubliceerd wordt.

Sigmund weet wel raad met spiritualiteit laat zich in een klein uurtje uitlezen, maar je grijpt het graag nog eens voor een tweede en derde keer om de strips opnieuw te lezen en te grinniken om een grap. De liefhebbers van Sigmund zullen niet te hoeven worden overtuigd, maar voor iedereen die de soms grofgebekte en cynische psychiater nog niet kent is het een leuke kennismaking met deze ‘diva van de divan’.