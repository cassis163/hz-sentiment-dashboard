The Call vertelt het verhaal van Nessa, die in een dystopische versie van Ierland woont waar elke tiener op een gegeven moment opgeroepen wordt naar het land van de Sidhe. De Sidhe zijn gruwelijke elfachtige wezens die je een dag lang achterna zitten en geen genade kennen. Slechts enkelen overleven deze jacht, ondanks het feit dat elke tiener een genadeloos trainingsprogramma aflegt. Ook Nessa zal op een gegeven moment aan de beurt zijn, maar maakt ze met haar misvormde benen überhaupt wel een kans?

Persoonlijk vond ik The Call een steengoed verhaal dat me van begin tot eind heeft geboeid. Niet alle personages waren even goed uitgewerkt, maar toch was het niet moeilijk om met Nessa en haar vrienden mee te leven. Je leest vanuit allerlei verschillende perspectieven, waardoor je steeds beter begint te begrijpen hoe Nessa's wereld in elkaar zit. Het was misschien spannender geweest als langer onduidelijk was gebleven hoe zo'n Call er precies aan toeging, maar aan de andere kant had het ook wel iets, al die verschillende Calls van verschillende personages. Iedereen maakt toch weer wat anders mee. Daarnaast werd er ook regelmatig foreshadowing gebruikt door de auteur, waardoor het verhaal extra veel spanning kreeg. Door steeds kleine hints te geven van wat er staat te gebeuren, word je echt nieuwsgierig naar wat er staat te gebeuren, of weet de auteur al een naar voorgevoel te creëren. Echt heel gaaf gedaan!

Daarbij is het verhaal ook niet heel rechttoe rechtaan, maar worden er naast het overlevingsverhaal van Nessa ook nog een paar belangrijke thema's aangestipt. Zo is Nessa natuurlijk niet de standaard hoofdpersoon met haar misvormde benen, maar gaat het verhaal ook over liefde, vriendschap, pesten, en zit er zelfs nog wat diversiteit in. Een heel gelaagd en diepgaand verhaal dus, dat wat mij betreft nog wel een vervolg zou mogen krijgen!

Al met al zou ik The Call zeker aanraden aan mensen die van spannende verhalen, Ierse folklore en horror houden. Echt heel eng vond ik het verhaal niet, maar het is hier en daar wel wat gruwelijk. Soms deed het me echter juist weer denken aan Harry Potter, hoe alle leerlingen samen op een soort kostschool zitten. Ik vond het in elk geval erg verfrissend om eens over iets anders dan Amerika te lezen, en aangezien ik dol ben op Ierse folklore, paste dit boek perfect in mijn straatje! Een goed uitgedacht en uiterst origineel verhaal dat niet alleen superspannend is, maar ook nog eens een paar erg belangrijke thema's aanstipt!