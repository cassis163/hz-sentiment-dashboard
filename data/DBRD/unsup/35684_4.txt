Voor Vrouwenthrillers leidde ik een bijzondere leesclub. Met een geselecteerd aantal deelnemers kregen we de kans om een debuut te lezen voordat deze werd gereleased. Hiervoor veel dank aan de Crime Compagnie en uiteraard Annerieke de Vries zelf.

Annerieke de Vries, geboren in Amstelveen, heeft met Sluipwesp haar debuut geschreven. Ze volgde een opleiding tot operatie assistente, gaf leiding aan een operatiekamerafdeling en woont nu met haar partner in Gouda. Tien jaar geleden startte ze met het schrijven van Sluipwesp, dit zonder enige schrijfopleiding. Zelf moest ze eventuele hobbels uit de weg zien te ruimen. Dat dit gelukt is, moge duidelijk zijn. De aparte cover, de titel en de ondertitel samen met de afbeelding van een wesp met druppeltjes bloed, zullen in de boekhandel zeker opvallen.

Maud van Weegen heeft een niet alledaags beroep: ze is mortuariummedewerkster. Een beroep dat ze met zeer veel liefde uitvoert. Haar werk is haar leven: ze woont zelfs boven het mortuarium. Ze heeft niets met levende mensen maar zoveel meer met de doden. Wanneer Sjoerd wordt binnengebracht raakt dit haar hard. Samen hadden ze immers een verleden. Tijdens het verzorgen ontdekt Maud dat Sjoerd een geheim met zich meedraagt. Dit en het feit dat ze een onweerstaanbaar verlangen heeft om haar kind te zien, lokken haar de boze wereld in. De wereld van de levenden. De wereld waarin haar narcistische ex leeft. Zou ze sterk genoeg zijn om in de buitenwereld te overleven?

Sluipwesp start met een proloog waarin de ik-persoon uitleg geeft over onder andere haar gevoelens, haar angsten, haar handelingen. Dan gaat het verhaal rollen. In een tijdsbestek van ongeveer een week kruip je vanzelf in het hoofd van Maud, de hoofdpersoon. De heerlijke schrijfstijl van de Vries laat je in een sneltreinvaart door het verhaal racen. De beschrijving van de werkzaamheden van Maud, het verzorgen van een overledene, worden met zorg en respect beschreven. De meeste personages zijn voldoende uitgewerkt voor het verhaal. Vooral Maud is duidelijk neergezet. Haar ontwikkeling naar een sterkere vrouw toe, is goed gedaan. De mooi opgebouwde spanning zorgt ervoor dat het boek niet aan de kant te leggen is. Als een sluipwesp kruipt het onder je huid. De verhaallijnen komen netjes bij elkaar en de twist in de plot zien maar weinig lezers aankomen. Zeer origineel en verrassend.

Annerieke de Vries heeft met Sluipwesp een originele, spannende thriller geschreven en Maud is een geschikt personage voor een eventueel vervolg.