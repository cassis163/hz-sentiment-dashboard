Tina Turner (Ann Mae Bullock, 1939) is een legendarische popster met een carrière van meer dan vijftig jaar. Ze won diverse prijzen, waaronder acht Grammy Awards en van haar platen werden wereldwijd miljoenen verkocht. Ze acteerde in twee films, Tommy en Mad Max Beyond Thunderdome. Over Tina Turner verscheen al eerder een biografie in 2001 (Ik, Tina), die daarna werd verfilmd als What's love got to do with it, die twee Oscarnominaties kreeg.  

Nu, 17 jaar later, is er het complete verhaal van Tina Turner in de mooi uitgevoerde hardcover: My Love Story. Voor dit boek werkte ze samen met twee co-auteurs Deborah David en Dominik Wichmann, schrijvers van bijzondere biografieën.   In My love story vertelt Tina Turner zeer openhartig over haar leven. Het boek begint met een proloog waarin ze een anekdote vertelt over toen ze een klein meisje was en de eerste levensles leerde; ‘Ik wist heel goed wanneer ik moest wegrennen voor een slang!’ Een les die ze later goed kon gebruiken.  

Dan begint het werkelijke verhaal, maar in plaats van chronologisch te beginnen met haar jeugd, begint ze met haar grootste geluk: haar grote liefde Erwin en hun trouwdag. Een geweldige dag die ze beschrijft van begin tot einde. Een sprookje, dat hard wordt verstoord als ze drie maanden later wordt getroffen door een beroerte. Het blijkt het begin te zijn van een hoop lichamelijke problemen, die zodanig oplopen, dat ze een paar keer per week aan een dialyse apparaat moet. Daar heeft ze tijd om na te denken en zo begint ze haar verhaal.  

Het levensverhaal van Turner is indrukwekkend en goed beschreven. Gelijk vanaf het begin over haar jonge leven in Nutbush Tennessee, haar talent voor muziek, dans en zang en de keuzes die ze maakte, wordt de lezer meegetrokken in het verhaal. Over haar leven met Ike Turner is wel al veel bekend, het is behoorlijk heftig en Tina Turner vertelt onverbloemd zoals het was, hoe de roem en het grote geld Ike naar het hoofd steeg en hij drugs begon te gebruiken waardoor het geweld alsmaar toenam. Na zeventien jaar is ze het zat, loopt bij Ike weg en kreeg zo haar vrijheid terug. ‘Ik rende niet alleen weg van Ike, ik rende een nieuw leven tegemoet.’  

Er volgt een moeilijke periode want ze heeft niets meer, maar toch weet ze het te redden. Ze treedt op als solo artiest en als ze Roger Davis als manager krijgt, komt haar carrière in een stroomversnelling. Tina vertelt overtuigend over haar successen, het samenwerken met andere topartiesten als David Bowie en Mick Jagger en de ontmoeting met Erwin Bach. Ook alle concerten worden benoemd, de voorbereidingen ervan en hoe ze die heeft ervaren. Bijzonder was de Tina! 50th Anniversary Tour in 2009, ze was inmiddels 71!  

De laatste hoofdstukken zijn opnieuw zeer persoonlijk; ze vertelt hier over haar leven in Zwitserland, waar ze woont met haar man Erwin en over de ernstige ziektes die haar leven bedreigden maar die ze overwon. Het boek gaat daarna nog verder, zo is ook haar medewerking aan Tina, The musical die april 2018 in première ging erin opgenomen.  

In plaats van een opsomming van feiten en gebeurtenissen is de autobiografie van Tina Turner in My Love Story een echt verhaal. Door het gebruik van de ik-vorm wordt het persoonlijk en betrekt ze de lezer direct bij haar ervaringen en alle keuzes die ze maakt waardoor het een boeiend levensverhaal is om te lezen. Elk hoofdstuk begint op originele wijze met een titel die overeenkomt met een van haar songs, inclusief een quote uit die song, passend bij de gebeurtenissen in dat hoofdstuk. Om het compleet te maken heeft het boek twee delen vol foto's, grotendeels uit het privé archief van Tina Turner.  

My Love Story is een zeer bijzondere en complete biografie, en doet de persoon en de rock legende Tina Turner alle eer aan die ze heeft verdiend.