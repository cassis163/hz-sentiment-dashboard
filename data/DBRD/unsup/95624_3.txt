Mariëtte Middelbeek schrijft boeken met geen hoog literair gehalte, maar wél met een hoog ontspanningsgehalte. Net wat ik af en toe wel leuk vind. Dit boek kocht ik trouwens op de Boekenbeurs. Ik wist niet eens dat er een nieuw boek uitgekomen was, dus ik ben het maar toevallig tegengekomen.

Dit verhaal gaat over Laura. Ze is gescheiden van haar man Jochem met wie ze twee zoontjes heeft: Tim en Rick. Haar zus Marloes overtuigt haar om als single mama op vakantie te gaan. De vakantie begint niet al te best, want ze moeten noodgedwongen een tussenstop maken in Istanbul. Daar leren ze Arjen, Anne en Nicky kennen. Tim en Rick zijn meteen bevriend met Nicky en ook Arjen en Anne komen goed overweg met Laura. Heel toevallig blijkt dat ze samen in hetzelfde hotel zitten in Antalya. Arjen begint te flirten met Laura, maar Laura moet er niets van weten. Arjen is tenslotte getrouwd, denkt ze...

Tijdens het lezen dacht ik vaak aan Linda van Rijn. De gelijkenis is natuurlijk heel treffend, want Gestrand kan ook bestempeld worden als vakantieboek. Toch is dit boek allesbehalve een thriller, waar het verschil dan weer zit. Er gebeuren weliswaar spannende dingen, maar niet zo'n spannende dingen zoals in de vakantiethriller.

De schrijfstijl is prima. Wel had ik af en toe het gevoel dat er woorden zijn weggevallen. Dat het eerste deel van de zin op de vorige pagina stond, maar dat dit niet overeenkwam met het vervolg op de volgende pagina. Dan heb ik toch de pagina's af en toe omgeslagen om nog eens te lezen, maar ik lees echt hetzelfde, dus er zal wel iets weggevallen zijn, vermoed ik.

Gestrand is een prima vakantieboek. In het genre van Linda van Rijn, maar dan zonder de moord of dergelijke. ;-)