In het autobiografische Over Winnen vertelt de 22-jarige Hilde Houweling over haar jarenlange gevecht met een eetstoornis. Inmiddels heeft ze een gezond gewicht bereikt, maar ze is nog steeds in behandeling voor de mentale aspecten van haar eetstoornis. Hilde gelooft in volledig herstel en zou later graag als ervaringsdeskundige anderen met een eetstoornis helpen bij hun herstel. Ze heeft haar verhaal eerder gedeeld in het televisieprogramma Het Voedselgevecht dat in 2018 werd uitgezonden.
Hilde droomt van jongs af aan over een carrière als hockeyster in het Nederlandse elftal. Ze is erg fanatiek en heeft alles voor haar droom over, maar wanneer ze op haar elfde wordt misbruikt door haar hockeytrainer raakt ze bevangen door haar gedachten. Ze durft er met niemand over te praten, is erg onzeker en raakt in zichzelf gekeerd. Een opmerking van een andere hockeytrainer over de invloed van vetpercentage op blessures en prestaties lijkt haar het laatste zetje naar een eetstoornis te geven.
Over Winnen geeft een inkijkje in het hoofd en de gedachten van Hilde, waarin zich dagelijks een gevecht met haar eetstoornis afspeelt. Het verhaal van Hilde draait dan ook vooral om de psychische aspecten van haar eetstoornis en de onderliggende problematiek. De lezer wordt meegenomen in het proces van de eetstoornis en het herstel daarvan. Uiteindelijk ontwikkelt Hilde zich van een onzeker en eenzaam meisje naar een krachtige, jonge vrouw met veel zelfinzicht. Ze is vastberaden om haar eetstoornis te overwinnen.
Uit haar verhaal komt duidelijk naar voren welke impact haar eetstoornis op haar leven heeft. Ze gaat lichamelijk steeds verder achteruit, maar de eetstoornis heeft ook een grote invloed op haar sociale leven. Tevens wordt aandacht besteed aan het effect dat haar eetstoornis heeft op haar gezin en de verschillende manieren waarop de gezinsleden hiermee omgaan. Door het omschrijven van heel gewone situaties uit het dagelijkse leven wordt duidelijk hoe groot de impact op Hilde en haar gezin is.
Het boek bestaat uit korte hoofdstukken en heeft een logische, chronologische opbouw. Houweling heeft een simpele en toegankelijke schrijfstijl en ondanks heftige thema's als seksueel misbruik, eetstoornissen en automutilatie is het geen zwaar verhaal. De auteur beschrijft haar gevecht op een hele nuchtere manier. Helaas bevat het boek vrij veel taal- en typfouten, waardoor je soms toch even uit het verhaal raakt.
Over Winnen is een krachtig en eerlijk verhaal dat een bijzondere inkijk biedt in de psychische aspecten van een eetstoornis en de daaraan ten grondslag liggende problematiek. Het verhaal is wellicht herkenbaar voor hen die te maken hebben gehad met een eetstoornis, maar zal ook voor hen die niet bekend zijn met eetstoornissen herkenbaar zijn doordat andere thema’s zoals onzekerheid, schuldgevoel en eenzaamheid een grote rol spelen.