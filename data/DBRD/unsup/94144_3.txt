Het boek
In ‘Los zand’ laat auteur Caroline Wammes hoofdpersoon Babs haar verhaal vertellen. Babs heeft het ogenschijnlijk goed voor elkaar, zowel in haar privéleven als qua werk. Een harmonieus huwelijk met Geert, een hele lieve man, een dochter van 14 en een leuke hond maken het plaatje voor het oog ideaal.

Puberdochter Sascha zoekt weliswaar met regelmaat de grenzen op, maar laat zich door haar moeder weerhouden deze te overschrijden. Haar man Geert laat dit maar al te graag aan haar over, niet in de laatste plaats omdat hij een rotsvast vertrouwen in zijn vrouw heeft.

Babs heeft een leuke baan op het secretariaat van een bouwbedrijf en is de ideale secretaresse. Dat zij daar zelf ook van overtuigd is blijkt uit het feit dat zij flink teleurgesteld is wanneer er een nieuwe baas aangenomen moet worden en zij niet bij de selectieprocedure wordt betrokken. De keuze voor Chris, een ogenschijnlijk doorsnee man, trekt Babs dan ook in twijfel. Zij vraagt zich af of hij de juiste man is om Building International te gaan leiden en naar grote hoogte te stuwen.

Babs moet echter op goed moment haar ongelijk toegeven. Chris heeft wel degelijk de visie en de creatieve ideeën. Hoe beter hij de zaken onder controle heeft, des te meer Babs de grip op haar eerst zo overzichtelijke leventje verliest. De spanningen lopen op en de gevoelens die Babs ontwikkelt voor haar nieuwe baas, laten zich lastig negeren.

Dit alles heeft zijn effect op haar thuisfront. Schuldgevoelens jegens Geert en oplopende problemen met Sascha zijn het gevolg. Wanneer Babs tijdens een zakenreis een gesprek waarneemt tussen Chris en een collega, nemen de zaken echter een verrassende wending …

Visie van de recensent
Plezierig ongedwongen verhaal in het genre feel-good roman voor vrouwen. Geen hoogstaand literair werk maar vooral een ontspannende liefdesroman die uitstekend past in de collectie van Ellessy Relax.

Wellicht schetst dit het beeld van een ‘Bouquetreeks’ achtig boek, maar dat zou ‘Los zand’ en zeker de schrijfstijl van Wammes ernstig tekort doen. ‘Los zand’ is simpelweg een vlot en plezierig geschreven boek.

“Ik keek naar het vertrouwde gezicht van Geert en voelde een warme gloed, een diep verlangen om hem te verwennen en het keurige juk van me af te gooien. Waar stond dat impulsieve acties waren voorbehouden aan de jeugd?”

Gebaseerd op de soepele en gemakkelijke schrijfstijl van de auteur denk ik echter dat Wammes tot veel meer in staat is en ik hoop dan ook van harte dat zij voor haar volgende boek de lat hoger legt en kiest voor een minder bekend en dus veilig onderwerp. Ik denk dat heel veel lezers dan aangenaam verrast zijn en dat ze mijn verwachting, met betrekking tot haar potentie, waarmaakt.

Over de auteur
Wammes (1962) is geboren in Enschede. Op haar twintigste verhuist ze naar Gouda, waar ze 25 jaar als secretaresse werkzaam is bij verschillende organisaties. Ze heeft tal van interviews en columns in personeelsbladen en bedrijfsuitgaven geschreven.

In 2012 werd haar eerste korte verhaal 'De Pruimedanten' gepubliceerd. Van 2011 tot eind 2014 heeft ze maandelijks een column geschreven in de Krant van Gouda, waarvan 30 zijn gebundeld in het boekje 'Vrijwilligers met passie'.

Uitvoering
Uitgeverij Ellessy
Paperback, 277 pagina's
ISBN10 9086603092
ISBN13 9789086603091

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/