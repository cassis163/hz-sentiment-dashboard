Voor ik begin met mijn recensie van de inhoud van het boek, moet ik het even hebben over de werkelijk prachtige vormgeving van dit boek. Ik ontving dit boek in hardcover en heb, toen ik de envelop opende, echt wel een minuut of twee naar de cover zitten staren. Echt, wat een beauty. De vormgeving belooft heel veel moois, maar maakte ‘Het huis op de heuvel’ dit ook waar?

Maar goed, nu de inhoud van het boek. Als ik eerlijk ben, is de enige reden waarom ik dit boek wilde lezen, het feit dat het zich in Cornwall afspeelt. Ik hou van Cornwall, ik zou er het liefst willen wonen. Dat gaat helaas niet, dus dan is lezen over Cornwall een goede tweede. Het verhaal speelt zich, in twee verschillende tijden, af in een groot huis in Cornwall. Je leest in twee perspectieven en ondanks dat dat er soms voor kan zorgen dat het tempo uit het verhaal gehaald wordt, leest ‘Het huis op de heuvel’ lekker snel. Eve Chase heeft het niet al te moeilijk gemaakt, maar de familiegeschiedenis van de familie die eigenaar is van het huis is intrigerend en vraagt om al je aandacht.

Wat het bijzondere is aan het verhaal van ‘Het huis op de heuvel’ is dat het allemaal bijeen komt aan het einde. Ik wil natuurlijk niet teveel verklappen, maar dat gevoel heb je al vanaf de eerste paar hoofdstukken. Er moet een reden zijn waarom Eve Chase ervoor heeft gekozen deze twee perspectieven in haar boek weer te geven. Maar niet alleen de nieuwsgierigheid voor de ontknoping zorgde ervoor dat ik bleef lezen, je bouwt langzamerhand een band op met de hoofdpersonen en ik hoopte dat het goed kwam met ze. Aan het einde van het boek was ik dan ook ontroerd en moest ik wel even een traan wegpinken.

Eve Chase heeft met ‘Het huis op de heuvel’ een prachtige roman over familie neergezet, die zich nog eens afspeelt in een geweldige omgeving. Laat je verleiden door die prachtige cover en daarna ook door het prachtige verhaal.