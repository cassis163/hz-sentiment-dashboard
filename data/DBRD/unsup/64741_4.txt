Na De dood van Murat Idrissi van Tommy Wieringa is J. Kessels: The Novel nu al het tweede boek deze week waarin een lijk in de achterbak van een roadtrippende auto ligt weg te rotten. En het is, na Maan en zon van Stefan Brijs, ook het tweede boek, weliswaar in twee weken, waar de verkeerde auto op de voorkant staat, want nee, het afgebeelde automobiel is géén Toyota Kamikaze. Dit heeft er wellicht iets mee van doen dat voornoemd type niet bestaat én dat dit de filmeditie van J. Kessels: The Novel betreft en dat er in de film - J. Kessels: The Movie - een andere auto figureert dan in het boek, daar kan verder niemand iets aan doen.

Met de kwaliteit van dit ontegenzeggelijk vermakelijke, enigszins Brusselmansiaanse vertelsel - Brabant is toch ook een soort België - met veel poep en pies, frituurvet en sigarettenrook, heeft dit allemaal weinig tot niets te maken. "Gute Reise, und viele Scheiße", schreef Thomese tijdens de afgelopen Dag van de Literatuur te Rotterdam in mijn exemplaar (zoals, waarschijnlijk, in álle te signeren exemplaren). Meer hoeft er eigenlijk niet te worden gezegd.