Een boek gebaseerd op een legende uit Nunspeet over een rond huis op een landgoed waar heidense rituelen uitgevoerd zouden zijn. Verschillende mensen zijn op de een of andere manier met een onderzoek bezit, uit nieuwsgierigheid of uit geschiedkundige interesse of omdat ze een boek over rituelen gelezen hebben. Het genootschap van het ronde huis was ook met een onderzoek bezig, maar is ermee gestopt. Waarom?
André is oud-rechercheur en kan een oude onopgeloste zaak maar niet loslaten en graaft alsmaar verder, ondanks waarschuwingen het niet te doen.
Een nog actieve rechercheur kan dan weer een zaak van acht jaar geleden die schijnbaar opgelost was, niet loslaten. Een medewerkster van de bibliotheek, Lineke is ermee bezig want ze heeft een voordracht gehouden over mensenoffers en daarop kwamen vreemde vragen. Verder is er nog een medewerkster van het ministerie van Financiën die ook een ongezonde interesse heeft in het ronde huis. Na een tijdje komen al deze verhalen bij elkaar, als een puzzel waarvan je niet weet wat je aan het maken bent.
Er is melding dat het Nederlandse koningshuis betrokken zou zijn bij wat er gebeurde in en om het ronde huis.
Het leuke aan dit soort boeken is dat ze gebaseerd zijn op halve waarheden en veel geruchten, en dat je als auteur daar op verder mag en kan fantaseren.
Almar Otten heeft dat heel goed gedaan. Lees ook vooral het interview op het einde van het boek.
Het boek is niet razend spannend, maar het ontrafelen van het geheim, van wat er nu echt gebeurd is, is wel boeiend.