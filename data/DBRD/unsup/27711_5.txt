Prachtig boek over vriendschap en familiebanden. Een vriendschap tussen twee jongens, verschillend van karakter maar ook met de nodige overeenkomsten. Tijdens een vakantie leert Pietro Bruno kennen en gedurende hun jeugd zien ze elkaar in de zomermaanden als Pietro met zijn ouders in het bergdorp van Bruno verblijft. Later worden de contacten sporadischer maar Pietro blijft terugkeren naar het vakantiedorp van zijn jeugd. En iedere keer is er dan ook het weerzien met Bruno.
Met zijn vader heeft Pietro een moeilijkere relatie. Hij begrijpt hem niet goed totdat hij na de dood van zijn vader meer over hem ontdekt en, inmiddels volwassen geworden, de diverse puzzelstukjes over zijn vader aan elkaar weet te passen. Ook andere familierelaties, de beschrijvingen van de natuur in de bergen, een oud, vergeten dorpje maken het boek tot een heel mooi verhaal en zeer de moeite waard. Geen samenvatting van het boek bovenstaand maar “triggers” om nieuwsgierig te worden naar dit boek.