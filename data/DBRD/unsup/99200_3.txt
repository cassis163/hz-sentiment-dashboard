Het meer van de meisjes is een literaire thriller van Carol Goodman, in 2002 uitgegeven door The House of Books. De prachtig vormgegeven omslag, inclusief zilveren letters, vertelt ons dat Het meer van de meisjes een verbijsterend verhaal is over de jeugdige onschuld die overspoeld wordt door duistere zonden.

Het verhaal speelt zich af in en om een meisjesinternaat, de Heart Lake School, gelegen aan een meer omgeven door duistere mythes en mysterieuze gebeurtenissen. Oud-leerlinge Jane keert terug op Heart Lake om als lerares Latijn te gaan werken. Nadat ze enkele bladzijdes van haar ooit zoekgeraakte dagboek van haar laatste schooljaar ontdekt tussen haar nakijkwerk beseft ze dat iemand op Heart Lake weet van haar gruwelijke geheim. Wanneer de eerste dode valt wordt het voor Jane duidelijk dat de gebeurtenissen in haar laatste schooljaar niet langer meer tot haar verleden behoren...

Het meer van meisjes laat zich nog het beste vergelijken met populaire spannende high school films, zoals I know what you did last summer. In dit genre wordt de spanning niet zelden zo gedoseerd dat je tot het laatst geen idee meer hebt wie nu precies wat heeft gedaan, en dat je het waarom al helemaal niet weet. Nu, in die opzet is Goodman redelijk geslaagd, zij het niet dat het verhaal op een gegeven moment volledig stil lijkt te vallen en mij in elk geval niet echt meer wist te boeien. Maar de aanhouder wint want zon dikke honderd bladzijden voor de verrassende ontknoping herpakt de schrijfster zich sterk. Op dat moment gaat de vergelijking met eerder genoemde filmgenre weer op en word je keer op keer op het verkeerde been gezet.

Jammer van de verslapping in het midden van het verhaal - maar misschien ben ik wel te ongeduldig - anders was dit boek minimaal beloond met 4 sterren. Nu blijven het er drie, met als opmerking: een sterke thriller voor mensen met een goed portie doorzettingsvermogen.