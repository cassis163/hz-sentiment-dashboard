Op een droogje gezet worden heeft z’n risico’s

What’if. Een genre wat al prachtige boeken heeft opgeleverd. Ikzelf ken niet echt Nederlandse voorbeelden. Daarom dubbel benieuwd naar Droog. Enerzijds puur of het werkt en anderzijds het thema.
Laat ik gelijk stellen voor mij heeft het gewerkt.

Het boek is een verslag van Nederland in aanloop naar de Olympische Spelen van Amsterdam 1928.
Hoe zou Nederland eruit zien als ook hier alcohol verboden zou zijn, zoals in America is gebeurd?
Het verhaal kent verschillende lijnen waarlangs het verhaal zich ontwikkelt.
De lijn van een arme sloeber die zich in een harde wereld moet zien te handhaven. Een wereld van criminaliteit, waarin hij zich niet alleen handhaaft, maar zichzelf opwerkt tot leider.
Er is ook een soort Romeo en Julia lijntje. De arme sloeber en het meisje uit de gegoede burgerij. Twee werelden die elkaar niet echt weten te vinden. Hooguit in de confrontatie. Ook het meisje werkt zich op in een hele mooie functie. Eigenlijk tegen de stroom in, want vrouwen in hoge posities was zeker niet evident. Beide hoofdrolspelers spelen hun eigen spel, maar kunnen niet zonder elkaar.

De derde belangrijke lijn is die van de politiek. Hoe is het politieke spel gespeeld om te komen tot de Drooglegging en de komst van Spelen? De vele machtsspelletjes en wat nog belangrijker de verhouding onder- en bovenwereld.

Ikzelf vond het vooral mooi om de paralellen te kunnen trekken tussen de oplossing van het drankprobleem toen (fictief) en strijd tegen de drugs nu. In de huidige tijd vergt deze strijd veel inspanning, geld en leidt tot enorm veel excessief geweld. En het fenomeen ondermijning is super actueel. Kortom met de roman toont de schrijver de zwaktes en vooral risico’s aan van een zero-tolerance.

De twee werelden hebben een eigen ‘schrijfstijl’. Het rauwe en robuuste van de bendewereld komt terug in het taalgebruik. En dit afgezet tegen de meer journalistieke weergave van het politieke proces.

Een prima roman met een zeer actueel thema. Niet echt een thriller, ondanks de soms zeer gewelddadige scènes.