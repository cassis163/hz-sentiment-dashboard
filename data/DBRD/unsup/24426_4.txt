Door de ogen van een buitenstaander bekeken ziet het leven van Carter Tomlin er perfect uit: een groot huis, dure auto, een knappe vrouw en twee kinderen. Een echt succesverhaal. Maar Tomlin heeft een geheim. Hij is zijn baan kwijt, de onbetaalde rekeningen stapelen zich op en dat perfecte leven hangt aan een zijden draadje. Wanhopig als hij is, overvalt hij een bank. En dan nog één. Zoals de eerste die Tomlin al bibberend pleegde, zo brutaal wordt hij na zijn tweede overval, besluit zelf wapens te kopen om er nog meer te plegen. Zijn honger naar geld en spanning worden dan ook steeds groter. Ondertussen probeert de FBI-agente Carla Windermere de dader op te sporen, terwijl Kirk Stevens zijn dagen slijt met cold cases in Minnesota. Wanneer beide agenten die al eens eerder met elkaar hebben samengewerkt Tomlin in het vizier krijgen kan een kat en muis spel beginnen

De rekenmeester is een vermakelijke thriller, maar mist net wat om een topper te zijn. Tomlin schakelt wel iets te snel over van bibberende overvaller naar hard boiled crimineel. Van het politieonderzoek krijg je niet zo veel hoogte, ze weten wie het gedaan heeft, maar op de één of andere manier wil het onderzoek maar niet van de grond komen. Het duurt dan ook even voordat het verhaal interessant wordt. Als lezer is het wel zaak om je hoofd er goed bij te houden, Laukkanen wisselt vrij snel van perspectief en personages, soms is het onduidelijk wie nu wie is in het hoofdstuk. Wel heeft Laukkanen een prettige schrijfstijl waardoor het boek lekker weg leest en uitnodigt om door te gaan. De plot zit goed in elkaar en gaat recht op zijn doel af, de ontknoping is lekker spannend. Jammer van het wat slappe begin, maar op zich een prima thriller. Door het goede einde geef ik hem toch de volle 4 sterren.


Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 3 sterren