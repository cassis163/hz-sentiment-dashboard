Met het ‘zwaarste bombardement dat Nederland ooit heeft gekend’ op Rotterdam wordt Nederland op 14 mei 1940 definitief De Tweede Wereldoorlog in getrokken.

In ‘De lege stad’ van Simone van der Vlugt gaat het leven na deze immens trieste dag in Rotterdam verder.
Katja en haar man Daniel nemen de overgebleven familieleden van het kruideniersgezin op in hun huis, ze onderhouden contacten met Joodse vrienden en proberen het verzet van de broers van Katja door de vingers te zien.

Kleine aanwijzingen zoals het verbod van Joodse mensen in overheidsdienst, het tekort aan kleding, opruiende pamfletten maakt duidelijk dat de sfeer grimmiger gaat worden.

Door de gedetailleerde beschrijvingen van enkele families in één stad laat Simone van der Vlugt zien hoe de toestand in Nederland is.
Ze schrijft: ‘Ons land wordt leeggeroofd’.
Simone van der Vlugt vult de boeiende geschiedenis aan met historische feiten die heel goed in ‘De lege stad’ verweven zijn.

Op het einde van 1944 als ‘de wereld versmalt’, de bevolking van Rotterdam haar joodse bewoners heeft zien vertrekken onder hartverscheurende omstandigheden, bombardementen heeft overleefd, als door een razzia alle mannen tussen 17 en 40 jaar zijn opgepakt, de Hongerwinter nadert schrijft Simone van der Vlugt:
‘Wat er overblijft, is een lege stad’.
’Een stad waar het leven zich steeds meer terugtrekt’.

Het zal nog tot mei 1945 duren voordat de geallieerden Rotterdam bereiken.

‘Iemand begint het Wilhelmus te zingen, en onmiddellijk klinkt het volkslied uit duizenden monden’.