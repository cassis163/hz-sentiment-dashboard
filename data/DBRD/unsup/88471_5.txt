Adriaan Hoorndrager, een ambitieloze componiste, ontvlucht zijn ex-vriendin en belandt door hevige sneeuwval, hetgeen hem belet verder te reizen naar zijn one-night stand Eva naar wie hij op weg is,vlak voor de Kerst in Hotel Alfabet in de Transsylvanische Alpen. Een wonderlijke plek, waar de tijd niet lijkt te bestaan.
Het hotel is bevolkt met tamelijk excentrieke gasten, die allemaal een beroep op hem doen. De eigenaar van het hotel vraagt hem mee op berenjacht, maar is er wel echt een beer? Weduwe Kloos-de Ranitz vraagt hem een opera te componeren, schrijfster Margareth wil eigenlijk alleen maar seks met hem en Professor Quast ziet de übermensch in hem, die zijn rassentheorieën bevestigt. Daarnaast spelen de vrouw en dochter van de eigenaar, het kamermeisje Ursula, ober Jan en de poes Socrates een rol in het verhaal. Tijdens alle maaltijden speelt het kwartet Quatuor Lahody.
Dit alles toont Adriaan dat het hem niet lukt grip op zijn leven te krijgen. De zoektocht naar de zin van zijn leven krijgt geen oplossing.
Van het begin van het boek tot het eind beslaat de periode van een dag, met wat flashbacks naar het leven van Adriaan en geeft een kleine verklaring hoe hij geworden is tot wie hij nu is. Ondanks, of juist doordat, dat het boek zich in zo'n korte periode afspeelt, speelt tijd een belangrijke rol.
Het boek besluit met een apocalyptisch concert dat ook het einde van het hotel inluidt. De natuur neemt het gebouw over.

Het boek is is doorspekt met surrealistische en absurdistische gebeurtenissen en het is dan ook belangrijk je aandacht van het begin tot het einde er goed bij te houden. Dit wil niet zeggen dat de schrijfstijl lastig zou zijn, want deze is juist heel boeiend. Je wordt ondergedompeld in en meegesleept door een verhaal van een schrijver met grote verbeeldingskracht.
Het begin lijkt wat traag, maar al snel raak je verzeild in een wervelwind van opeenvolgende ontmoetingen en voorvallen.
De vele dialogen hebben bijna allemaal een humoristisch tintje en zeggen veel over de karakters van de verschillende personen.

"Hotel Alfabet" is de debuutroman van Klaas ten Holt, geboren in 1960, componist en docent aan een conservatorium. Hij is de weduwnaar van Bibian Harmsen, die met haar blog over kanker landelijke bekendheid verwierf. Eerder publiceerde Ten Holt een memoir "De complete weduwnaar" over zijn gezin (drie kinderen) in het eerste jaar na het overlijden van Bibian Harmsen.

Het boek krijgt van mij zeer verdiende vijf sterren.