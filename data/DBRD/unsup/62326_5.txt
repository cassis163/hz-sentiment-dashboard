Ik kon dit boek niet wegleggen. Het heeft me ontzettend geraakt.
Een paar dagen eerder las ik in een nieuwsbericht:
'Vermoedelijk drie jaar lang lag een 52-jarige man uit Groningen dood in zijn huis. Hij betaalde gewoon zijn huur, zijn buren hadden niets door.
Het komt vaker voor, maar meestal zijn het ouderen. En ook dan hebben de buren niets gemerkt'.
Het onderwerp is heel actueel helaas.

De tussenkomst beschrijft een beeld van een alleenstaande man. Een beeld dat laat zien hoe pijnlijk en vaak ook hilarisch het leven voor deze man te noemen is. De structuur is nu weg uit zijn leven en als planoloog is dat iets waar hij een grote afschuw van heeft; iets dat geen structuur heeft. Hij heeft nu een leven dat zo is.
'Wat zijn foto's natuurlijk vooral laten zien is de man achter de lens. Een man zonder leven. Een man die niet reist. Een man die niets anders te doen heeft dan elke dag op hetzelfde uur vanuit dezelfde hoek een foto uit het raam te maken.'

Door een goede beschrijving van de gedachten en emoties van de hoofdpersoon wordt Paul als het ware een bekende voor je. Iemand waar je mee te doen hebt, die je wilt helpen en wilt beschermen tegen datgene waarop je hem ziet afstevenen.
Wat eenzaamheid met een mens kan doen wordt goed beschreven in deze spannende roman. Spannend, omdat je steeds meer wilt weten wat er te gebeuren staat. Hoe Paul zich weet te redden uit een situatie die hij zelf veroorzaakt heeft.
'Als hij zich afvraagt of hij te ver gaat, denkt hij allang niet meer aan de grenzen van het betamelijke; 'te ver' betekent alleen nog maar: is het nog wel geloofwaardig. Zal ze erin trappen?'

Van de lezer wordt enige leeservaring verwacht. In De tussenkomst komen soms ingewikkelde zinnen voor, die het er niet gemakkelijker op maken om het boek te lezen. Maar je wilt wel doorgaan met lezen, dat is zeker!
Wanneer is er sprake van liefde en wanneer van obsessie vraag je jezelf af tijdens het lezen?
De auteur hanteert een woordkeuze die duidt op een sterk ontwikkeld taalgevoel.
De tussenkomst is geen boek van 'even lezen'. Neem er zeker de tijd voor en je zult beloond worden.

Het is een prachtig verhaal met een hoge literaire waarde.
Ik heb het boek graag gelezen en waardeer het met 5/5 sterren.