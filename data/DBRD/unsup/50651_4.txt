De Ierse Graham Norton is natuurlijk vooral bekend als tv-persoonlijkheid. In zijn talkshow The Graham Norton Show ontvangt hij nationale en internationale gasten en interviewt hij ze op zijn eigen, karakteristieke manier. Nu kan hij ook auteur aan zijn lijstje toevoegen want onlangs verscheen zijn eerste boek Holding, in het Nederlands vertaald als Bewaring.


Bewaring speelt zich af in een klein, slaperig dorpje op het Ierse platteland. Zo'n dorpje waar eigenlijk nooit wat gebeurt en het leven rustig verder kabbelt. Tot op een dag op een bouwplaats tijdens werkzaamheden oude botten worden gevonden. Patrick James â€“PJ- Collins, de met overgewicht kampende brigadier van het dorpje, moet opeens een onderzoek gaan leiden. Tijdens zijn zoektocht naar antwoorden komt hij erachter dat toch niet alles is wat het lijkt in het dorpje...


Wat een leuk boek heeft Norton geschreven! Er doen behoorlijk wat personages mee, maar we leren ze allemaal goed kennen en ze worden goed uitgewerkt. Bovendien zijn ze zijn heel menselijk: geen perfecte mannen en vrouwen, maar mensen zoals jij en ik. Je gaat een beetje van ze houden, vooral van de ietwat verlegen en klungelige PJ. Samen met hem zoek je naar antwoorden en je hoopt echt dat hij de zaak gaat oplossen. Ik zou dit boek willen scharen onder de categorie "cozy mystery": een boek waar seks en geweld niet op de voorgrond staan en dat zich afspeelt op het platteland in een kleine gemeenschap.


Het boek is goed geschreven, je hebt totaal niet het idee dat je hier met een debuterende auteur te maken hebt. Natuurlijk ontbreekt ook de voor Norton zo kenmerkende humor niet. Het is een kleinschalig mysterie: het doet soms zelfs een beetje ouderwets aan, maar dat is voor mij ook meteen de charme van het boek. Ergens is het ook wel een verademing: even geen schietpartijen en bloedvergieten. Dat is ook meteen de keerzijde: voor mensen die van actie, geweld en bloedvergieten in hun boeken houden, is dit niet het juiste boek. Toch denk ik dat velen van dit boek zullen genieten. Wat mij betreft is het debuut van Norton geslaagd en wacht ik met smart op een nieuw boek van zijn hand.