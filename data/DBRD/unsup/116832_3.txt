goed geschreven met een aardige plot. ,Ex is het vierde boek van Helen FitzGerald dat in Nederlandse vertaling verscheen. Wat opvalt wanneer je de recensies van haar voorgaande boeken leest, is dat ze bijna allemaal geclassificeerd worden als pure vrouwenthrillers. Ex bedient wat dat betreft een veel bredere doelgroep.
In Ex lezen we het bizarre verhaal van de Schotse Cat(riona) Marsden. Ze is opgepakt voor de moord op minimaal één van haar exen, maar met een aan zekerheid grenzende waarschijnlijkheid dat ze ook de andere twee van het leven én van hun lid beroofde.
Er is echter geen hard bewijs, behalve dat de doden allemaal de avond voor hun dood een rendez-vous hebben gehad met hun ex-geliefde. Cat maakte zichzelf onuitwisbaar verdacht doordat ze bij de identificatie van een van hen in het mortuarium in lachen uitbarstte bij het zien van de afgesneden penis. Omdat ze ook niet met zekerheid kon zeggen dat ze hem NIET vermoord had, werd de Schotse gearresteerd. Case closed, zult u misschien denken, maar dan vertelt Helen FitzGerald het verhaal dat voorafging aan deze opmerkelijke feiten.
We nestelen ons in het verwarde hoofd van Cat - die voor haar arrestatie op het punt stond te trouwen met haar Italiaanse geliefde - en we krijgen langzaam maar zeker een beeld voorgeschoteld van alle gebeurtenissen die impact hebben gehad op haar leven. Ook lezen we met Cat mee in het manuscript van haar levensverhaal, opgetekend door de vooringenomen journaliste Jane Edgely. Al lezende over haar eigen leven beseft Cat langzaam dat er een paar dingen niet kloppen...
FitzGerald heeft een interessante vorm gevonden om het verhaal van Cat te vertellen. Het schakelen tussen de gedachten van de hoofdpersoon en de pagina's van de biografie blijkt een mooie manier te zijn om de lezer af en toe zand in de ogen te strooien. Alle opties wat betreft een mogelijke dader blijven lange tijd open. Het is knap hoe de auteur steeds kleine scheurtjes maakt in dat wat je denkt dat gebeurd is. De hoofdpersoon is behoorlijk verknipt, waardoor het mij niet echt gelukt is heel erg met haar mee te voelen. Op een of andere manier ontbreekt er "iets" om dat voor elkaar te krijgen. Ook opmerkelijk is dat er in het boek nauwelijks een rol is weggelegd voor de politie. Zij zijn slechts passief aanwezig en lijken pas na iedere nieuwe bekentenis te handelen. Naar de ontknoping toe wordt het nog even heel spannend en knoopt FitzGerald keurig de open eindjes aan elkaar.
Ex is een goede middenklasser in het thrillerlandschap, goed geschreven met een aardige plot. Een tip voor lezers die eens iets anders willen dan een straight forward "snel-naar-huis-thriller".