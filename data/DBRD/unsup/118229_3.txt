Saladeseizoen geopend Ook al werkt het weer qua temperatuur niet echt mee, hier thuis is het saladeseizoen geopend. Natuurlijk kun je ook in de winter prima (warme) salades eten, maar voor mij hoort salade bij de lente en de zomer. Niet voor niets kwamen er tegelijkertijd meerdere kookboeken over salade uit: Salade to go van Alexander Hart met 52 frisse lunches om mee te nemen; Salad in a jar, gezond groen en lekker van Anna Helm Baxter uit New York en Salades in a jar van de Franse Bérengère Abraham.

Het idee is simpel. Je neemt een weckpot of Mason Jar en maakt daarin mooie laagjes met ingrediënten voor de salade, inclusief de dressing. Is het eenmaal tijd om te eten dan schud je de dressing door de rest et voila lunch!  Of je stort de inhoud van de pot op een bordje, want niet alle salades laten zich zo makkelijk schudden.

Salades in a jar is uitgegeven bij het Belgische Manteau, iets dat je soms aan de woordkeuze herkent (degusteren, chantilly crème). Paginagrote foto's wisselen af met even grote en smakelijke tekeningen. Het principe is voor alle salades gelijk: je begint met de dressing onder in de pot, daar bovenop komen de zwaardere ingrediënten en je eindigt met sla. Dat daar eindeloos mee valt te variëren blijkt wel uit de ruim veertig recepten, waarvan tien zoete.

De recepten zijn voor vier personen en dat betekent dat er potten van 2 liter inhoud nodig zijn. Wil je de salades meenemen naar je werk dan zul je ze moeten verdelen over kleinere weckpotjes (en eventueel de hoeveelheden aanpassen). Nogal wat van de visrecepten maken gebruik van de methode om rauwe vis te 'garen' in zuur en er zijn maar liefst drie inktvissalades te vinden in het boek.

Panzanella alla Marinara - voor 4 personen
Bereiding: 25 minuten

200 g oud brood
350 g tonijn in olijfolie
5 flinke tomaten
1 bosje basilicum
1 komkommer
1 rode ui
20 ontpitte zwarte olijven
100 g rucola
4 el olijfolie
2 el sherryazijn (xeresazijn)
4 el kappertjes
fleur de sel en versgemalen peper

1. Snijd het brood in flinke brokken en doe deze in een grote kom. Snijd de tonijn stukken en vang de olie op. Schenk deze olie bij de stukken brood in de kom. Was en droog de tomaten. Snijd ze in blokken. Voeg een handjevol tomaten toe aan het brood. Strooi er wat zout en peper over en roer of schep alles goed door elkaar.

2. Was en droog het basilicum en hak het blad fijn. Was en droog de komkommer en snijd hem in blokken. Pel de ui en snijd hem in dunne ringen. Snijd de olijven in plakjes. Was en droog de rucola.

3. Meng de olijfolie met de sherryazijn en de helft van het basilicum. Voeg zout en peper naar smaak toe en schenk deze saus in een glazen pot. Verdeel daarover in duidelijke lagen de tomaten, gevolgd door de komkommer en de 'gemarineerde' stukjes brood. Voeg de uien, de olijven, de rest van het basilicum, de tonijn en ten slotte de kappertjes en de rucola toe.

Behoudens een kleine storende fout – vissaus in een vegetarische Thaise salade – lijken de recepten wel te kloppen, hoewel het in een pot serveren soms erg ver doorgevoerd wordt. Waarom Bérengère bij de Parijse Salade, die qua ingrediënten op een broodje ham/kaas/ei lijkt, per se de ½ baguette in dobbelstenen in de pot stopt is niet helemaal duidelijk, apart meenemen naar het werk kan toch ook?

Wel superhandig is het aparte register op ingrediënt. Heb je bijvoorbeeld nog groente of pasta liggen waar je wel een salade mee wil maken, dan hoef je alleen maar even achterin te kijken om ideeën op te doen. Ook fijn zijn de vijf hartige en de vijf zoete sausjes waardoor je zelf naar eigen idee kunt mixen en matchen.