Dreigen de gruwelen van de Tweede Wereldoorlog vergeten te worden? Als het van de thrillerschrijvers afhangt zeker niet, want met de regelmaat van de klok verschijnen thrillers die teruggrijpen naar die donkere periode uit de wereldgeschiedenis. Jo Nesbø's Wraakuur is er ook zo eentje. En een van de betere bovendien.

Harry Hole, net tegen wil en dank overgeplaatst naar de veiligheidsdienst, wordt gevraagd de neonazi's wat in het oog te houden. Tegelijk komt hij iets te weten over een zeer zeldzaam, want zeer dodelijk, wapen dat Noorwegen is binnengesmokkeld. Hole komt terecht in een kluwen waarin niet alleen de neonazi's een rol spelen, maar ook de frontsoldaten van zestig jaar geleden, de Noren die voor de Duitsers gingen vechten aan het Russische front.

Van Nesbø's debuut herinner ik me vooral dat er aboriginals in meededen, en dat het laaiend spannend was. Ook deze Wraakuur boeit van begin tot eind. Nesbø verenigt geschiedenis (Noorse frontsoldaten) en maatschappij (het neonazisme en de retoriek tegen vreemdelingen) met een heerlijke portie spanning. Dat maakt van Nesbø een van de volledigste Scandinavische misdaadauteurs.