Mindful opruimen. Hoe doe je dat? Rommel in deze zin is niet alleen de afwas, die te lang op het aanrecht staat. Het is alles wat je beperkt om jezelf te zijn. Dat kunnen ook hardnekkige gedachten zijn. Alles wat je uit balans brengt. Het is een ruime definitie die de schrijfster van dit boek, Stephanie Bennett Vogt, hanteert.

Zij spreekt uit eigen ervaring als ze het heeft over de bezem door je leven halen. Dit boek is geboren uit noodzaak, en is daarmee relevant voor anderen. Zij weet waar ze over schrijft en verstaat de kunst om dat begrijpelijk te maken. Dat komt door haar ervaring als lerares.

Het boek is opgedeeld in korte, eenvoudige hoofdstukken. Aan het eind van ieder hoofdstuk staat een eenvoudig uit te voeren oefening, die daardoor effectief is. Binnen twee dagen ervoer ik het effect van opgeruimd zijn. Binnen een week was mijn leven aanzienlijk verbeterd, met blijvend resultaat. Bedenk wat dat op de lange termijn oplevert!

De schrijfstijl is toegankelijk. Er is een fijne afwisseling tussen quotes, persoonlijke verhalen, notities en oefeningen. Dit houdt het boek in balans. Het is het leukst wanneer je de lessen in praktijk brengt!

Dit is een boek om langzaam te lezen, waarbij je stuk voor stuk de oefeningen uitvoert. Zo nu en dan kan je het boek op pakken om te herhalen wat handig is. Het bevat een complete verzameling tips om mee aan de slag te gaan.