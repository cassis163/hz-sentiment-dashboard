Het bloed van mijn hart is het achtste deel van de Reiziger-serie van Diana Gabaldon. In Nederland verscheen het boek in twee delen, in andere landen werd het als één boek uitgegeven. Het verhaal van deze serie gaat over tijdreizen. Een interessant thema, als je bedenkt hoe vaak het voorkomt dat mensen verdwijnen en dat ze nooit meer teruggevonden worden…

Gabaldon vertelt in deze reeks over Claire en haar echtgenote Frank, die in de Tweede Wereldoorlog allebei aan het front werkten en eigenlijk nog niet hebben samengewoond tijdens hun zesjarige huwelijk. Daarom maken ze na de oorlog een nieuwe huwelijksreis naar Schotland, naar Inverness, waar de voorouders van Frank vandaan komen. Tijdens een wandeling loopt Claire in een kring met 'magische stenen' en wordt ze wakker in de 17e eeuw waar ze Jamie ontmoet. In de zeven delen die aan Het bloed van mijn hart vooraf gingen kreeg ze een dochter en was het voor haar en haar dochter mogelijk om heen en weer te reizen in de tijd. Hiernaast worden er veel historische feiten weergegeven en heeft Claire het soms moeilijk omdat zij wel weet hoe de geschiedenis verloopt. Daar kan ze niet iedereen over vertellen. Ze gebruikt aan de andere kant ook haar medische kennis van haar werk als verpleegkundige om mensen te helpen. Dat maakt haar tot een boeiend en veelzijdig hoofdpersoon in dit verhaal.

Diana Gabaldon heeft heel veel vaste fans over de hele wereld en het is best een risico geweest om bijna vijf jaar na het spannende deel 7 (Een echo in de tijd) met een vervolg te komen. Toch is de hype van toen onder romantische lezeressen helemaal terug. Mede dankzij de televisieserie Outlander die afgelopen jaar te zien was. Het komt echter ook door haar manier van schrijven. Het verhaal  is met een vaart geschreven en er zitten momenten in die je pauzes kunt noemen, waarin je even op adem kunt komen. Diana Gabaldon beschrijft dan een historisch moment of de omgeving en als je dan weer verder leest kom je in een romantische scène terecht of een veldgevecht. Zo ook in dit boek. Claire komt erachter dat Jamie helemaal niet verdronken is en Jamie komt erachter dat Claire ondertussen getrouwd is met Lord John. Ondertussen is Brianna haar zoontje Jem kwijt en wordt er in heden en verleden naar hem gezocht. Daaromheen woedt er nog een oorlog in Amerika en hebben de Schotten het ook niet gemakkelijk.  Jamie en Claire hebben ondertussen ook hun zorgen om kinderen en kleinkinderen. Heel mooi hoe ze langzaam ouder worden door de tijd en nog steeds heel erg veel van elkaar houden. Genoeg intriges dus om ruim vijfhonderd pagina’s te vullen en heel veel lezeressen nogmaals veel plezier te bieden.