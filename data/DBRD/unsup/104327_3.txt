"Als je dromen werkelijkheid worden, is je werkelijkheid veranderd.

Elke ochtend wacht Melanie in haar cel tot ze wordt opgehaald en naar het klaslokaal wordt gebracht.

"Transit, kleine ellendelingen! Transit, laat je zien."

Als ze aan de beurt is, houdt Sergeant haar onder schot terwijl twee van zijn mannen haar in de rolstoel vastgespen.
Ze vinden haar niet aardig, denkt ze.
Ze grapt dat ze niet zal bijten.

"Ik bijt niet hoor! Denk maar niet dat we je daar ooit de kans voor zullen geven, hartendiefje."

Maar niemand lacht.

"Je moet je niet gaan hechten. Je weet waarvoor ze hier zijn. Verdomme, je weet toch wel beter?"

Melanie is een heel bijzonder meisje.

"Ze worden anders. Ze worden de nieuwe mens. De mens die alles weer goedmaakt."

In februari verscheen Het meisje met alle gaven, de eerste thriller van auteur M.R. Carey die in het Nederlands verscheen. M.R. Carey is schrijver van graphic novels en schreef mee aan X-Men en Fantastic Four. Wat ik mij goed voor kan stellen na het lezen van Het meisje met alle gaven. Daarnaast heeft hij enkele romans en Hollywood-filmscripts op zijn naam staan.

Toen ik de aankondiging van dit boek in de voorjaarsbrochure van de uitgever zag staan sprak het me direct aan. De cover en de omschrijving spatte van de pagina af. Ik had al heel veel enthousiaste verhalen over dit boek voorbij zien komen, maar waar het verhaal nu daadwerkelijk over zou gaan, dat bleef een groot raadsel. In maart las ik het dan eindelijk zelf. Het is heel lastig om iets over dit boek te vertellen, omdat je als snel teveel verklapt. Is dit boek écht zo gruwelijk als gezegd wordt?

De cover van Het meisje met alle gaven is prachtig, opvallende kleuren en mysterieus, net zoals het verhaal zelf. De titel is eveneens bijzonder en past goed bij het verhaal.

Het meisje met alle gaven bestaat uit 72 hoofdstukken, geschreven in meerdere perspectieven, vanuit Melanie, Juf Justineau en Sergeant Parks.

M.R. Carey heeft een filmische schrijfstijl, hieraan is goed te merken dat hij meerdere filmscripts op zijn naam heeft staan. Hij schrijft heel gedetailleerd, de omgeving wordt tot in de puntjes beschreven, Carey vertelt veel, het verhaal is mysterieus, sarcastisch en zo nu en dan luguber. Maar ook wel klinisch met veel wetenschappelijke woorden. Tijdens het lezen kon ik mij een levendige voorstelling maken van bepaalde scenes. En werd het plaatje langzaam maar zeker steeds iets duidelijker. Zullen ze het redden?

Het meisje met alle gaven, speelt zich af in een futuristische setting, twintig jaar na de Breakdown. De wereld die wij kennen is niet meer. De straten zijn leeg en verlaten. Een infectiegolf zorgt ervoor dat de wereld razendsnel inkrimpt en steeds verder uit elkaar valt. Vijf totaal verschillende karakters met dezelfde missie, hun strijd tegen de rest van de wereld, of wat daar nog van over is, elk op geheel eigen wijze. Een remedie zien te vinden voor het voortbestaan van de mensheid.

Via verschillende invalshoeken, krijgen we een kijkje in het verhaal. En beleven we het verhaal vanuit hoofdpersonages Melanie, Juf Helen Justineau, Sergeant Eddie Parks en Caroline Caldwell. Carey heeft de spraakmakende karakters goed uitgewerkt. Wie is die kleine, bijzondere, dappere, slimme Melanie? Met haar goed ontwikkelde gehoor en reukvermogen. Melanie is nog maar tien jaar oud, haar moeder overleed toen ze nog maar heel jong was en haar vader waarschijnlijk ook, sindsdien zorgen Juf Justineau, Sergeant Parks en hun mensen voor haar. Melanie woont net zoals een heleboel andere jongens en meisjes in een cellenblok, maar met Melanie is iets bijzonders aan de hand, zij is anders. Er is geen daglicht in het cellenblok en de buitenlucht krijgen ze nooit te zien. Er is een geheimzinnige dikke stalen deur aan het uiteinde van de gang, achter deze deur is ze veilig. Wat is er aan de andere kant van deze deur te zien? Dat is een groot raadsel, wat heel goed verborgen wordt gehouden. Zal Melanie er ooit achter komen? Ze maakt zich zorgen, sommige kinderen verdwijnen en komen niet meer terug.
Op maandag tot en met vrijdag krijgen Melanie en haar klasgenootjes les van Juf Justineau, op wie ze stapelgek is, juf J. vervuld haar van pure blijdschap. Het weekend is saai en brengen ze verplicht door in hun cellen met als enige uitstapje de wekelijkse was- en eetbeurt. Melanie hoopt ooit naar Beacon te gaan, wanneer de missie is voltooid.
Met juf Justineau heeft Melanie een bijzondere band. Juf J. die eigenlijk Helen heet is een gevoelsmens en is heel erg begaan met Melanie en gaat haar boekje tot grote frustratie van haar collega’s regelmatig te buiten. Ze komt te dichtbij Melanie en lijkt als enige aan hun kant te staan. Wetenschapper Caroline Caldwell jaagt Melanie de stuipen op het lijf. Zij heeft een missie en heeft maar één doel voor ogen; de wereld redden en gaat daarvoor tot het uiterste. Ze komt over als een hard, gevoelloos ijskoud kreng.
Gaandeweg het verhaal ontwikkeld Melanie haar bijzondere gaven en doet steeds meer ontdekkingen, haar gevoelens, angst, liefde, haat, haar verzet, zijn goed uitgewerkt en voelbaar beschreven.

Ik ben bijna geheel blanco het verhaal ingestapt, ik had al veel enthousiaste kreten over dit boek voorbij zien komen, maar heb ze bewust niet vooraf gelezen. Dus ik had vooraf geen idee waar dit verhaal heen zou gaan. Het verhaal gaat goed van start, Carey wist mijn aandacht meteen te pakken en trapt af met een waanzinnig eerste hoofdstuk, helaas duurde dat maar even. De auteur neemt een geheel andere wending dan ik vooraf verwacht had en ik heb zelfs getwijfeld of ik wel door zou gaan met lezen? Uiteindelijk besloot ik om toch door te gaan en het boek uit te lezen. Maar dit boek en ik… wij zijn helaas geen goede match gebleken. Voor mij is dit een typisch voorbeeld van waar ik totaal iets anders van had verwacht. Het meisje met alle gaven wordt geplaatst onder het genre literaire thriller en daar hoort het naar mijn bescheiden mening niet thuis. Als ik vooraf had geweten waar dit boek daadwerkelijk over zou gaan dan zou ik dit boek nooit zijn gaan lezen namelijk. Ik heb mij namelijk enige tijd geleden voorgenomen dat het Fantasy genre gewoonweg niet mijn ding is en dat ik dus ook geen fantasy boeken meer wil lezen/recenseren. De gruwelijkere, bloederige stukken in Het meisje met alle gaven maken het voor mij nog enigszins goed, dit geeft het ‘thrillrandje’ aan het verhaal. En natuurlijk het feit dat M.R. Carey kan schrijven, want dat is één ding wat zeker is. Dus laat je niet weerhouden door mijn mening, dit is er slechts één van vele en probeer het zelf. Helemaal wanneer je liefhebber bent van The Walking Dead, voor ik begon met lezen snapte ik deze vergelijking nog niet zo, tijdens het lezen wel! Het is net The Walking Dead in boekvorm, tijdens het lezen zag ik het verhaal zo voor me afspelen, alsof ik naar een aflevering van The Walking Dead zat te kijken. En boeken zoals bijvoorbeeld Twilight, De vijfde golf, De test, etc, Helemaal wanneer je liefhebber bent van het Fantasy, Science Fiction genre, want onder dit genre past het verhaal naar mijn idee beter. Ik heb inmiddels al teveel van dit soort boeken gelezen, achteraf gebleken ben ik dus ook niet de juiste recensent voor dit type boek. Het meisje met alle gaven, you love it or you hate it. Ontdek zelf of het iets voor jou is?

Het meisje met alle gaven, een bijzonder meisje, vijf mensen één missie, you hate it or you love it!