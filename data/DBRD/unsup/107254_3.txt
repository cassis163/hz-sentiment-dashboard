David Duchovny (1960) introduceren is waarschijnlijk totaal overbodig. Deze beroemde Amerikaanse acteur, scenarist, regisseur en nu dus ook auteur, beschikt immers al over een indrukwekkende lijst van prestaties. Met zijn doldwaze debuutroman De waarheid is een koe is hij intussen aardig op weg om in Amerika de literaire sensatie van het jaar te worden. Dit laatste zal echter na het lezen van dit boek door een groot aantal lezers niet worden beaamd.

“Het werd een obsessie. Ik dacht alleen nog maar aan India. Ik had steeds minder contact met Mallory, die met de dag dikker werd, en dat vond ik wel jammer maar ik had nu een missie. Ik dacht alleen nog maar aan hoe ik in India kon komen. Ik wist dat het heel ver weg was, helemaal aan de andere kant van de wereld, en dat ik dus een oceaan moest oversteken. (Ooit een koe zien zwemmen? Ik bedoel maar.) En ik was niet zo’n koe die even over de maan springt. Nee, ik moest een vliegtuig nemen.”

De hoofdrol gaat dit keer naar een koe, Elsie Bovary. Ze houdt van haar luie leventje dat bestaat uit eten, drinken, slapen en kletsen met haar vriendin Mallory. Op een nacht gaan beide schoonheden op wandel en zien hun boer met zijn gezin naar een magisch lichtgevend kastje kijken. Wat Elsie daar te zien krijgt zal haar leven totaal veranderen. Vluchten moet ze, op zoek naar een veilige plek op deze wereld. Ze doet dit samen met het varken Jerry, onlangs bekeerd tot het jodendom en die zijn naam aldus veranderd ziet in Sjalom. Ook Tom gaat mee op reis, een kalkoen die niet kan vliegen, maar evenwel op andere terreinen erg handig is. Dit olijke trio vertrekt naar de luchthaven, op weg naar de vrijheid. Voortaan zullen deze drie vrienden streven naar een betere wereld voor iedereen, voor mens en dier.

Dit boek lees je in enkele bijzonder vermakelijke leesuurtjes uit. Grappig toch hoe dieren de plaats innemen van mensen. Deze dieren bekijken onze wereld door een heel andere bril; dit is echter een waarheid als een koe. Dolkomisch en soms wel bizar, evenwel wel met een ernstige inslag; zelfs de politieke wereld blijft niet gespaard. De waarheid is een koe wordt nog eens extra opgevrolijkt met grappige illustraties. Een kinderboek, maar dan wel bestemd voor een volwassen lezerspubliek. De waarheid komt  in dit geval uit de bek van een viervoeter. Mensen moeten zich meer bewust worden over het voedsel, en meer in het bijzonder over het vlees dat ze te eten krijgen. Dit is één van de boodschappen die de auteur wil meegeven, hij is zelf een dierenvriend. Een verhaal over mens en dier, maar zeker ook over religie, politiek en vriendschap. De lezer krijgt eveneens op zijn bord hoe dieren wereldwijd worden gebruikt en verbruikt, alsook hoe mensen met elkaar omgaan. Een luchtig, grappig en amusant boekje dat evenwel in een iets te eenvoudige taal is geschreven. Opmerkelijk naschrift van de “coe-auteur” (geen tikfout!)… bedoelt hij hiermee de ‘co-writer’, de coauteur? “Wellicht krijgt het verhaal dan nog een staart”, zo sluit hij af. Niet geschikt voor zuurpruimen!