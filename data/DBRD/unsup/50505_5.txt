Hou jij van bouwen? Vast wel! Ieder kind heeft wel eens een toren gebouwd van blokken. En daarna met duplo of lego iets moois in elkaar gezet.
Antoni Gaudi was ook dol op dingen bouwen. Daarbij gebruikte hij graag materialen die door andere mensen werden weggegooid. Hierdoor werd hij heel beroemd. Benieuwd naar wat voor moois hij allemaal heeft gebouwd? Lees en bekijk dan gauw dit boekje met daarin het levensverhaal van Antoni Gaudi.

Op de cover van dit boek zie je twee mensen. Een oudere man en een jongetje. Al snel kom je erachter dat dit Antoni Gaudi is, zowel jong als oud. Doordat de tekenaars ervoor hebben gekozen om wel het uiterlijk te veranderen, Gaudi wordt immers steeds ouder, maar niet de kledingstijl, weet je direct om wie het gaat. Hierdoor kunnen ook jongere kinderen het verhaal goed volgen.

Ik denk dat Antoni Gaudi onder kinderen niet heel erg bekend is. Mijn zoon (12) kende hem in ieder geval (nog) niet. Maar hij was wel heel belangrijk en heeft prachtige werken gemaakt.
Zelf ben ik jaren geleden in Spanje geweest en heb toen ook enkele van zijn werken mogen bewonderen. Zo kwam de herinnering van het in het echt zien van de eeuwige huiskraan in de Sagrada Familia, het schitterende mozaïek van de hagedis en golvende gevel van la Pedrera gelijk weer boven.
Erg leuk dat in de tekening deze golf duidelijk is gemaakt door de golven van de zee (en het kleurrijke visje). Hierdoor kan je je heel goed voorstellen hoe Gaudi het bedacht heeft.

Kenmerkend aan de serie Kleine Helden, waarin belangrijke kunstenaars hun eigen verhaal mogen vertellen, is de tijdsbalk achter in het boek, gevolgd door een aantal vragen. Zo kan je zelf met je kind nog eens door het verhaal gaan en het verhaal ook echt samen bespreken. Hierdoor is het verhaal niet uit, maar eigenlijk pas net begonnen.
Zeker wanneer ze de kunstwerken (later) in het echt kunnen bewonderden.

Ben je in de vakantie van plan om samen met je kind(eren) een bezoek te brengen aan Spanje? Neem dan zeker dit boekje mee. De hagedis zal niet meer alleen een stenen beeld vol gekleurde stukjes zijn, ze zullen direct weten wie het heeft gemaakt. En dat geeft een hele andere kijk. Daarom waardeer ik dit boekje op 5 sterren.

Mijn zoon wilde in elk geval mijn oude vakantiefoto’s uit Spanje bekijken en ooit zelf de hijskraan in de Sagrada Familia zien. Want hij kan zich niet voorstellen dat daar nog altijd aan gewerkt wordt en het misschien wel nooit echt af komt.