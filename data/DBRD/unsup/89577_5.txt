Under the skin (Onderhuids) was in 2000 meteen een schot in de roos voor Michel Faber. We volgen een raadselachtige vrouw, die dagelijks de Schotse autowegen afschuimt, op zoek naar goedgebouwde mannelijke lifters om op te pikken. We ontdekken mondjesmaat wat haar drijft. Een thriller? Sciencefiction? Een maatschappijkritisch werk? Deze intrigerende roman heeft het allemaal, maar is vooral heel meeslepend verteld met nuance, filosofische diepgang en sfeervolle beschrijvingen die de lezer in het verhaal mee zuigen om vervolgens klaarwakker tot het besef te komen dat Faber hier een inktzwarte boodschap brengt over de mens. Door letterlijk in de huid te kruipen van een buitenstaander, slaagt hij er namelijk in om doodgewone, alledaagse menselijke praktijken als walgelijk voor te stellen. Moralistische fantasy die dankzij Fabers krachtige stijl en slimme verteltechniek een onvermoed literair aanzien krijgt. De “vodsels” vergeten we in elk geval nooit meer! Under the skin werd in 2013 verfilmd met een heerlijk spookachtige Scarlett Johansson in de hoofdrol.