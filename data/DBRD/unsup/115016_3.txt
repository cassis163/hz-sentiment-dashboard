Matthieu Zela is geboren in het Parijs van 1743. Na de dood van zijn ouders, hij is dan vijftien jaar oud, verlaat hij met zijn kleine halfbroertje Thomas Frankrijk en gaan ze op weg naar Engeland. Aan boord ontmoet hij Dominique en gedrieën proberen ze iets van een leven op te bouwen in Dover. Dat lukt hen aardig, mede dankzij de centen die Matthieu overhoudt aan het zakkenrollen en het armoedig kamertje wat ze huren. Toch besluiten ze na een jaar om verder te trekken en zie hier verhaallijn 1.

Verhaallijn 2 speelt zich af in het jaar 1999. Matthieu Zela leeft nog steeds (jawel) en is dan 256 jaar oud. Zijn achter-achter-achter etc. neefje Tommy is een jongeman van begin 20, een grote soapster met een drugsverslaving, en is altijd in geldnood. Matthieu is dan eigenaar van een televisie station.

De hoofdstukken over deze 2 verhaallijnen worden afgewisseld door min of meer op zichzelf staande hoofdstukken die de verschillende periodes in Matthieus leven belichten. Een reis door de tijd dus waarin de lezer meer te weten krijgt over Matthieus leven ten tijde van de het Hollywood van de jaren ’20, van de wereldtentoonstelling in Londen van 1851, van de Franse revolutie in 1789, de Beurskrach van ’29 in Wallstreet etc. En deze gebeurtenissen bieden dus een heel variërend decor waar tussendoor het lange leven van Matthieu opgevoerd wordt.

Het boek is verder makkelijk leesbaar, biedt her en der wat interessante inkijkjes maar is veelal een opsomming van feitjes zoals: met welke vrouw is Matthieu op dat moment samen, hoe staat hun relatie erbij, wat voor werk doet hij op dat moment, en welke achter-achter-achterneef werkt zich in die periode in de nesten en hoe.

Het einde is helaas zeer voorspelbaar (verhaallijn 2), maar ik merkte wel dat ik heel graag wilde weten hoe verhaallijn nummer 1 zou aflopen en dat hield mij toch geïnteresseerd in dit boek.