Toegegeven; het is een spannend verhaal. Maar ook wel erg ongeloofwaardig. Yasmin gaat met haar tien jaar oude, dove dochter op zoek naar haar man die in Alaska een film aan het maken was. Het is winter, dus 24 uur per dag donker en vreselijk koud. In het dorp waar Matt verbleef is een vreselijk ongeluk gebeurd. Een brand waarbij iedereen om het leven is gekomen. Ook Matt. Maar tegen beter weten in gelooft Yasmin er heilig in dat hij nog leeft en dat ze hem moet gaan redden. Ze krijgt een trucker zover dat hij haar en haar dochtertje meeneemt terwijl hij een prefab huis vervoert met zijn truck. Als de trucker bij de eerste stop onwel wordt, steelt ze de truck en gaat zelf op weg, met oplegger en prefab huis! In het donker, in een storm, door de bergen. En dan worden ze ook nog achtervolgd. Als ze uiteindelijk met de truck door het ijs zakken, blijkt dat precies op de plaats waar Matt, wonder boven wonder, inderdaad nog steeds in leven is. En dan volgt de ontknoping en blijkt het hele verhaal te gaan om fracking en de gevolgen daarvan op de natuur en mensen van Alaska.