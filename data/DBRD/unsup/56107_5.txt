Bij het openslaan van het boek was het eerste wat ik dacht: oooh, wat mooi! Er staan werkelijk zulke prachtige platen van ons landschap in en ik ben stiekem verliefd op het blauw/geel van de trein die daar af en toe doorheen rijdt. Door al het gebrom en gefoeter, wie het hardst schreeuwt wordt gehoord en de onrust in de politiek was ik dat blije gevoel hier te wonen gewoon een beetje vergeten. Maar dat is weer helemaal terug! Het is lang geleden dat ik zo heb moeten lachen om Nederland en alles wat ons typisch Nederlanders maakt. Wat een heerlijk boek!

Merel Corduwener is een kei in ons met alle liefde neerzetten. Wij, in ons dagelijks leven met al onze eigenaardigheden, zelfs als we ons wat al te recht door zee en onhebbelijk gedragen. En denk maar niet dat je er aan ontkomt, ook jezelf (Ã³f je schoonmoeder, zus of buurman) ga je terugvinden in de antwoorden en illustraties in het boek. Voor Polderpolonaise scheurde ze achterop de motor door heel het land, keek en zag, zocht interessante en grappige weetjes op en stelde een vragenlijst van 30 vragen op die ze door Nederlanders van allerlei pluimage en leeftijden liet beantwoorden. De leukste antwoorden op tien van de vragen vind je terug in het boek.
Het boek Polderpolonaise kun je zien als een documentair beeldverhaal waar alle ruimte is genomen om de vele prachtige prenten die zij maakte tot hun recht te laten komen. Merel Corduwener (1991) studeerde Illustration Design aan de ArtEZ hogeschool voor de kunsten en werd in 2017 genomineerd voor de European Design Awards in de categorie Book & Editorial Illustration. Ze maakt illustraties voor onder andere Het Parool, de Volkskrant en NRC Handelsblad. De prenten voor Polderpolonaise maakt zij met verf, ecoline en waterverf om de uiteindelijke compositie digitaal te voltooien. Subtiel en treffend.

Komt er een tweede deel? Ik hoop het, ik vond het oprecht jammer dat het uit was en volgens mij leveren wij samen makkelijk genoeg stof voor nog eens 160 bladzijden.

(even spieken naar een paar van de prachtige afbeeldingen van Merel Corduwener kan op mijn Instagram-account of even Googlen wil vast ook helpen)