Er is al veel positiefs geschreven over Spoorloos van Harlan Coben en daar wil ik me graag bij aansluiten. De langdurige vermissing van de broer van de hoofdpersoon Will in het boek en het plotselinge vertrek van Sheila, de vriendin van Willl, luiden een verhaal in waarin niets is wat het lijkt. Over het boek als thriller kan ik kort zijn: het is geweldig spannend en heeft alles in huis wat een goede thriller moet hebben. Ten eerste is het vaardig geschreven. Korte hoofdstukjes die allemaal duidelijk bijdragen aan de opbouw van het verhaal.

Ten tweede zijn de plotwendingen soms fenomenaal. Als lezer wordt je meerdere malen verrast en op het verkeerde been gezet. Maar toch lijkt het allemaal te kloppen aan het einde zonder dat het verwrongen aan doet en dat is knap gedaan van de schrijver.

Ten derde zijn de personages om van te smullen. Hele foute  boeven , maar de achtergrond van deze foute mannen wordt door de schrijver goed uit de doeken gedaan, zodat het  fout zijn geloofwaardig blijft.

Kortom, een thriller zoals een thriller moet zijn: spannend, lekker vlot geschreven en een goed in elkaar zittend plot. Aanrader.