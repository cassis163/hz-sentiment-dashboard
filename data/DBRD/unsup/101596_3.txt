Wonderbaarlijk, het lijkt wel alsof ik nooit een voet in Almere heb gezet.
Als geboren Amsterdamse heb ik inderdaad een licht vooroordeel over deze stad.
En dan lees je het boek "De groene stad" van Redmond O'Hanlon.
Wederom toont O'Hanlon zijn schrijftalent.
Aan zijn hand meegenomen treed je de wereld van Almere binnen, een stad vol bijzonderheden.
'Into the wilderness' waar ijsvogels, kluten, brandganzen, knobbelzwanen en de kiekendief te spotten zijn.
Dit alles in een fraai uitgegeven gebonden boek, verlucht met vele kleurenfoto's.

Eerder schreef O'Hanlon schitterende reisverslagen zoals "Naar het hart van Borneo" en "Tussen de Orinoco en Amazone". Zijn anekdotes zijn zo goed verteld, dat je ze moeiteloos jaren herinnert. "De groene stad" vind ik niet zijn beste boek, maar is toch heel vermakelijk om te lezen.

O'Hanlon introduceert Ebenezer Howard (1850-1928) met zijn Garden City.
Howard's diagram heeft weerklank in Almere gevonden.
Een stad, nog in de groei, met huizen als Het Spiegelhuis, Het Rubberhuis en De Korf.
O'Hanlon spreekt met planologen, ecologen en stadsarchitecten.
Hij verwoordt hun enthousiasme en idealen op aangename wijze.
Als geen ander kan O'Hanlon een verhaal in een verhaal vertellen.
Hij introduceert o.a. Adriaan van der Zwan, hoofd groenvoorziening in 1972, verantwoordelijk voor de boomplantingen. 600.000 per jaar.
Maar ook de eigenaar van Haddock, een selfmade man, met een eigen visie op de toekomst.

O'Hanlon schetst een beeld van een stad in wording, maar staat ook even stil bij wat oneffenheden.
"Het gissen en missen maakte van het begin af deel van het project."
Zelf is hij -na een driejarig verblijf- op geheel eigen wijze een fan van deze stad geworden.

Het zo vaak verguisde Almere heeft de best mogelijke auteur voor haar promotie gekozen. Ik zou zeggen: Den Helder grijp uw kans!