Johan en Merel Jagers vertrekken naar Florella, Italië, waar Johan het beroemde schilderij Penitenza gaat restaureren en samen met een internationaal team ook de rest van de basiliek waar het schilderij hangt.
Zij huren woonruimte bij Daniël en Loredana. Daniël, die net als Johan en Merel uit Groningen komt, is een vrouwenversierder en heeft een sterke binding met de maffia. Ook heeft hij een wietkwekerij. Merel en Daniël hebben bij elkaar in de klas gezeten. In die tijd was Merel een onooglijk meisje, maar nu is zij een schoonheid geworden en Daniël probeert haar te versieren.
De leider van het restauratieteam is Gianni, de vader van Loredana. Hij wil dat Johan het schilderij niet gewoon restaureert, maar zo mooi mogelijk maakt. Johan weigert dit. Als restaurator kan en mag hij dat niet doen.
Als er dan een afschuwelijk misdrijf plaatsvindt, wordt Johan als verdachte opgepakt en daarna veroordeeld. Maar heeft hij het gedaan en wat zit er verder achter?
De tweede draad in het boek gaat over Maria Grazia, de grootmoeder van Loredana, en haar man Giuseppe, die op Sardinië wonen. Giuseppe was vroeger bokser en maffiabaas, maar is nu aan het dementeren. Maria Grazia heeft een bloeiende handel in vervalste kunst en helpt Daniël met het kweken van wiet.

Penitenza begint met een proloog in een rechtbank, waar Johan schuldig wordt bevonden. Daarna gaat het terug in de tijd en ontspint het verhaal zich. Door het boek zo te beginnen, word je als lezer meteen nieuwsgierig.
Het boek wordt verteld vanuit het perspectief van verschillende personen, boven de hoofdstukken staat vanuit welke persoon dit is.
Helaas worden de verschillende personen, op Daniël en Maria Grazia na, niet echt uitgediept en krijg je weinig beeld bij hen.
Het boek heeft een vlotte schrijfstijl, het taalgebruik is eenvoudig te noemen en de Italiaanse termen die regelmatig gebruikt worden, geven het boek extra charme. Net als de beschrijvingen van de verschillende gerechten die door Loredana gemaakt worden.
Met een titel als Penitenza verwacht je dat in het boek regelmatig een en ander over kunst te lezen zal zijn, maar dat is slechts sporadisch zo.
Het beste deel van het boek is de plot. Het komt niet geheel onverwacht, omdat al eerder toespelingen gemaakt worden. Maar het toont wel aan hoe een krachtig persoon kan handelen.

Karin Kallenberg, Amsterdam, volgde de lerarenopleiding Nederlands. Zij is getrouwd en heeft twee kinderen en woont tegenwoordig in Rome. Sinds een paar jaar heeft zij creatief schrijven als hobby.
Tijdens een schrijverssessie leerde zij Dimitri van Hove kennen.
Dimitri van Hove woont en werkt in Brugge, samen met zijn ingebeelde vriendin. Hij studeerde informatica en grafische vormgeving. Naast zijn illustratiewerk publiceerde hij korte verhalen in een aantal Vlaamse en Nederlandse literaire tijdschriften, waaronder Holland SF, Wonderwaan en Lava.
Sinds de schrijverssessie vormen zij het auteur duo Karin en Dimitri en richten ze zich op fictie voor volwassenen, kinderboeken en graphic novels.
Eerder schreven ze samen de psychologische thriller B.B.