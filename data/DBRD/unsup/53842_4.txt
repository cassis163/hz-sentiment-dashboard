Fantoompijn is het tweede deel in de reeks over Henning Juul. In het eerste deel Schijndood hebben we al kennis met deze misdaadverslaggever mogen maken en het verdient dan ook aanbeveling om eerst dit boek te lezen. De verhalen waar Henning achteraan zit zijn weliswaar niet direct met elkaar verbonden en zijn dus weliswaar zelfstandig leesbaar, maar los daarvan is er een rode draad in de serie die alleen goed kan worden begrepen als de delen in de juiste volgorde worden gelezen. Deze rode draad heeft betrekking op het persoonlijke leven van Henning die door de serie heen steeds verder uit de doeken wordt gedaan. Enkele jaren geleden is het zoontje van de gescheiden Henning in een vuurzee om het leven gekomen toen deze bij hem logeerde en hij vermoedt dat de brand door iemand met opzet is aangestoken.
In Fantoompijn neemt Tore Pulli, een figuur uit de onderwereld, vanuit de gevangenis contact op met Henning. Deze beweert dat hij onterecht voor de moord waarvoor hij vastzit is veroordeeld. Hij schakelt Henning in om zijn onschuld aan te tonen. Het lokaas dat hij hem voorhoudt is informatie over de avond waarop het zoontje van Henning om het leven is gekomen. Natuurlijk kan Henning niet anders dan uitzoeken of Tore Pulli inderdaad onschuldig is.

Met Schijndood had Thomas Enger meteen een internationale bestseller in handen. En terecht wat mij betreft, Thomas Enger is een interessante nieuwe toevoeging aan het Scandinavische thrillerlandschap. Ook Fantoompijn wist meteen de bestsellerlijsten te vinden en kwam voor menige thrillerprijs in aanmerking. Het is natuurlijk altijd lastig om de hooggespannen verwachtingen die zijn gewekt door een eerste deel waar te maken, maar ik denk dat Thomas Enger daar toch in is geslaagd.

Zonder verder al teveel over het verhaal los te laten kan gezegd worden dat het boek een sterk plot bevat, waarbij de spanning mooi gedoseerd naar het einde toe wordt opgebouwd. Niemand is zeker van zijn leven en dat geldt zowel voor de 'good guys' als de 'bad guys'. Het boek is niet alleen spannend, maar geeft ook een boeiende inkijk in het criminele milieu rondom sportscholen waar illegale supplementen en intimidatie niet worden geschuwd. De personages die voorbij komen - en dan met name die van de figuren uit de onderwereld - worden kleurrijk ingevuld. Mooi ook om te zien is hoe de karakters uit de vorige delen zich verder ontwikkelen en meer vlees en bloed krijgen. Zo wordt de relatie tussen Henning en zijn ex-vrouw verder uitgediept en dat blijkt zeker een verrijking voor het boek. Ten opzichte van zijn voorganger zit het boek wat strakker in elkaar dan zijn voorganger dat wat meer losse lijntjes bevatte. Deze opgaande lijn belooft in elk geval veel goeds voor de komende delen. Uiteindelijk kom ik nog net op een zelfde score uit. Vier sterren, maar dan wel met een glanzend randje.