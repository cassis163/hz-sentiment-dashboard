Liz, de zwangere vriendin van Gabriel Naumann, is ontvoerd door een psychopaat. Om haar te redden dwingt de ontvoerder hem om zich de nacht waarin zijn ouders werden vermoord, te herinneren. Hiervoor moet hij doordringen tot de donkere en gesloten krochten van zijn geheugen want getraumatiseerd als hij was door deze nacht, heeft hij de gebeurtenissen van toen als het ware uit zijn geheugen gewist. Een razende zoektocht naar het verleden begint waarbij de klok onverbiddelijk verder tikt...

Bij onze oosterburen zit een groot talent voor het schrijven van een goede psychologische thriller. Ook Marc Raabe heeft met dit boek laten zien dat hij dit talent bezit. Ondanks de ongeloofwaardigheden die hier en daar in het verhaal de kop opsteken, een ijzersterk debuut.