Een boek met een thema: oplichting via internet. Een Ghanese jongen komt onder een valse ID in contact met een vrouw in Nederland. Hij overstelpt haar met aandacht, om haar vervolgens geld afhandig te maken met loze beloftes. Een lucratieve business, maar niet zonder gevaar.

Ook Ellen komt in contact met 'John', hij begrijpt haar en zij wentelt zich in de aandacht die ze krijgt. Als hij in de problemen komt wil zijn hem maar al te graag helpen en maakt steeds opnieuw geld over, tot ze ontdekt dat het oplichting is. Haar kinderen helpen haar de oorsprong van de emails te vinden. Dan neemt ze een besluit, ze gaat hem opsporen en confronteren, maar ze komt daarbij wel in groot gevaar. Er is ook nog ruimte voor een stukje romantiek.

Het boek deed me erg denken aan de Suzanne Vermeer - zomer thrillers. Het leest erg vlot en is ook best even spannend, maar met name het deel in Ghana en de keuzes van Ellen zijn niet echt heel erg realistisch. Wat erg leuk en interessant is, is het perspectief van de jongen Solomon, de jonge oplichter. Je zou bijna begrip krijgen voor de wijze van oplichting.

De schrijfstijl is niet te moeilijk en prettig om te lezen, het leest dan ook snel, erg snel en dat is best jammer. Door de opbouw van het boek in vijf delen is er wel een mogelijkheid om het boek tussendoor even aan de kant te leggen.

De personages zijn goed neergezet. Je krijgt als lezer een zekere sympathie voor de naar aandacht hunkerende Ellen, die zodra ze weet dat ze is opgelicht het er niet bij wil laten zitten en de confrontatie aan durft te gaan. Maar ook de jonge Solomon krijgt sympathie, niet om wat hij doet, maar wel waarom hij het doet. In een land vol armoede is het verdienen van geld van groot belang. Sappelen in zware baantjes, of vrouwen voor de gek houden en een auto kunnen kopen, die keuze is snel gemaakt.

Een redelijk spannend verhaal, waarbij ook romantiek nog om te hoek komt kijken, levert een originele roman op, waarna elke vrouw nu is gewaarschuwd voor de verleidingen op het internet. Contacten ‘die te mooi lijken om waar te zijn’, zijn meestal niet waar, maar kosten wel een hoop geld.