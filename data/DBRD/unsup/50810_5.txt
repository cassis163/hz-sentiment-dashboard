Geïnspireerd door de opa van moeders kant -Johan Schafstall- die als musicus een boekwerkje over zijn carrière bijhield, dacht Youp, dit wil ik ook als uiting en ter viering van mijn mijlpaal. Want Youp van 't Hek wordt 65 en viert ook zijn 50-jarig theater jubileum. Hoe kan hij hier beter aandacht aan besteden dan met een rijk overzicht van die grootse en brede carrière in een magnifiek en kloek boekwerk die een collage vormt van prachtige foto's, ijzersterke liedteksten, knipsels, commentaren, mijmeringen en begeleidende teksten van Youp zelf.
Zijn carrière komt op -merendeels- vrolijke wijze aan de lezer voorbij. We nemen kennis van veel onbekende en bekende hoogtepunten in zijn leven. We zijn getuige van zijn moeizame eerste schreden in het theater en zijn doorbraak wat uiteindelijk leidde tot het ontstaan van deze bijzonder succesvolle en niet meer weg te denken cabaretier, columnist, stukjes- en kinderboekenschrijver, oudejaarsconferencier, praatjesmaker, bij tijd en wijle actievoerder en creatieve geest die Nederland rijk is. O ja, ook nog eens mede-eigenaar van Hekwerk theaterproducties die ook een jonge garde cabaretiers ondersteunt. Een man ook die op soms ietwat vileine, altijd kritische, maar vooral rake en dolkomische manier de maatschappij en het dagelijkse leven van ons allemaal onder de loep neemt, fileert en messcherp becommentarieerd. Theatermaker in hart en nieren, die in staat is om je tranenbiggellend van de bank te laten rollen.

Voor Youp zelf is dit een prachtig bewaarboek over zijn oeuvre, zijn kunstenaarsgeschiedenis, zijn bestaan als nationale nar. Geen ode aan of applaus voor zichzelf, daarover is hij soms zelfs sceptisch, vol zelfspot en zeker altijd realistisch. Ook heel veel trouwe medewerkers passeren terecht de revue.
Voor fans en geïnteresseerden een prachtige reis langs het fenomeen Youp in tekst en (heel veel) beeld, die als collectors item niet mag ontbreken in de boekenkast. Een meesterwerkje. Youp als beroep. Als je het boek uit hebt kun je dit beamen, maar ook denken: Youp als bedrijf, Youp als creatieve duizendpoot, Youp als kunstenaar, kortom Youp als creator.

Het eind lijkt nog niet bereikt. Zoals Youp het boek afsluit: "U bent nog niet van mij af."
Inmiddels speelt hij nog zijn nieuwste show in de theaters en is de kans aanwezig dat Youp ons in 2020 met zijn 10e oudejaarsconference gaat verblijden. De inkt voor zijn columns is ook nog niet opgedroogd. En wat ontspruit er nog meer uit zijn brein? Tijd zal leren of er nog eens een jubileumboek in zit.