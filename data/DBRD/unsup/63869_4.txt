Om pijnlijke gebeurtenissen in Groningen achter zich te laten en omdat Jennifer Brugman opnieuw wil beginnen, zoekt zij een andere plaats om te wonen en te werken. Jennifer is tactisch rechercheur. De politie van haar geboortestad Rotterdam biedt haar de kans op een nieuwe start. Tijdens een voorstelrondje op haar eerste werkdag komt een melding binnen van een vermoorde vrouw die ondersteboven in een boom hangt met slechts een laken om zich heen. Het laken hangt naar beneden over haar gezicht.
Een paar dagen later doet zich een soortgelijke situatie voor.
Vrij snel wordt een link gelegd met de Griekse Mythologie, door de manier waarop de vrouwen hangen als zij gevonden worden en het feit dat zij ingeschreven staan op een datingsite voor getrouwde mensen en overspelig zijn.
Vanaf dat moment staat de moordenaar bekend als de Mythologie-moordenaar.
De gebeurtenissen in Groningen achtervolgen Jennifer nog steeds. Ze heeft regelmatig het gevoel dat ze bekeken en achtervolgd wordt. Dit geeft haar paniekaanvallen. Haar collega’s weten niet wat haar overkomen is en zij wil er ook niet over praten. Alles wijst erop dat de Mythologie-moordenaar het op Jennifer voorzien heeft en de eerdere moorden slechts gepleegd zijn om haar bang te maken.
Terug in Rotterdam komt Jennifer ook weer in contact met haar zus, die zij sinds de dood van haar ouders niet meer heeft gezien. Het contact verloopt in eerste instantie stroef, maar na enige tijd worden ze toch weer de zussen die ze in hun kindertijd zijn geweest.
Lukt het de moordenaar op te sporen voor de angst van Jennifer waarheid wordt en zij slachtoffer zal worden? Het hele politieteam moet hard werken om de zaak op te lossen.
En dan krijgt helemaal aan het eind van het boek de titel een nieuwe betekenis.

“Een nieuw begin” is pakkend geschreven en je wilt het dan ook het liefst in een ruk uitlezen. De verhaallijn zit goed in elkaar, helaas zijn er net iets te veel “hints” die de lezer op het verkeerde been proberen te zetten en juist daardoor naar de echte dader wijzen.
Het boek wordt voornamelijk vanuit het perspectief van Jennifer verteld, met zo nu en dan stukjes die geschreven zijn vanuit de dader. In deze stukjes leer je de de achtergrond van de dader kennen en zijn motieven voor de moorden.
Na dit debuut kijk ik uit naar een volgend boek van Angelique.

Angelique Haak (geboren in 1978 in Rotterdam) publiceerde haar debuut “Een nieuw begin” in 2017.
Ter gelegenheid van de week van het spannende boek won zij in 2013 een regionale schrijfwedstrijd en dat gaf de aanzet tot het schrijven van deze thriller.