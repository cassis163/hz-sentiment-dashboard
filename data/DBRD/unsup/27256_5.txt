Steffie woont met haar moeder in de stad en gaat verhuizen naar het platteland. Dit vindt ze heel spannend. Voordat ze gaan vertrekken krijgt Steffie van oma een cadeau: een theekophuisje met vier kleine speelgoedkonijnen. Dit is de familie Snuffel: vader Gabriel. Moeder Bo, zusje Sally en broertje Pip. Wat Steffie niet weet is dat de konijnen tot leven komen als ze er niet is.
Bij het nieuwe huis aangekomen loopt Steffie snel naar binnen. Ze merkt niet dat één van de konijnen uit het zakje valt. Binnen geeft ze het Theekophuisje een mooi plekje en stalt alles uit…..maar waar is papa Gabriel?
Vindt Steffie dit konijntje terug? Wat doen Bo, Sally en Pip wanneer ze ontdekken dat papa Gabriel er niet is?
De familie Snuffel is het eerste boek uit de serie Het Theekophuisje. Ik heb het verhaal voorgelezen bij mijn kleuters, maar kinderen vanaf 7 jaar kunnen het ook zelf lezen. Het is een leuk verhaal, waarin spanning en avontuur zit. De kinderen worden geprikkeld en komen helemaal in de sfeer van het verhaal. Ze zitten op het puntje van hun stoel te luisteren. Ze voelen de emotie van Steffie en de spanning wanneer Sally op pad gaat om Gabriel te zoeken.
De prachtige illustraties van Pippa Curnick zorgen hier ook voor. Ze zijn kleurrijk, grappig en beslaan soms de hele pagina.
De familie Snuffel een aanrader wanneer je van avonturen en dieren houdt. Ken je iemand die binnenkort gaat verhuizen dan is dit boek leuk om cadeau te geven.