Deel 3 al in de serie de Noordzeemoorden. En met ieder deel wordt het alsmaar beter en spannender. Ook in dit deel kruisen de paden van Maud en Kyra zich weer als er een eindje verderop bij Kyra in de straat een schedel wordt gevonden. De tuinman stuit op dit luguber lichaamsdeel bij graafwerkzaamheden. Als de tuin aan nader onderzoek wordt blootgesteld komen er nog meer gruwelijkheden boven water … en dan begint een onderzoek dat alle kanten op kan gaan. De familie Demsterwold – de vader met name – was niet echt van onbesproken gedrag maar bewijzen konden nooit hard worden gemaakt. Een moordenaar met een missie, zo lijkt het. Een onmiskenbaar ritueel.

Ook de zoektocht naar Kyra's zus Sarina gaat in dit deel verder. Ik moet zeggen dat me dit mysterie uitermate nieuwsgierig maakt. Zoveel aanwijzingen en zo weinig houvast. Het lijkt me zo frustrerend om steeds op dingen te stuiten die uiteindelijk weer op niets uit lopen. Maar Kyra bijt zich vast in alle aanwijzingen, hoe klein ze ook zijn – iemand moét toch iets weten?

Als op een gegeven moment de lugubere vondsten in de tuin en de verdwijning van Sarina nu eens iets met elkaar te maken blijken te hebben? Razendsnelle afwisseling in perspectieven, geweldig leesvoer dat je vasthoudt! Op wat voor manier dan ook, het blijft spannend en ik kijk dan ook reikhalzend uit naar deel 4 waarin hopelijk het Sarina-mysterie onthuld wordt!!

http://josesprakeloos.blogspot.nl/2016/05/isa-maron-ritueel.html