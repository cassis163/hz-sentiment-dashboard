De brief van Herman is een origineel prentenboek waarin twee vrienden -die lief en leed deelden -afscheid van elkaar moeten nemen, omdat één van de twee gaat verhuizen. De vrienden Herman & Henry beloven elkaar te schrijven. Henry moet erg wennen in zijn nieuwe huis en schrijft zo snel als hij kan een brief naar zijn vriend. Hij krijgt echter geen brief terug, Herman is jaloers omdat Henry al snel nieuwe vrienden heeft gemaakt terwijl hij alleen achter is gebleven. Pas als Herman beseft dat Henry hun vriendschap net zo erg mist besluit hij terug te schrijven….

In dit leuke prentenboek over vriendschap zijn er echte briefjes geplakt die daadwerkelijk opengevouwen en gelezen kunnen worden. Dit maakt dat het verhaal voor kinderen nog een stuk realistischer over zal komen. Met de mooie afbeeldingen vormt dit verhaal een fijne combinatie om regelmatig samen uit te lezen.