‘De dood kroop vanaf haar tenen en vingers langzaam omhoog en Safia begreep dat ze stervende was. Haar lijf raakte op, haar tijd was om.’

Safia ligt op sterven en haar kinderen hebben zich om haar heen verzameld in de ziekenhuiskamer. Maar dan stuurt ze iedereen weg, behalve haar veertigjarige dochter Mariam. Safia kan niet sterven voordat ze haar eerstgeborene heeft gezien. Niemand die het weet, maar Safia heeft nog een zoon alleen heeft ze hem niet zelf mogen opvoeden. Mariam moet hem vinden maar mag niemand hierover vertellen. Dankzij een bepaalde situatie kan ze haar vertrek naar haar geboorteland rechtvaardigen. Intussen staat Aya, Mariams dochter, op het punt van trouwen. Aya, studerende voor arts, heeft veel twijfels over haar studie en haar toekomst maar is bang haar hart te volgen. En dan is er nog iets dat ze aan haar ouders moet opbiechten.

Eenmaal in Marokko leert Mariam een andere kant van haar moeder kennen en van zichzelf. Haar opvoeding en haar eigen gevoel komen in botsing met elkaar. Tegelijkertijd is Aya in Nederland druk aan het nadenken over haar toekomst.

In je dromen ga jij begint met een woord vooraf van Inge van der Krabben. Het verhaal van Safia en haar familie speelt zich af in twee culturen: de Nederlandse en de Marokkaanse. Omdat de tweede de auteur onbekend was besloot ze te gaan interviewen, zich in de cultuur te verdiepen en naar Marokko af te reizen.

Een mooi citaat uit het voorwoord:

‘Als je de cultuur en de tradities en het geloof van iemand afpelt, blijft de naakte mens over. Dan verdwijnen de verschillen en blijkt hoezeer we op elkaar lijken en dezelfde worsteling met het leven aangaan, zijn we universele zielen in wie verhalen schuilen, eenmaal met elkaar verbonden, het verhaal van het leven vormen.‘

In je dromen ga jij wordt afwisselend verteld door de drie vrouwen: Safia, Mariam en Aya. Drie generaties, opgegroeid met de Marokkaans cultuur. Safia staat aan het eind van haar leven en heeft nog maar één wens. Door dit aan Mariam te vragen maakt ze het haar niet makkelijk. Vooral niet omdat het geheim moet blijven. Dit en veel wat hieruit voortvloeit laat Mariam kritisch naar zichzelf kijken en naar haar huwelijk. En dan Aya, een jonge vrouw die als arts een mooie toekomst staat te wachten. Maar zo vlak voor haar bruiloft begint er iets te wringen. Drie vrouwen die ieder op hun eigen manier worstelen met hun leven en zoekende zijn naar dat ene rustpunt.

Inge van der Krabben neemt je in deze roman mee naar een andere cultuur. Een cultuur met andere tradities en gewoontes dan onze eigen (Nederlandse) cultuur. Maar met deze familieroman brengt van der Krabben de andere cultuur heel dichtbij waardoor verschillen vervagen. De personages worden heel krachtig neergezet en er ontstaat tijdens het lezen een grote bewondering voor de vrouwen, vooral voor Mariam. Mariam is sterker dan ze zelf denkt en voorzichtig verlegt ze haar grenzen. Dit geldt ook voor Aya. Alle twijfels en vragen die Mariam en Aya hebben maken onzeker en zijn herkenbaar voor iedere vrouw. En dan Safia, haar verleden, haar grote geheim en haar grote verdriet. Onbegrijpelijk en de vraag is waarom.

Van der Krabben laat met In je dromen ga jij zien over een uitzonderlijk inlevingsvermogen te beschikken. Daarbij weet ze alles op een mooie wijze te verwoorden en op papier te zetten. Als vanzelf wordt de lezer meegevoerd en het is makkelijk om mee te leven met de personages. Ik geef eerlijk toe dat ze mij moesten overhalen deze roman te lezen, maar wat is deze roman een verrassing. Vanaf het allereerste begin zat ik tot mijn verbazing vast in het verhaal en kon het ook niet meer loslaten. Zelfs nu nog, het boek is al een tijdje geleden uitgelezen, is er nog steeds de verpletterende indruk en wordt er regelmatig aan de personages gedacht.

Van der Krabben beschikt over een buitengewoon schrijftalent waarbij ze de emoties flink weet te raken en met dit boek In je dromen ga jij laat ze niet alleen culturen vervagen maar weet ook enige vooroordelen weg te vagen. Complimenten voor dit prachtige verhaal!