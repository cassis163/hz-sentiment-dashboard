Maria Speermalie is een naturalistische roman. Herman Teirlinck begon deze roman in 1937 maar voltooide en gaf die pas uit in 1940.
Het is het verhaal van een naïef meisje dat uitgroeit tot een zelfbewuste meesteres van het landgoed ’t Homveld, maar ook een harde, kille vrouw. Ze wordt langzaam aan hetzelfde als haar vader, die ze wel lief heeft maar niet bewondert.
De gehele familie Speermalie is verslaafd aan macht. Ze willen de eer van hun familie hooghouden en zullen dat koste wat het kost bewerkstelligen. Maria trouwt alleen maar zodat ze opvolgers heeft die de machtige Speermalie lijn kunnen voortzetten. In haar leven draait dan ook alles om ’t Homveld en het regelen van de zaken rond het landgoed.
Het verhaal is goed opgebouwd en de relaties tussen de personages zijn behoorlijk complex. Bovendien wordt het leven van Maria verteld tegen een achtergrond van prachtige beschrijvingen van de wisselende natuur.
De taal van Teirlinck is wat ouderwets, maar dat mag geen beletsel zijn om dit boek te waarderen.