De roman Een liefde in Rome beschrijft de liefde in al zijn facetten. Terwijl Alice en Gus een hevige verliefdheid beleven, herontdekken Meg en Alec juist de liefde. De chique-dame Constance sluit op haar beurt een liefdesleven af en haar schoonzus Lizzie leert dat je nooit te oud bent om de liefde van je leven te ontmoeten. Ze worden allen geholpen door de verteller van dit verhaal, een genius loci. Een beschermende liefdesgeest van een bepaald gebied, in dit geval Rome.

Dat laatste klinkt misschien wat zweverig, maar dat is deze roman zeker niet. De keuze van de auteur Mark Lamprell om een zogenaamde genius loci het woord te laten doen is origineel, misschien even wennen, maar erg vermakelijk. Naast dat deze liefdesgeest de lezer een aantal bijzondere romantische verhalen laat meebeleven neemt hij je ook mee naar alle uithoeken van zijn stad. Ook reist hij, op een luchtige manier, met je door de geschiedenis van Rome. Een liefde in Rome leest als een vlotte roman en is direct ook daadwerkelijk een fascinerende gids voor een minstens zo’n fascinerende stad; Rome!

Mark Lamprell brengt zijn personages op een luchtige manier tot leven. Hun verhalen lijken heel verschillend, maar zijn allen even pakkend. Hoewel deze liefdesroman dus uit diverse afzonderlijke verhalen bestaat, hebben deze meer met elkaar gemeen dan je in eerste instantie zou verwachten. Zeer divers, maar toch zo met elkaar vergelijkbaar. Je waant je tijdens het lezen even in Rome! De uitgebreide beschrijvingen van alle bezienswaardigheden in deze wonderlijke stad zijn een aangename aanvulling op het verhaal. Geschreven in een mooie eenvoud. Iedereen die Rome al in zijn hart heeft gesloten zal genieten van deze roman en ben je er al geweest dan zal je waarschijnlijk een hoop van wat wordt beschreven herkennen. De mooie, haast poëtische, beschrijvingen van Rome laten je na afloop achter met een sterk verlangen naar een persoonlijk bezoek aan deze stad!