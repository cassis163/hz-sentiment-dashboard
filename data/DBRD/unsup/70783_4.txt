Als Arthur de deur openbreekt in de kelder van de oude vuurtoren, die hij heeft geërfd van zijn vader, gebeuren er ineens rare dingen met hem. Er lijkt een vloek op hem te rusten en hij raakt hele perioden van zijn leven kwijt, die hij met geen mogelijkheid kan herinneren.
Hij ontmoet Lisa en de twee worden verliefd. Maar hoe moet hun relatie stand houden als Arthur geen idee heeft wat er elke keer met hem gebeurt?

Een korte familie-introductie is het enige wat de schrijver ons vertelt om de karakters te leren kennen, maar dan begint hij ook direct met waar het om draait: Arthur breekt de verboden deur in de vuurtoren open en het wordt al direct spannend. Door de korte hoofdstukken blijft deze spanning het hele boek door gehandhaafd. Ook het feit dat het hele verhaal vanuit het perspectief vanuit Arthur wordt verteld –uitgezonderd één klein hoofdstukje gezien vanuit de beleving van Lisa - is het een vloeiend geheel dat je in één stuk door wilt lezen.

“Nu gaat het ontwaken er zachter aan toe. Bijna lieflijk.
Ik kom bij bewustzijn te midden van de geur van warm brood. Wanneer ik mijn ogen open, lig ik op mijn buik, mijn neus op een vloer van boerenplavuizen. Mijn gewrichten doen minder pijn, mijn hoofdpijn is lichter, mijn ademhaling rustiger. Ik kom zonder moeite overeind en kijk om me heen.
Ik zie een kneedmachine, een deegroller, een gistkast, een oven op wielen waarin broodjes liggen te bakken. Jutezakken, papieren zakken waarop staat: AU CROISSANT CHAUD- FRANSE BAKKER SINDS 1974.
Ik klop het meel van mijn broek en mijn jasje. Ik bevind me in de bakkerij van een ambachtelijke bakker.”

Het verhaal speelt zich af in New York vanaf de jaren negentig tot 2015. De schrijver duikelt veel leuke details op, zoals de muziek die populair was, films die in de bioscoop draaiden en uiteraard komen er veel historische gebeurtenissen aan bod, zoals de terroristische aanslagen op het World Trade Centre.

Guillaume heeft een goed verhaal weten neer te zetten. De liefde tussen Arthur en Lisa is echt, maar ingewikkeld. Hoe gaat deze relatie aflopen?
Het wordt al snel duidelijk wat er elke keer gebeurt met Arthur, maar toch blijft het spannend omdat hij moet proberen de vloek te verbreken. Gaat hem dit lukken?
Ook veel psychologische aspecten komen aan bod en met name de band tussen Arthur en zijn vader is erg complex. Hoe gaat hij hiermee om en zal hij dezelfde fouten maken als zijn vader deed?

Het einde is erg verrassend, maar toch had ik deze liever anders gezien. Het boek is in de mysterieuze sfeer, net zoals Stephen King dat zo goed kan, maar door dit einde wordt het hele verhaal anders. Van mij mocht het mysterieus en onbegrijpelijk blijven, hoe sterk het slot ook is bedacht.

24 dagen is een boek dat niet direct in een hokje is te plaatsen, het heeft echter het meeste weg van een thriller. Maar ook de romanliefhebbers zullen er van smullen.