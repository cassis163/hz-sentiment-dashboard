Dit is natuurlijk een boek dat je gelezen (of geluisterd) moet hebben. Als luisterboek is Alleen op de wereld vermakelijk. Het is zeker geen pageturner en Remi heeft wel erg veel tegenslag en de slechteriken zijn wel echt slecht - ondanks dat Hector Malot een lans probeert te breken voor stiefvader Barbarin, blijft die stiefvader een slechte man - en de goeien zijn ook onvoorwaardelijk goed, aardig en vriendelijk. Met misschien een uitzondering voor Vitalis; wellicht de enige personage met een beetje diepgang. De avonturen laten een fraai tijdsbeeld zien waarin armoede en kinderarbeid de normaalste zaak van de wereld zijn. De oplettende lezertjes zien de afloop al aankomen, maar dit is eigenlijk bijzaak. Het is heerlijk om je te laten meeslepen in het verhaal door de voorlezer, Gijs Scholten van Asschat. Een luisterboek is echt een aanrader voor iedereen.