Clemens van Brunschot (1954) debuteerde in 2012 met zijn roman Uit de duisternis neergedaald bij Uitgeverij Zilverspoor. Sindsdien zagen Een vloek uit Kyrgyzstan (2013) en Wie noemde haar zwak? (2014) het levenslicht. Van Brunschot, die voornamelijk in de trein schrijft, werkt momenteel aan zijn vierde roman met de werktitel De goedmaker.

In Uit de duisternis neergedaald maken we kennis met de schizofrene, voor moord veroordeelde hoofdpersoon Gerard Wijkel. Hij is een tbsâ€™er op lang proefverlof en probeert zijn leven weer op de rails te krijgen, maar wordt tegengewerkt door een fysiek aantrekkelijke vrouw die ofwel psychopaat is ofwel bezeten door de duivel. Ze daagt Wijkel uit het bestaan van God aan te tonen. Een onmogelijke missie, maar hij wordt gedwongen de uitdaging aan te gaan. Terwijl hij op zoek gaat naar Godsbewijzen neemt zijn schizofrenie weer de overhand.

Uit de duisternis neergedaald is een knap debuut ,waarin de auteur te allen tijde de aandacht van de lezer weet vast te houden. Hij neemt de lezer mee op een filosofisch-spirituele zoektocht naar het bestaan van God en de invloed van ieders standpunt op het eindpunt van de reis. Het verschil tussen god en God is slechts een verschil in standpunt. Het aantonen van God is net zo zinloos als het aantonen van het niet bestaan van god. De spannende roman draait dan ook niet om het antwoord op die prangende vraag, maar zet de lezer wel aan het denken.