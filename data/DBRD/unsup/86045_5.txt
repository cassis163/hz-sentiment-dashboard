In dit boek met prachtige kleurenplaten lees je over Ronny. Ronny is een kleine spin. Een gewone spin. Alleen is hij kleiner dan zijn soortgenoten.
Hij heeft negenenveertig broertjes en zusjes en is de kleinste van allemaal, ook kleiner dan zijn andere soortgenoten. Daarom wordt hij wel eens gepest, ook door zijn eigen broertjes.
Zijn moeder drukt hem op het hart dat ook hij iets groots tot stand kan brengen, als hij maar blijft oefenen en in zichzelf geloven.
Ronny wordt door zijn moeder getroost, maar zijn moeder kan niet altijd bij hem blijven.
Het gaat beter met Ronny, maar het pesten blijft doorgaan. Dan vergeet hij wat zijn moeder hem op het hart drukte. Hij besluit wraak te nemen omdat hij verdrietig en boos is. Maar dan gebeurt er iets, wat hij niet verwacht...

Ronny en het grote spinnenweb is een verhaal dat voor de doelgroep goed te volgen is door de duidelijke woorden, de korte zinnen, korte hoofdstukken die benieuwd maken naar wat volgt en de herkenbaarheid van de situaties. De sprekende illustraties vertellen wat er gebeurt met Ronny en je ziet zelfs de emoties mooi uitgetekend. Alle betrokkenen komen voor je ogen tot leven en hun karakters worden duidelijk tijdens het lezen.
Bovendien leer je dat een spin acht poten heeft en hoeveel werk het is voor een spin om een spinnenweb te maken.

Het verhaal is op een manier geschreven die de nieuwsgierigheid aanwakkert zonder dat het te spannend wordt.
Moeder spin zegt tegen haar kleine zoontje dat niemand het zelfvertrouwen van je weg kan nemen, de enige die het van je af kan pakken ben jij zelf. Daarmee verdwijnt dan meteen een heleboel van hetgeen je lief is. Laat doordat je gepest wordt niet je zelfvertrouwen verdwijnen.
Het onderwerp is een link naar het werk van Anthonie Holslag werk als cultureel antropoloog; de wetenschap die onder andere het sociale gedrag van bevolkingsgroepen bestudeert.

Ronny en het grote spinnenweb is een opbouwend, positief en leerzaam verhaal voor kinderen die nieuwsgierig zijn en soms ook wel eens onzeker zijn. Wie is dat niet? Spinnen zijn net mensen...