Karin Slaughter - Gespleten
Titel: Gespleten
Auteur: Karin Slaughter
Uitgeverij: HarperCollins
Publicatiedatum: 12 juni 2018
Aantal blz: 496

Cover
Dit soort covers vind ik geweldig. Wit gecombineerd met rode accenten. De laatste covers van de boeken van Karin Slaughter zijn allemaal gemaakt in dit format, dus ook nog eens heel herkenbaar.

Auteur
Karin Slaughter (1971) groeide op in een kleine stad in Georgia (USA) en woont tegenwoordig in Atlanta. Ze is auteur van tientallen weergaloze thrillers die al jarenlang hoog op de wereldwijde bestsellerlijsten staan.
Ze is bekend door haar thrillers in de Grant County- en Will Trent-reeksen. Ze is de auteur van o.a. Nachtschade (2001), Triptiek (2006), Stille Zonde (2013) en recent de afzonderlijke titels Veroordeeld (2014) en Mooie Meisjes (2015). Haar weergaloze thrillers zijn in 33 talen verschenen en wereldwijd zijn er meer dan 30 miljoen exemplaren verkocht. Ze stelt lastige thema's aan de kaak en baseert haar thrillers altijd op waargebeurde misdaden, waarbij ze vooral geïnteresseerd is in het motief achter de misdaad. Geweld tegen vrouwen speelt een belangrijke rol in haar oeuvre. Met haar ijzingwekkende thrillers verwierf ze internationaal de titel ‘Queen of Crime’. In 2016 verscheen bij HarperCollins Holland de bestseller Verborgen, die wekenlang op nummer 1 heeft gestaan in de bestsellerlijsten. In 2017 verscheen de literaire thriller Goede Dochter.

Achterflap/samenvatting
Andrea Cooper kent haar moeder door en door. Ze weet dat Laura een onopvallend maar tevreden bestaan leidt en nooit iets voor haar verborgen zou houden.
Maar wanneer het restaurant waar Andrea en Laura elke week lunchen onder vuur wordt genomen en een doodgewone middag verandert in een bloedbad, ziet Andrea een heel andere kant van haar. Een kant die mijlenver verwijderd is van de kalme zachtmoedigheid die ze van haar moeder kent. De koelbloedigheid waarmee Laura de schutter overmeestert en doodt, verbijstert Andrea.
Dan blijkt dat de schutter het op haar moeder gemunt had. De politie wil weten waarom, maar Laura weigert elke medewerking. Ze vraagt Andrea zelfs om haar te helpen allerlei sporen uit te wissen. Zo ontdekt Andrea dat haar moeder zich al dertig jaar schuilhoudt onder een andere naam en dat alles wat ze over haar verleden heeft verteld gelogen is.
Wat heeft Laura op haar geweten? Waarom zien anderen haar liever dood dan levend? En kun je iemand nog vertrouwen als die een volslagen vreemde blijkt te zijn ook als diegene je moeder is?

Mijn mening
Gespleten begint heel spannend met een schietpartij in een restaurant. Andy en haar moeder Laura worden onder vuur genomen, maar Laura heeft de situatie onder controle, heel koelbloedig doorstaat ze het gevaar. In de uren erna blijkt dat de schutter het op Laura gemunt had, maar ze wil niet meewerken met de politie. Na nog een incident stuurt ze Andy op pad. Andrea (Andy) komt erachter dat haar moeder zich al jaren schuilhoudt en een heel verleden heeft.

Ik vond het een verhaal met potentie. Maar het is erg lastig om mijn mening te onderbouwen zonder in detail te treden en daardoor dingen weg te geven. Het verhaal is opgedeeld in twee tijdvlakken, het heden en het verleden. In het heden gaat Andy op reis naar het verleden, op zoek naar antwoorden, en in het verleden wordt beetje bij beetje onthuld wat er daadwerkelijk allemaal gebeurd is.

Qua spanning viel het mij behoorlijk tegen. Ik had al snel in de gaten welke rol de hoofdpersonen in het verleden hadden en naarmate het verhaal vorderde, werd dat vermoeden bevestigd. Het haalde voor mij daardoor wel de spanning eruit. Ineens was daar de epiloog voor mijn gevoel. De epiloog voegde voor mij wel iets moois toe aan het boek, dat tot dan eigenlijk wat tegenviel.

Voor mij waren er te veel personages. Of misschien waren die er niet eens echt, door de schuilnamen voelde het absoluut wel zo. Regelmatig rees de vraag: wie is dat nu weer? Of: wie was dat ook alweer?

Andrea is een 31-jarige vrouw, die verre van gesetteld is. Ze woont nog (of alweer) bij haar moeder) en heeft allerlei baantjes. Ze komt heel kinderlijk over en dat wekte al gauw irritatie op. Kom op meid, je bent 31. Haar leven wordt behoorlijk op zijn kop gezet door de situatie in het restaurant. Ineens lijkt niets meer wat het was. Lijkt alles berust op leugens. Wie is haar moeder? En is zij zelf nog wel wie ze dacht dat ze was? Over de andere personages ga ik niet te veel zeggen, dat zou spoilen zijn.

Karin Slaughter’s schrijfstijl is bij velen erg geliefd. In lange hoofdstukken worden heden en verleden met elkaar afgewisseld wat een mooi perspectief oplevert. Ik miste echter het rauwe van haar schrijfstijl in eerdere boeken en de expliciete details. Het lijkt alsof ze een andere weg in is geslagen, en ik weet niet zo goed of ik die weg met haar wil volgen.

Spanning: 3,5
Plot: 4
Leesplezier: 3,5
Schrijfstijl: 3,5
Originaliteit: 3,5
Psychologie: 4

Jaren geleden maakte ik kennis met de boeken van Karin Slaughter, ik las de Grant County reeks en was direct verliefd. Die serie heb ik echt verslonden. Maar dat gevoel van toen, het heerlijke gruwelijke, het op het puntje van je stoel zitten, het tot laat in de nacht doorlezen, dát gevoel heb ik niet meer. Terwijl Karin Slaughter dé auteur is die dat gevoel bij mij kan oproepen. Om die reden geef ik Gespleten 3,5 ster.

Leontine