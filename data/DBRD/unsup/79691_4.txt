Alex Dahl is geboren in Oslo. The Boy at the Door is haar debuut. Het verhaal speelt zich voornamelijk af in Sandefjord, de plaats in Noorwegen waar ze woonde toen ze het boek schreef.
Cecilia Wilborg is interieurontwerpster. Ze is al twaalf jaar getrouwd met Johan. Het stel heeft twee dochters: Nicoline en Hermine. Als op een dag Cecilia Hermine bij het zwembad ophaalt, krijgt zij het verzoek om de achtjarige Tobias naar huis te brengen want zijn ouders zijn niet komen opdagen. Cecilia stemt toe, maar aangekomen bij het opgegeven adres, blijkt het huis onbewoond.
The door opens straight into a living room, but the house is clearly unlived in – there is no furniture except the bare wooden bones of a sofa in the middle of the room. There are mounds of dust everywhere, cobwebs descending from dark, moist corners, and mouse droppings scattered about.
Cecilia besluit om Tobias mee naar huis te nemen, omdat hij hierom vraagt en hij zegt dat zijn ouders de volgende dag zullen terugkomen. Wie is Tobias? En zal Cecilia erin slagen haar volmaakte leventje te blijven houden?
Sommige lezers zullen een typisch Scandinavische thriller verwachten in de stijl van Henning Mankell, Stieg Larsson of Jo Nesbo. In de verhalen van deze schrijvers staat een politieonderzoek centraal en spelen sociale problemen vaak een rol. In The Boy at the Door draait het echter niet om een politieonderzoek, maar om de levens van drie personen en hun relaties.
Het verhaal is geschreven vanuit drie perspectieven: dat vanuit hoofdpersoon Cecilia, dat vanuit Tobias en dat vanuit Annika Lucasson, die Tobias niet bij het zwembad heeft opgehaald. De karakters van alle drie personages worden voortreffelijk uitgediept. Dahl beschrijft lopende het verhaal gedetailleerd hun voorgeschiedenis en hun verwevenheid. Cecilia leidt een luxe leven. Ze houdt van winkelen, van partijtjes met haar tennisvriendinnen, van haar sportschool, van reizen en van de nodige glaasjes wijn. Ze is ontwikkeld en blijkt al snel een onbetrouwbare verteller, manipulatief, bereid om alles te doen wat nodig is om de door haar gecreëerde façade te behouden, creatief in het verzinnen van halve waarheden en wanneer duidelijk wordt dat haar verhaal niet klopt, handig is in het stante pede verzinnen van een nieuwe onwaarheid.
What Cecilia wants, Cecilia gets.
Tobias is zelfbeheerst, onafhankelijk, wantrouwend en altijd op zijn hoede, eigenschappen die hij zich eigen heeft gemaakt door de ervaringen in zijn jeugd. Annika is een aan lager wal geraakte junkie met een gewelddadige vriend. Haar verslaving heeft haar in wezen het leven ontnomen. Op zich is ze een tragisch, niet onsympathiek persoon, die niet kan ontsnappen aan haar mistroostige omgeving.
De thema's die Alex Dahl aanroert concentreren zich rond de druk van het moederschap, verslaving, leugens en manipulatie, sociale ongelijkheid en huiselijk geweld. Deze onderwerpen zitten ingenieus in het verhaal verwerkt.
Eenmaal begonnen aan The Boy at the Door nodigt het boek uit om het in één adem uit te lezen, want het is een goed geschreven, spannende psychologische thriller met sterke dialogen. Daarnaast geeft het verhaal een interessant beeld van de plaats in Noorwegen waar het verhaal zich grotendeels afspeelt.
Alex Dahl is inmiddels bezig met het afronden van de eerste versie van haar tweede boek. Het gaat over een moeder die geobsedeerd raakt door een meisje dat het hart van haar overleden dochter heeft gekregen. Daarin werkt ze opnieuw met verschillende verhaallijnen en kiest ze voor thema's als ongelijkheid tussen mannen en vrouwen, manipulatie en huiselijk geweld. Als haar tweede boek net zo goed wordt als haar debuut dan zullen veel lezers enthousiast zijn.