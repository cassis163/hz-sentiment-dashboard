De zeven zussen, Maia’s verhaal is het eerste deel uit een zevendelige serie, het begin van een intrigerende familiesaga. Maia en haar 5 zussen zijn allen in hun vroege jeugd geadopteerd door de rijke Pa Salt. Geen van de zes meisjes zijn op onderzoek gegaan naar hun afkomst. Pa Salt heeft ze opgevoed samen met Marina die liefdevol door de zussen Ma wordt genoemd. Ma neemt contact op met de zusjes wanneer Pa Salt onverwacht overlijdt en de een na de ander arriveert dan in hun prachtig ouderlijk huis aan het meer van Genève. Pa Salt heeft niet voor een uitvaart gekozen maar voor een zeemansgraf. Deze laatste wens is meteen uitgevoerd. Maia en haar zussen zijn daar erg verdrietig over, ze hebben geen afscheid kunnen nemen. Pa Salt heeft nog meer verrassingen voor hen in petto, hij heeft voor elk van hen een brief achter gelaten en de coördinaten van hun geboorteplaats. Maia gaat als eerste op zoek, zij is oorspronkelijk afkomstig uit Brazilië. Ze komt aan in Rio de Janeiro en wordt bij haar zoektocht geholpen door Floriano een Braziliaanse schrijver van wie ze een boek vertaald heeft. Hij laat haar ook de stad zien waaronder het wereldberoemde beeld de Cristo (Christus de Verlosser). Maia’s geschiedenis blijkt veel te maken met de wordingsgeschiedenis van dit beeld. Het verhaal speelt zich afwisselend af in de twintiger jaren van de vorige eeuw en in de huidige tijd. Het verhaal van Izabela Rosa Bonifacio in het Rio van het verleden. Izabela, ook wel Bel genoemd is een jonge vrouw die op het punt staat te trouwen. Haar oudere verloofde vindt het echter goed als ze nog een reis maakt naar de Oude Wereld. Bel geniet met volle teugen met name van Parijs. Daar ontmoet ze kunstenaars en kan ze veel meer zichzelf zijn. Ze is met de familie da Silva Costa naar Europa gereisd, de vader van het gezin is de ontwerper van Cristo. Zo ontmoet ze professor Landowsky en zijn assistent Laurent Brouilly die een voorbeeld van de Cristo in het klein uitwerken. Een onmogelijke liefde ontwikkelt zich maar Bel weet dat dit voor haar niet is weggelegd. Zij reist terug naar Brazilië, naar haar verloofde Gustavo Aires Cabral. In de huidige tijd komt Maia te weten dat ze sprekend lijkt op Izabela, zou ze familie zijn? Maar wat is er dan gebeurd? Is ze een achterkleinkind van Izabela en Gustavo? En waarom ontkent Beatriz, hun dochter en de mogelijke oma van Maia dat dan? Een prachtig verhaal ontspint zich, de vele raadselen worden opgelost. Maia leert om haar angsten uit het verleden opzij te zetten en zich te richten op een gelukkige toekomst. Haar afkomst wordt duidelijk, ze kan verder met haar leven.