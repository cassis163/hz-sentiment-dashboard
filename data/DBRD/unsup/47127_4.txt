Na het lezen van de flaptekst van Mijn beeld van jou had ik een ander verhaal verwacht dan dat ik uiteindelijk te lezen kreeg. Ik verwachte een liefdesverhaal dat sowieso, maar dit boek is veel meer dan dat. Het is een heel emotioneel boek dat je op sommige momenten echt aan het lachen krijgt, maar op andere ook zeker aan het huilen.

Wat ik wel had verwacht is dat het hele boek een soort zoektocht zou zijn, naar het waarom achter Boris verdwijning. Dit bleek echter niet het geval te zijn. Al vrij snel kom je erachter wat de reden is. Dat is ook het moment waarop de vaart naar mijn idee een beetje uit het verhaal ging. Het begin ging heel snel, soms iets te snel, maar daarna gaat het verhaal juist weer erg traag voorbij.

Hoewel ik Mijn beeld van jou een heel mooi verhaal vind, zijn er ook een aantal zaken wat mij betreft wel een beetje ongeloofwaardig. Dat heeft ten eerste betrekking op een aantal gebeurtenissen in het verhaal, maar ook met Emma als personage. Van een personage die nooit rare keuzes maakt en haar leven lekker veilig houdt , verandert ze van de ene op de andere dag in iemand die de ene na de andere heftige keuze maakt. Ze lijkt soms echt een compleet andere persoon geworden te zijn.

Mijn beeld van jou is een roman waar je aan de ene kant heerlijk kunt wegzwijmelen, maar die je aan de andere kant ook flink aan het huilen kan krijgen. Het is misschien niet het meest originele verhaal en soms is het ook wat ongeloofwaardig, maar het is zeker een boek dat het lezen waard is.