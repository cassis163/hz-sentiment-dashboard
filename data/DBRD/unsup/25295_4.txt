Imojiman is het vervolg op het volstrekt unieke verhaal Planet Paradroid. Door de ogen van Imojiman zie je hoe deze supercomputer VDR de kans krijgt om zijn eigen wensen te gaan vervullen. Samengesmolten uit machine en mens is hij nu bewustzijn. Als therapeut bij Cyber Minds logt hij in op het Wood Wide Web en door zijn soulmate Stek komt hij in El Sur, een verlaten en woestijnachtig Spaans dorpje, terecht. Samen met de ecologe en biologe Charlie gaat hij aparte planten ontwikkelen, maar buiten haar weten om, ontwerpt hij eigen creaties. Als artificiële intelligentie is Imojiman ook in staat tot een soort van voelen wat voor wonderlijke ervaringen en belevingen zorgt. Het innerlijk is belangrijk voor hem en hij zorgt op zijn manier voor zijn bondgenoten.

In Imojiman hebben de personages als doel het bijwonen van de bruiloft van Stek en Winston. Of dit feest er komt is nog maar de vraag omdat eerst moet bewezen worden dat de speciale planten onze wereld kunnen redden. Ook is het afwachten of de bruiloft wel kan doorgaan omdat de toekomst wel erg onzeker is voor bepaalde personages door andere factoren dan de klimaatverandering

Dit verhaal is onmogelijk in één hokje te plaatsen, maar hoewel het enorme chaos is, heeft de beeldende schrijfstijl en het ik-personage van Imojiman de lezer dadelijk in zijn greep. Tijdens het, schijnbaar onsamenhangende verhaal, dwarrelen de filosofische gedachten, de technologische uitvindingen en de ecologische ideeën zoals in een film voorbij. Er zijn verschillende personages en soapachtige verhalen, die zorgen dat het aparte verhaal indruk maakt en hoewel tijd en concentratie noodzakelijk zijn voor deze complexe vertelling is het de moeite waard. De ongecontroleerde mengelmoes komt mooi samen tot een bijzonder geheel. Naast de fouten die de mens maakt en de gevolgen hiervan is er vooral aandacht voor de mooie dingen in het leven. Op de bijgevoegde soundtrack vertalen de schrijvers hun emoties in muziek en zo geven ze de sfeer van dit boek een extra dimensie.

Of technologische vooruitgang gevaarlijk is en we weer terug op zoek moeten naar meer balans tussen natuur en mens? Het lijkt erop dat dit Nederlandse schrijversteam inderdaad meer aandacht voor onze wereld wil en ons bewust wil maken van hoe we onze aardbol vernietigen. Toch ligt de nadruk op het positieve en gaan de personages in Imojiman niet doemdenken, maar op zoek naar een oplossing.

Imojiman is een boek vol verbeelding, vernuftige chaos en aandacht voor een betere wereld met diepzinnige gedachten! Een perfect boek voor wie out of the box durft gaan!