Deze thriller werd me aangeraden door boekentipper Guy Doms.
Het boek vertelt het verhaal van twee jongvolwassen halfbroers die door een veroordeelde moordenaar (Earl Sheridan) worden ontvoerd uit een jeugdgevangenis. Waar de ene jongen (Eliot, bijgenaam Digger) onmiddellijk een grote bewondering opvat voor de misdadiger en bij hem in de gunst wil komen, heeft zijn halfbroer Clay vooral schrik en beseft hij uitermate goed dat de daden van Sheridan verwerpelijk zijn. Kort voordat Sheridan bij een overval om het leven komt, splitsen de wegen van de halfbroers zich ... althans toch voor enkele dagen.
Het boek beschrijft hoe ze elk hun eigen weg gaan langs de Interstate 10 en leest daardoor echt als een roadmovie door de zuidelijke staten van de VS. Hierbij begaat Digger de ene bloederige misdaad na de andere. De wreedheid van zijn daden, die door Ellory in detail worden beschreven, beviel me aanvankelijk minder.
Dit werd echter gaandeweg het boek ruimschoots gecompenseerd door de meeslepende manier waarop hij de speurtocht van de FBI, bijgestaan door een fantastische lokale agent, beschrijft en door de manier waarop Clay in beeld gebracht wordt.
Ellory kan op meesterlijke wijze in enkele alinea's een beeld schetsen van de personen, die zelfs maar heel kort in het verhaal opduiken (bvb. de slachtoffers van Digger). Hierdoor krijgt het boek veel meer diepgang dan een doorsnee thriller.
Naar het einde toe kon ik het boek nog nauwelijks wegleggen. Ik heb er van genoten en bedank Guy Doms bij deze voor zijn tip.