De Policía Nacional vermoedt dat er een drugsnetwerk schuilgaat in een urbanisatie in het pittoreske Sanlúcar de Barrameda. Wolfgang, die zich inmiddels de titel privédetective heeft aangemeten, wordt gebeld door een contact binnen de Policía Nacional die zijn hulp wil inroepen. Het betreft een kwestie die voor veel onrust kan zorgen in het Spaanse politieapparaat, waar de baas zelf genoemd wordt als mogelijke medeplichtige.

Daarnaast is er een Duits echtpaar dat erg goed bevriend lijkt te zijn met de baas van de Policía Nacional, waardoor het netwerk op het eerste oog complexer in elkaar lijkt te zitten. Wolfgang, die zowel de Duitse als de Spaanse taal machtig is, wordt opgeroepen om ‘gedwongen’ vakantie te komen vieren in het bloedhete zuiden van Spanje. Eenmaal aangekomen op Spaans grondgebied begint Wolfgang zijn eerste aanwijzing te volgen die hem naar de welgestelde familie Velázquez brengt. De familie leidt al generaties lang een Manzanillabodega waar tevens enkele zaken zijn voorgevallen die de familie niet aan de grote klok wil hangen. Opnieuw duikt de baas van de Policía Nacional hier op, waardoor Wolfgang genoodzaakt is om elk puzzelstukje te verenigen om tot de oplossing van dit duistere mysterie te komen. Als ook nog een klein meisje tijdens een van de ‘feria’s’ verdwijnt, wordt Wolfgang uitgedaagd tot de ultieme test.

Ellen Gerretzen schreef eerder drie thrillers rondom het personage van Wolfgang, die allen een verschillende standplaats in Europa hadden. In ‘Manzanilla’, het vierde deel rondom het personage van de Duitse privé-detective Wolfgang, neemt Ellen Gerretzen de lezer mee naar het zuiden van Spanje. Een omgeving waar iedere bewoner van Sanlúcar een geheim met zich mee lijkt te dragen. Gerretzen weet de Spaanse atmosfeer perfect te beschrijven, waardoor de broeierige sfeer en het nuttigen van de nodige manzanilla’s door de hoofdpersonages geheel natuurlijk overkomt.

Het is duidelijk dat Gerretzen haar research heeft gedaan, die vooral haar schrijfstijl ten goede komt. Een scène in een visserswijk waar de buurtbewoners met flessen bier op straat staan, het is slechts een van de vele typische Spaanse decors die Gerretzen haar lezer voorschotelt. De verschillende personages van de Wolfgang-reeks maken allen een interessante ontwikkeling door die de liefhebber van de Wolfgang-reeks alleen maar kan omarmen. Aan het einde is het duidelijk dat Wolfgang wellicht nog een bepaalde troef achter de hand heeft…

'Manzanilla' laat zich het beste beschrijven als een reis met veel onderhuidse spanning, intrige en bedrog. Ik hoop dat ik zeer snel weer met Wolfgang op reis kan!