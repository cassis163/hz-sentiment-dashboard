De 18-jarige Hattie staat op het punt school af te ronden en een nieuw leven te beginnen in de grote stad. Een leven waarin ze geen rol meer hoeft te spelen. Dan wordt ze dood aangetroffen in een vervallen schuur. Welke rol leidde tot haar dood? Sheriff Goodman, een goede vriend van de familie, staat voor een raadsel..
Het verhaal greep me meteen aan, want je leest eerst hoe Hattie wil ontsnappen aan het benauwende dorpsleven en dan hoe haar lichaam gevonden wordt in die schuur. En dan moet de sheriff de ouders vertellen dat het om hun meisje gaat…
Hattie blijkt geen gewoon meisje, ze is niet alleen op het toneel een ster, ook in het dagelijks leven bleek ze vele rollen te spelen én ze had een groot geheim. Mijn gevoel over haar werd heen en weer geslingerd, aan de ene kant vond ik haar een manipulatief kreng, ze weet hoe ze haar zin moet krijgen, aan de andere kant leefde ik mee met het kwetsbare meisje wat zo graag wil ontsnappen en géén rol meer wil spelen. Knap neergezet personage!
Door de drie verschillende perspectieven, waaronder die van Hattie – het verhaal gaat heen en weer tussen heden en verleden – leer je haar goed kennen, maar zie je ook hoe het onderzoek naar haar dood in het heden loopt en ontdek je hoe het zover gekomen is.
Langzaam ontwikkelt zich het bitterzoete plot in een verhaal vol opbouwende onderhuidse spanning. Een aangrijpend en lekker spannend verhaal! Maakt me heel nieuwsgierig naar meer van deze auteur.