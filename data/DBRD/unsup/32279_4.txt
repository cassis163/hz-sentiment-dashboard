De roman ‘Anna in kaart gebracht’ mocht ik lezen voor ‘Geen Woorden Maar Daden’ challenge op Hebban.nl. Twee romans, twee gedichtenbundels. ‘Anna in kaart gebracht’ was de laatste roman dat ik las.

‘Anna in kaart gebracht’ is een verwarrende roman. Zoveel indrukken, zoveel woorden, emotioneel, beschrijvend, lyrisch, vervelend, irritant, mooi, poëtisch, raar, vervreemdend, bizar, beeldend en leuk. Uit verschillende invalshoeken leer je Anna kennen, tenminste dat zou wel moeten, maar ik ken haar nog niet.

De zinnen die Šindelka schrijft zijn niet gemakkelijk, wel doordringend. Vaak lees je een zin nog een keer om deze goed tot je door te laten dringen. Want niet alles is in zinnen vervat, woorden vormen veelal een zin. Punten, komma’s, leestekens, veel wordt gebruikt. De persoonsvorm is verschillend.
Deze roman heeft verscheidene invalshoeken vervat in tien hoofdstukken. Het hoofdstuk De Schelp vond ik het mooist, Sylvie is hierin de hoofdpersoon, de schelp speelt een rol en zal in verschillende hoofdstukken terug komen.

Hoewel Šindelka niet een toegankelijke roman heeft geschreven, wilde ik toch echt wel weten wie Anna is. En daardoor lees je door, wil je alles ontrafelen en een beeld vormen. Het is net een lappendeken, lapje voor lapje aan elkaar met precisie genaaid en elk lapje is anders. Veelvormigheid is de idee. Wie is Anna? En U mag Uw eigen beeld creëren.