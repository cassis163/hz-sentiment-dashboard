In Layers wordt de dakloze Dorian in de metro wakker in een plas bloed naast een lijk. Hij weet niet wat er gebeurd is, maar als snel krijgt hij hulp van iemand die hem meeneemt naar een villa die dienst doet als opvangcentrum voor jongeren zoals Dorian. Afgeschermd van de echte wereld krijgen ze verder al wat nodig is om te overleven, kleding, eten, een dak boven hun hoofd en zelfs onderwijs. In ruil moeten ze alleen wat flyers uitdelen of pakketjes bezorgen. Wanneer dit laatste niet loopt zoals gewenst, breekt er een spannende periode aan voor Dorian.

De cover van het boek is heel mooi en slim in mekaar gestoken. Het zal de lezer zeker aanzetten om snel het boek open te slaan en te beginnen in het verhaal. Dat verhaal gaat ook onmiddellijk goed en spannend van start. Die spanningsboog wordt niet lang aangehouden. Het verhaal kabbelt geruime tijd rustig voort, Dorian stelt zich wel allerlei kritische vragen, maar blijft er niet echt lang bij stil staan, waardoor er een tijd lang weinig gebeurt.
Pas wanneer er iets fout loopt bij het afleveren van een pakketje komt er stilaan een ommekeer in het verhaal. Spanning wordt terug opgebouwd en leidt uiteindelijk tot een onverwachte ontknoping.

Het boek is wel in een vlotte stijl geschreven en leest goed weg. Het zal zeker door vele jongeren (en volwassenen) graag gelezen worden.