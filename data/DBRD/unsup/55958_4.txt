De gebeurtenissen uit het eerste deel kwamen gelukkig al vrij gauw weer terug in mijn herinnering toen ik aan het boek begon, ondanks dat het een tijdje terug was dat ik het las. Dit verhaal speelt zich een paar maanden na de spannende gebeurtenissen uit het vorige deel af.
Nina ontdekte toen dat ze een paranormale gave heeft en ze de geest van Vikingvrouw Fiona kan zien en de donkere schaduwen die zich op het eiland verspreiden als het kwaad aanwezig is. Nu ziet ze de schaduwen weer… En Fiona lijkt haar ook weer ergens voor te willen waarschuwen… Daarnaast heeft ze levensechte dromen over een brand van jaren geleden. Hebben die dromen iets te maken met de heksenjacht die nu gaande is?
Ze gaat zelf op onderzoek uit.
Wat heb ik genoten van deze super spannende thriller met paranormaal tintje! Er is een hoop gaande op Kenning en je vraagt je de hele tijd af hoe het zit en vertrouwt niemand. Maar de verschillende verhaallijnen werken niet verwarrend, ze zijn prima op elkaar afgestemd en passen uiteindelijk perfect in elkaar. En dan is er ook nog de spanning tussen Nina en Torben, ik leefde zo mee met ze en wenste zo een happy end voor die twee. Fijne personages! Ik ben blij dat ik nog steeds geen afscheid hoef te nemen en dat er nog een derde deel volgt. De spannende gebeurtenissen in dit boek zijn grotendeels afgerond, er blijven nog net wat losse eindjes over waar het volgende boek weer mee verder kan. En daarnaast ben ik natuurlijk heel benieuwd wat de stoere en bijzondere Nina daarin weer gaat meemaken!
De laatste adem heeft echt een heerlijke combinatie in zich van spanning, romantiek, sensualiteit en spiritualiteit. Ik hou ervan! En ook van Nina en Torben ;)