De groene anjer is een satirische sleutelroman. De cultus van onechtheid en onnatuurlijkheid wordt in deze roman belachelijk gemaakt.
Een klein gezelschap verblijft een week op een landgoed in Surrey. Uit louter tijdspassering probeert men elkaar te overtroeven in geestigheden en met epigrammen en paradoxen.
De gastvrouw Mrs. Windsor is een domme vrouw, die de aanwezigheid van de destijds wereldberoemde Mr. Amarinth (Oscar Wilde) en Lord Reggie (Lord Alfred Douglas) bijzonder waardeert. Daar tegenover staat Lady Locke en haar zoontje Tommie. Lady Locke doorziet de schone schijn van Mrs. Windsor en de andere gasten als een pose. Wanneer Reggie haar een huwelijksaanzoek doet, wijst zij dit dan ook resoluut af. Zij is bang dat Tommie net zo zal worden als Reggie.
Hichens heeft dit boek vermakelijk en virtuoos geschreven met fraaie vondsten en boeiende karakteriseringen. Het staat vol echte Wilde-citaten of parafrases. Bovendien geeft dit boek een prachtig tijdsbeeld.