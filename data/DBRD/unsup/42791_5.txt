Emma is begin 30 en denkt alles in haar leventje aardig voor elkaar te hebben. Ze heeft een vriend, en ook haar carrière lijkt duidelijk. Emma is al zestien jaar samen met haar vriend Lukas. Lukas en zij verschillen op vele punten maar ze hebben samen een fijn leven. Het boek begint als Emma heeft afgesproken op een terras met haar vriendin Alice. Terwijl ze zit te wachten verschijnt Boris. Ongevraagd maakt hij foto’s van haar, ze merkt het pas wanneer ze het apparaat hoort klikken. Ze raakt al gauw in gesprek met Boris, ondanks dat ze eerst geïrriteerd is.

Vervolgens spreken ze regelmatig af om samen foto’s te gaan maken. Boris maakt steeds meer gevoelens bij Emma los. Ze begint te twijfelen aan haar relatie met Lukas en al gauw verbreekt ze de relatie. Maar zodra Emma te dicht bij Boris komt houdt hij de boot af. Hij is zelfs verdwenen. Maar Emma is een doorbijter en geeft niet zo maar op. Ze zoekt de beste vriend van Boris op, Wout. Ze krijgt bij hem duidelijkheid waarom Boris zo doet!
Dan raakt het verhaal in stroomversnelling. Emma ontdekt de ware reden waarom Boris verdwenen is, ze wordt vervolgens gedwongen om hele moeilijke keuzes te maken.

Wat een verhaal! Vanaf bladzijde 1 pakt het verhaal je. Hoe verder je komt hoe indrukwekkender en emotioneler het verhaal wordt. Je leeft zo intens mee met de hoofdpersonen in dit verhaal. Ondanks dat je inmiddels dan weet hoe het verhaal gaat aflopen is het boek niet meer weg te leggen. De personages worden zo mooi en eerlijk beschreven, het is zo echt. Het is net een film waar je in zit en waar je niet meer uit komt. Het is een debuutroman van Susan van Eijck. Dit belooft nog wat. Want als je dit kan neerzetten als debuut is het nog lang niet klaar!Inmiddels heb ik ergens gelezen dat er nog een verhaal over Emma komt. Ik kan niet wachten, kom maar op!
Mijn beeld van jou krijgt van mij 5 dikke sterren!