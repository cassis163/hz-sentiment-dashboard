Als de keurige Alice net even een avond tijdens een feestje de verkeerde vriendin volgt, is haar veilige en mooie leven over. Ze duikt twee weken later weer op, zo gek als een deur, in gescheurde kleding en brabbelend over een konijn. Sinds dat moment zit ze in een cel, in een gesticht , en kijken haar ouders niet meer naar haar om. De enige vriend die ze heeft is haar celbuur, Hatcher. Jawel, geen Mad Hatter, maar een Mad Hatcher, die zo heet omdat zijn voorkeurswapen een bijl is.

Een wonderlijk begin van een alternatieve Alice, die geenszins in een wonderland is beland. Dit begin in de cellen is het beste deel van het boek, prachtig neergezet. Wat volgt is een ontsnapping en een reis langs bekende Alice in Wonderland-figuren, die je je uit het klassieke boek toch heel anders herinnert. Het is een bruut verhaal, vol geweld, moord en verminking. Wat zal deel 2, Red Queen, brengen? Een aanrader, alhoewel vooral het begin overtuigt.

Deze serie is van de hand van Christina Henry, die voorheen een lange Urban Fantasy-reeks schreef: Black Wings. In 2017 verschijnt ook een alternatieve Peter Pan.