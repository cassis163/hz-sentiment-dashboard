Twintig jaar geleden werd de zoon van Oscar doodgereden, en hij weet wie het heeft gedaan. Maar die persoon heeft het slim gespeeld en het ongeluk verdoezeld.
Het werd de ondergang voor Oscar, baan kwijt, vrouw weg en zelf in de vernieling.

Toch weet hij op te krabbelen en wordt weer advocaat in een eenmanspraktijk. Als daar op een dag een vrouwelijke cliÃ«nte zich meldt met zeer interessante informatie, ziet Oscar zijn kans schoon om wraak te nemen op de gebeurtenissen van 20 jaar geleden.

De thriller bouwt rustig op. De lezer krijgt de informatie over de huidige situatie van Oscar en over zijn verleden. Daarna komen de plannen. Je voelt de pijn die nooit is verwerkt, je voelt de onmacht, je leeft mee met de wraak en komt erachter dat wraak nemen nog niet zo eenvoudig is.
Zal het Oscar lukken om zijn zoon te wreken?

Het hele boek heeft een onderhuidse spanning en onverwachte wendingen. Als lezer leef je mee met Oscar die je eigenlijk wil behoeden voor het maken van onherstelbare fouten. De bovenbuurvrouw Astrid is voor Oscar een klankbord en sturende factor.
De gebeurtenissen in het laatste hoofdstuk zijn onverwacht en allesbepalend en bezorgde mij als lezer kippenvel.