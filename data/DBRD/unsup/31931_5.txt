Dat een kind niet alleen een dak boven het hoofd, eten en drinken nodig heeft om gelukkig groot te worden bewijst Anke Laterveer in haar boek Lefbek.

De lezer leeft een stuk van het leven van Lise mee. Van 6 jarig meisje tot volwassen vrouw met kinderen. De kleine Lise is anders dan haar klasgenoten. Ze hoort er net niet bij. Ze zoekt haar eigen rolmodellen. Bij haar ouders vindt ze namelijk geen gehoor. Juist door dit gemis aan een stevige basis is Lise een prooi voor “monsters”. Simon is één van deze monsters. Hij maakt Lise kapot. Als in een onderwaterwereld leeft zij voort. Overleeft zij. Ze maakt verkeerde keuzes. Probeert aansluiting te vinden. Voert een dappere strijd. Niet alleen met haar monsters maar vooral met zichzelf.

Als zij Max ontmoet lijkt haar leven een keerpunt te hebben bereikt. Kan hij alles nu repareren?

Lefbek is een verhaal over stoere lefbek Lise. Een meisje dat ondanks de monsters overleeft. Het verhaal wordt verteld in korte, onderkoelde zinnen. Juist door deze onderkoeling spat de emoties van de bladzijden zo de ziel van de lezer binnen. Als de laatste bladzijde is omgeslagen kan alleen nog worden gedacht: hou vol, Lise. Hou vol! En geniet!