Al in Marionet wist Kitty Doe mijn hart te stelen, wanneer ze haar eigen identiteit moet opgeven om de toekomst van haar vriendje te redden. Sowieso wist de bijzondere toekomstvisie, een rangensysteem die de bevolking van rang I tot en met VII voorziet aan de hand van een geschiktheidsexamen, mijn interesse te wekken. Weet Aimee Carter deze trilogie tot een goed einde te brengen in Koningin?

Let op: Koningin is het derde deel in de Blackcoat Rebellion trilogie. Als je Marionet en Gevangene nog niet gelezen hebt, kan onderstaande recensie spoilers bevatten. Over Koningin zelf spoiler ik natuurlijk niet.
Marionet schetst een toekomstige samenleving waarin de bevolking in rangen verdeeld leeft. Iedere jongere legt op zijn/haar zeventiende verjaardag een geschiktheidsexamen af, die hen van rang I tot en met VII voorziet. Hoe slimmer je bent, hoe hoger de rang die je toegewezen krijgt – en hoe kleiner de kans dat je in armoede moet leven. Meer dan een schamele III heeft Kitty echter niet weten schoren bij haar geschiktheidsexamen, waardoor al haar toekomstdromen in duigen vallen. Dan krijgt Kitty onverwacht de kans om een VII te worden; haar leven lijkt gered. Of zit er toch een addertje onder het gras?

Nadat Kitty en de Blackcoat-rebellen in Gevangene met succes een opstand in de gruwelijke gevangenis Elders hebben geleid, willen ze nog maar één ding: ook de rest van het land bevrijden. Om dit voor elkaar te krijgen moeten ze zien te bewijzen dat minister-president Daxton Hart niet is wie hij lijkt te zijn, maar een regelrechte (en bloeddorstige) bedrieger.
Ik heb het gevoel dat dit boek behoorlijk gewelddadiger is dan haar voorgangers, maar dat maakte de ontknoping des te spannender. Naast de politieke machtsspelletjes die we al kennen uit de eerdere boeken zit het verhaal van Koningin boordevol actie, waardoor je niet anders kunt dan verder lezen. Dit in combinatie met de vlotte schrijfstijl zorgt voor een verhaal waar je simpelweg doorheen vliegt.

Hoewel ik de romantiek in het boek behoorlijk voorspelbaar vond - ik zag deze wending al vanaf boek één aankomen - vond ik dit erg realistisch en geloofwaardig uitgewerkt. Dit is echt een van de weinige Young Adult series waarin ik de romantiek voel en begrijp waarom de personages verliefd op elkaar zijn. Sowieso wist dit boek me emotioneel te raken, tegen het einde moest ik toch wat traantjes wegpinken. Ik vind het altijd heerlijk als een boek zulke emoties weet op te wekken.

Al met al vond ik Koningin een goed en vooral spannend einde voor de Blackcoat Rebellion trilogie. De originele toekomstvisie houdt stand, terwijl de actie ieder boek spannender en gewelddadiger wordt. De romantiek mag dan enigszins voorspelbaar zijn, het is wel een liefde die oprecht en puur aanvoelt - en dat zie ik persoonlijk niet vaak in het Young Adult genre. Een heerlijke trilogie waar je doorheen vliegt!
Deze recensie verscheen ook op Oog op de Toekomst.