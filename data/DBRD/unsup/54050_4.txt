Een bijzonder jaar van Lori Nelson Spielman was een bijzonder en mooi boek. Haar schrijfstijl is fijn en weet me te raken. Ik lees waarover Hou me vast gaat en ben benieuwd naar dit boek, weet de schrijfster me weer te raken.

Annies wereld stort in als haar zus Kristen omkomt bij een treinongeluk. Eigenlijk zou zij ook in die trein zitten… Annie voelt zich schuldig en zoekt steun bij haar moeder Erika, die op haar beurt in haar werk vlucht. Annie begrijpt niet wat er is gebeurd met haar liefhebbende moeder die altijd op alles raad wist.

Erika weet niet hoe ze met het verlies van Kristen om moet gaan. Ze durft Annie niet te laten zien dat ook zij zo haar zwaktes heeft en besluit alleen haar kracht te tonen. Maar Annie kan dit eenzame verdriet niet aan – en verdwijnt. In haar wanhoop denkt Erika weer terug aan haar eigen moeder, die ooit zei: ‘Je moet wat belangrijk is nooit verwarren met wat écht belangrijk is.’ Erika beseft dat ze alles op alles moet zetten om Annie te vinden – voordat ze ook haar tweede dochter verliest.

Hou me vast pakt me in de eerste bladzijdes al vast. Het begint heel heftig als Kristen overlijd. Hoe Annie en Erika hiermee om gaan en hoe ze te weten krijgen dat Kristen overleden is dat lees je. Ik lees dit met een brok in mijn keel. Nog geen 50 bladzijdes gelezen en nu al weg van dit boek. De emotie, het gevoel, de beleving, Lori Nelson Spielman legt het er weer goed in.

Je leest het boek vanuit Erika en Annie, beiden verwerken ze het verlies op hun eigen manier. Erika heeft meer te verwerken dan alleen het verlies van haar dochter en daar is het nu tijd voor al vind ze zelf van niet. Erika leert van haar verleden en dat met spreuken van haar moeder. Door deze spreuken bevat het boek meerdere lessen en die komen niet even tussendoor maar die zijn met een mooie spreuk uitgelicht en je volgt het proces die Erika hierdoor maakt.

Wat ik leuk vond is dat een deel van het boek zich afspeelt in Parijs en wanneer er naar Jardin du Luxembourg gegaan wordt zie ik dit helemaal voor me. Dat vind ik het leuke aan boeken lezen waar plekken in voorkomen waar ik zelf geweest ben, het verhaal wordt levendiger.

Hou me vast vond ik een prachtig boek die me al snel wist te raken, het is een mooi boek wat een verwerkingsproces van twee mensen laat zien. Over loslaten en durven veranderen, over liefde en hoop. Één van de mooie teksten is: Soms is het leven een kwestie van je vastklampen, maar vaker moet je juist loslaten.