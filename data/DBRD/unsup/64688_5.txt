Een bijzonder en volwassen boek voor 13-15 jarigen. Een boek dat je niet echt achter elkaar uitleest... maar dat zou je wel willen.

Isa droom ervan een ster te worden. Ze zal als Alysha de wereld veroveren met haar stem. Hoe bedrogen komt ze uit als ze helemaal de grond ingeboord wordt tijdens een talentenjacht. Het is de druppel. Altijd heeft ze zich minder gevoeld, minder dan haar broertjes, minder dan haar klasgenootjes. Als Isa dan ook impulsief een aantal pillen inneemt valt ze in coma in de badkamer. Het leven in Binnenland begint.

Binnenland, de wondere wereld die je ingaat als je in coma ligt. Op een grandioos mooie manier wordt de strijd van Isa tegen Alysha beschreven. Ik kan me helemaal voorstellen dat het Binnenland echt bestaat. Ontwaken bij Ikdrasil, Heugens en Voelers tegenkomen, De Motorische Jungle bedwingen, End's End - het echte einde waar Isa nog niet thuishoorde, het Wezen van de Nacht - nog nooit heb ik zo mooi Angst beschreven zien worden. Om vervolgens uit Drongeland te komen.

Als je geteisterd wordt door angsten, niet weet waar je eigenlijk staat in de wereld, die (nieuwe) klasgenoten best wel eng zijn, dan is dit boek bijna het antwoord. Er zitten zoveel woordspelingen in verwerkt waar je houvast aan kunt hebben. Ik vind het een van de betere YA-boeken. Fantasy, maar dan wel een fantasie waar je in kunt geloven. Een fantasie waar je mee verder kunt.