Ik werd geintrigeert door de cover om dit boek op te pakken. Je ziet een eenzame cowboy met een lange jas met een zwaard op zijn rug al lopend in de verte verdwijnen in een desolate woestenij, omringt met letters. Na het lezen van het boek past de cover heel mooi bij het verhaal.
Het gaat over een schrijver die een writers block heeft, maar dan dient zich een verhaal aan die zichzelf schrijft. Met de hulp van zijn buurjongen ontrolt een sfeervol verhaal over een Fret, een moordenaar, rechter en politie van de koning, die jacht maakt op een oude vijand. Hij neemt een magierzoon op sleeptouw en leidt hem op tot leerlingfret. De magierzoon blijkt een cruciale rol te gaan spelen in het verhaal. Langzamerhand krijgt het verhaal steeds meer invloed op de werkelijkheid en gebeuren er vreemde dingen rondom de schrijver en zijn buurjongen.

Rik Raven heeft een waardig debuut geschreven. Het verhaal leest vlot en de wisselingen tussen werkelijkheid en fictie lopen mooi in elkaar over. De personages komen goed uit de verf en je ziet ze groeien in het verhaal, zelfs de emotieloze Fret. Als het verhaal steeds meer vordert wordt je meegesleept in de verschillende werkelijkheden en zeker aan het eind is het heel bevreemdend als de werelden in elkaar overvloeien. En dit maakt voor mij deze roman juist zo boeiend.