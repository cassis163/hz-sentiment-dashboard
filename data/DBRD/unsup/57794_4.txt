Gouden jaren,  van Annegreet van Bergen.

Dit boek beschrijft hoe Nederland zich in de afgelopen 60 jaar heeft ontwikkeld. Vooral door de technologische veranderingen is dit proces in een stroomversnelling terecht gekomen. Vanaf de 2e Wereldoorlog heeft ons land zich veel sneller op alle gebieden ontwikkeld dan in de voorafgaande paar eeuwen. Dit heeft natuurlijk zijn weerslag op de manier waarop de mensen met hun tijd omgaan en ook hun ideeën over veel wereldse en geestelijke zaken hebben daarmee ook een enorme omslag teweeg gebracht.

De schrijfster geeft aan de hand van veel praktijkvoorbeelden, gebaseerd op gedegen onderzoek en veel gesprekken, deze ontwikkelingen weer. De vele foto’s geven een duidelijke ondersteuning van de verhalen. Alle facetten van het maatschappelijk leven passeren op een helder beschreven wijze de revue. Ouderen zullen zich herkennen in de beschrijvingen, jongeren zullen een duidelijk beeld krijgen van het leven van hun ouders en grootouders.

De schrijfster van dit boek is  Annegreet van Bergen (1954).

Ze begon haar loopbaan bij de Volkskrant en Elsevier. Ze is econoom en schrijft regelmatig over economie, mens en werk. Eerder publiceerde ze boeken over burn-out en zelfbeschikking.
In De Stentor schrijft ze wekelijks een column over haar woonplaats Zutphen.

Het boek is verschenen in september 2014 en telt 352 pagina´s.
Het is uitgegeven door Atlas Contact.
ISBN: 9789045023540
Het stond wekenlang in de top-10 van best verkochte boeken.

Ik vond het een aardig boek om te lezen. Hoewel het af en toe wat langdradig lijkt te worden, zorgen de variëteit van onderwerpen, de mooie foto’s en de boeiende wijze waarop alles wordt verwoord, dat het toch steeds opnieuw blijft boeien.

Vooral de herkenbaarheid, omdat ik zelf van vlak na de 2e Wereldoorlog ben, zorgt er voor dat je het boek tot de laatste bladzijde wilt uitlezen.

Het maakt ook duidelijk in wat voor mooie tijden we nu leven, maar het geeft tevens het harde werken en de inspanningen weer van de naoorlogse generatie mensen, die ervoor hebben gezorgd dat de inwoners van Nederland nu in deze welvaart kunnen leven.

Ook voor de jongere generatie zal dit boek een duidelijk beeld verschaffen van de ontwikkelingen in de afgelopen 60 jaar.