Amy Redwing zet zich in om verwaarloosde en mishandelde golden retrievers te redden. Niets gaat haar daarbij te ver en ze schuwt er niet voor om twee duizend dollar neer te tellen voor een hond. Als Amy de golden retriever Nickie redt, beseft ze dat zij heel bijzonder is. Ze kan het niet over haar hart verkrijgen om haar weg te doen. Maar al snel gebeuren er vreemde dingen, en niet alleen rond Amy. Ook haar vriend Brian blijft niet onaangedaan.
De combinatie van een hond in een thriller is gold. Vanaf het moment dat Nickie het verhaal in komt, gebeuren er vreemde, onverklaarbare dingen. Amy en Brian maken dingen mee die heel dicht tegen het paranormale aanzitten.
Beiden kampen met hun eigen problemen, hun verleden en hun angsten die hen achtervolgen. In eerste instantie lijkt het niets met elkaar te maken hebben. Zoals het verhaal van Maanmeisje en haar minnaar, want wat hebben die met Amy, Brian en de honden te maken?
De meeslepende schrijfstijl van Dean Koontz trekt je steeds verder het verhaal in en houdt je scherp. Wat heeft alles met elkaar te maken? Tijdens het lezen worden je hersenen aangezet tot puzzelen. Kleine hints door het verhaal heen verbinden het verleden van Amy en Brain op verschillende niveaus. Hoe diep dat gaat wordt pas op de laatste paginas duidelijk.
Omdat personages soms even snel het verhaal verlaten als ze gekomen zijn, is het lastig om de wirwar van personages en hondennamen uit elkaar te houden. Toch is de nieuwste Koontz een absolute aanrader voor iedereen die van spanning, paranormale ervaringen en honden houdt!