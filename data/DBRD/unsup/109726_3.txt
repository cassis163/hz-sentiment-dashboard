Björn Sundell werd in 1954 in Helsinki geboren of beter gezegd in Helsingfors zoals de Zweedstalige Finnen hun hoofdstad noemen. Hij studeerde economie en is werkzaam als economisch redacteur bij de grootste Zweedstalige krant van Finland. Tijdens en na zijn studies werkt hij in het bedrijfsleven in verschillende Europese en Afrikaanse landen. De schaduw van een groot man is Sundells romandebuut. Zijn tweede roman, Een duistere brief uit China, verschijnt in 2009.
Timo Manner, de predident-directeur van Fircotronics is in Finland een ware held. Hij is de man die het kleine bedrijf diep in de Finse bossen heeft veranderd in een internationaal concern, een holding met dochterbedrijven in vijftien landen en met een product dat op het punt staat een revolutie binnen de auto-industrie teweeg te brengen. Het is alleen nog een kwestie van tijd voor hun revolutionair concept kan worden gelanceerd. Fircotronics is er namelijk in geslaagd een prototype te ontwikkelen van een elektrische auto die een hybride wagen of een wagen met fossiele brandstof overbodig zou maken. Diverse internationale autodesigners staan in de rij om te starten een wagen te produceren voor de gewone consument met de elektronica ontwikkeld door Fircotronics.
Achter de façade van topmanager schuilt echter nog een andere persoonlijkheid met een verborgen agenda. Wie het niet eens is met de visie van Timo vliegt er onverbiddelijk uit. Alles gebeurt in het belang van de waarde van het aandeel, zolang de waarde in stijgende lijn is blijft alles redelijk rustig binnen het topmanagement, de kleinste kink in de kabel leidt echter tot onpopulaire maatregelen. Dit overkomt de chef communicatie Kalle Vainio van Fircotronics, één klein foutje wordt hem reeds fataal. Onder dwang neemt hij ontslag. Kalle wordt vervangen door Peter Hellberg, een onderzoeksjournalist van een grote krant die onlangs ontslagen werd. Al snel ontdekt Peter dat er aan het succesverhaal van Fircotronics ook duistere kantjes zitten. Maar steeds wanneer hij vreemde zaken signaleert, blijkt er toch steeds een plausibele verklaring voor te zijn. Gedreven door de lokroep van het grote geld speelt Peter het spel mee. Zonder het te beseffen wordt hij meegezogen in een spiraal van macht, geld en hebzucht
De schaduw van een groot man is een financiële thriller die het vooral moet hebben van de kennis van de auteur over het onderwerp. Sundell kent als geen ander het reilen en zijlen van de Finse economie en hiervan maakt hij handig gebruik. Als debuut is dit boek geslaagd maar ook niet meer dan dat. De personages blijven een beetje aan de oppervlakte en het thema is zeker ook niet origineel te noemen.
Wel interessant zijn de vele technologische weetjes die Sundell in de verhaallijn verwerkt. Het blijft in ieder geval uitkijken naar de vervolgroman. Wij zijn benieuwd of hij binnen het genre zal blijven of toch iets gedurfder uit de hoek zal komen.